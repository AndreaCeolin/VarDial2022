{"id": "29528", "revid": "12052", "url": "https://lij.wikipedia.org/wiki?curid=29528", "title": "Sc\u00eeo (\u00e7it\u00e6)", "text": "Sc\u00eeo (in gr\u00eago mod\u00e8rno \u03a7\u03af\u03bf\u03c2, \"Chios\") a l'\u00e9 a ci\u00f9 inport\u00e0nte \u00e7it\u00e6 de l'\u00eezoa gr\u00eaga de Sc\u00eeo, \u00f3ltre che 'n ecs-com\u00f9n da perifer\u00eea de l'Eg\u00eao Setentrion\u00e2le. A part\u00ee da-o 2011 a fa p\u00e0rte do com\u00f9n de Sc\u00eeo, da qu\u00e6 a n'\u00e9 unn-a de unit\u00e6 monicip\u00e2li e o capol\u00eaugo.\nA \u00e7it\u00e6 a l'\u00e9 de sp\u00e9sso ciam\u00e2 \"Chora\" (in gr\u00eago \u03a7\u03ce\u03c1\u03b1, \u00f6 s\u00e6 \"p\u00e0ize\") \u00f2 \"Kastro\" (\u039a\u03ac\u03c3\u03c4\u03c1\u03bf, \u00f6 s\u00e6 \"cast\u00e9llo\"\")\", pe m\u00e9tte in ci\u00e6o che no se sta parl\u00e0ndo de l'\u00eezoa ma pr\u00f2pio da \u00e7it\u00e6.\nGi\u00f6graf\u00eea.\nSc\u00eeo a l'\u00e9 'na \u00e7it\u00e6 de 26.850 abit\u00e0nti (a-o censim\u00e9nto do 2011) ch'a se tr\u00eauva l\u00f3ngo a c\u00f2sta de lev\u00e0nte de l'\u00eezoa, \u00f2rient\u00e2 v\u00e8rso a pen\u00eezoa de Er\u00ectre, in \u00c0zia Min\u00f4, d\u00f3nde d'ancheu gh'\u00e9 a \u00e7it\u00e6 t\u00f9rca de \u00c7e\u015fme. O terit\u00f6io de l'unit\u00e6 monicip\u00e2le de Sc\u00eeo, unn-a de \u00e9utto inte qu\u00e6 a l'\u00e9 spart\u00eea l'\u00eezoa, o l'\u00e0 'n'\u00e0rea de 22,823 km2.\nA n\u00f2rd de Sc\u00eeo gh'\u00e9 o quart\u00ea de Vrontados, m\u00e9ntre l'Ariop\u00f2rto Na\u00e7ion\u00e2le de l'\u00cezoa de Sc\u00eeo e a \u00e7it\u00e6 de Karfas se tr\u00eauvan qu\u00e0rche chil\u00f2metro ci\u00f9 a s\u00f9d do c\u00e9ntro.\nSt\u00f6ia.\nA z\u00f6na inta qu\u00e6 a-a giorn\u00e2 d'ancheu gh'\u00e9 a \u00e7it\u00e6 de Sc\u00eeo a l'\u00eaa za abit\u00e2 inte l'et\u00e6 cl\u00e0scica e bizant\u00ecnn-a, per\u00f2 no \u00e9mmo go\u00e6i testimoni\u00e0nse de qu\u00e9lla \u00e9poca. O vil\u00e0ggio o l'\u00e9 divent\u00f2u o c\u00e9ntro ci\u00f9 inport\u00e0nte de l'\u00eezoa apr\u00eauvo a-a costru\u00e7i\u00f3n do s\u00f2 f\u00f2rte, o cosc\u00ec d\u00eeto \"Kastro\", incomens\u00e2 da-i bizant\u00ecn into IX s\u00e9colo e pi-\u00e2 ci\u00f9 p\u00e0rte ezego\u00eea da-i zen\u00e9ixi tra o XV e o XVI s\u00e9colo. Co-a gr\u00e0nde cresci\u00e0nsa inti \u00e0nni do dom\u00ecnio da Ma\u00f3nn-a, a \u00e7it\u00e6 a l'\u00e0 incomens\u00f2u a svilup\u00e2se de f\u00eaua da-e mi\u00e2ge asc\u00ec e, in particol\u00e2, qu\u00e9sta z\u00f6na a l'\u00eaa ciam\u00e2 \"burghi\", m\u00e9ntre a p\u00e0rte fortific\u00e2 a l'\u00eaa d\u00eeta \"Civitas Chii\".\nA \u00e7it\u00e6 a l'av\u00e9iva tr\u00e6 p\u00f2rte, de qu\u00e6 d\u00f4e (a P\u00f2rta Magi\u00f4 e o Port\u00e8llo) se p\u00eauan v\u00e9dde anc\u00f3n a-a giorn\u00e2 d'ancheu, m\u00e9ntre a t\u00e8rsa a l'\u00e9 st\u00e6ta demol\u00eea, ins\u00e9mme a-a p\u00e0rte de mi\u00e2ge in sci\u00f4 m\u00e2, pe realiz\u00e2 o n\u00eauvo p\u00f2rto. O gov\u00e8rno da col\u00f2nia o l'av\u00e9iva a s\u00f2 s\u00eade into pal\u00e0sso Giustini\u00e9n, scito\u00f2u da-ar\u00e9nte a unn-a de p\u00f2rte da \u00e7it\u00e6 in sce l'\u00f2m\u00f2nima ci\u00e0ssa, e, s\u00f9bito a-o de la de mi\u00e2ge, gh'\u00eaa o pal\u00e0sso da C\u00f3rte Supr\u00eama. Dr\u00e9nto a-e mi\u00e2ge gh'\u00eaa asc\u00ec a c\u00e2za de l'ar\u00e7iv\u00e9scovo, l'uspi\u00e2 de S\u00e0n T\u00f6gno, 'na t\u00f4re co-a prex\u00f3n e a-o m\u00e0nco \u00e7\u00ecnque g\u00eaxe: qu\u00e9lla dedic\u00e2 a S\u00e0nta M\u00e0ia (unn-a de n\u00eauve par\u00f2cche cat\u00f2liche de l'\u00eezoa) con l'ar\u00e9nte \u00f6t\u00f6io di Disciplin\u00e0nti, qu\u00e9lla de S\u00e0n Z\u00f3rzo (ch'a l'\u00e9 vix\u00ecbile anc\u00f3n a-a giorn\u00e2 d'ancheu) e qu\u00e9lle de S\u00e0n M\u00e9nego, S\u00e0n Nic\u00f2lla e S\u00e0nt'Anast\u00e0zia. Co-o pas\u00e2 di \u00e0nni e l'aom\u00e9nto da popola\u00e7i\u00f3n se s\u00f3n manim\u00e0n svil\u00f9p\u00e6 \u00e2tri quart\u00ea d'in g\u00eeo a-o cast\u00e9llo, inti qu\u00e6 a st\u00e2va a ci\u00f9 p\u00e0rte da popola\u00e7i\u00f3n gr\u00eaga.\n'Sto svil\u00f9ppo chi o s'\u00e9 bruscam\u00e9nte arest\u00f2u co-o pas\u00e0ggio da \u00e7it\u00e6 inte mo\u00e9n di t\u00f9rchi, mom\u00e9nto da-o qu\u00e6 a l'\u00e9 incomens\u00e2 a decad\u00e9nsa de Sc\u00eeo. In particol\u00e2 a \u00e7it\u00e6 a l'\u00e9 st\u00e6ta devast\u00e2 da do\u00ee f\u00e6ti into XIX s\u00e9colo: pr\u00ecmma da-o mas\u00e2cro de Sc\u00eeo do 1822, o qu\u00e6 o l'\u00e0 port\u00f2u a l'amasam\u00e9nto de ci\u00f9 de 25.000 pers\u00f3nn-e e a m\u00ecssa in scciavit\u00f9 de t\u00e0nte \u00e2tre, e p\u00f6i da-o devast\u00e0nte teram\u00f2tto do 1881, f\u00e6ti ch'\u00e0n destr\u00fbto squ\u00e6xi do t\u00f9tto a \u00e7it\u00e6 ant\u00eega.\nA \u00e7it\u00e6 \"n\u00eauva\", costro\u00eea depo\u00ee o teram\u00f2tto, a l'\u00e9 st\u00e6ta pi-\u00e2 ci\u00f9 p\u00e0rte realiz\u00e2 seg\u00f3ndo o st\u00eele neocl\u00e0scico ma gh'\u00e9 de p\u00e0rte ci\u00f9 rec\u00e9nti, sp\u00e9cce o longom\u00e2 e i quart\u00ea de perifer\u00eea. Pi-\u00e2 s\u00f2 ricostru\u00e7i\u00f3n, o l'\u00e9 st\u00e6to pigi\u00f2u c\u00f3mme ez\u00e9npio a vix\u00ecnn-a \u00e7it\u00e6 de Sm\u00ecrne, in sci\u00e2 c\u00f2sta de l'\u00c0zia Min\u00f4. Into 1885 a popola\u00e7i\u00f3n de Sc\u00eeo a l'\u00eaa de ci\u00f9 \u00f2 m\u00eano 13.000 pers\u00f3nn-e, c\u00f3ntra e 120.000 a l'in\u00ec\u00e7io do XVI s\u00e9colo.\nTra e costru\u00e7io\u00ecn de qu\u00e9lli \u00e0nni se p\u00eaaun aregord\u00e2 a v\u00eagia mosch\u00eaa, d'ancheu a s\u00eade do mus\u00eao bizant\u00ecn, o pal\u00e0sso da bibliot\u00eaca \"Korais\" (a qu\u00e6, ch'a cont\u00eagne ci\u00f9 de 135.000 vol\u00f9mmi, a l'\u00e9 a s\u00eade da Galer\u00eea d'\u00c0rte Mod\u00e8rna e do Mus\u00eao do folcl\u00f4re asc\u00ec) e qu\u00e9llo de sch\u00eaue superi\u00f4ri.\nD'in g\u00eeo a-a ci\u00e0ssa Vounakiou s\u00f3n st\u00e6ti costro\u00eei i v\u00e0rri pal\u00e0ssi do gov\u00e8rno de l'\u00eezoa, co-a v\u00eagia mosch\u00eaa, o pal\u00e0sso do com\u00f9n e qu\u00e9llo de l'unit\u00e6 perif\u00e9rica, a mosch\u00eaa Bairakli e o p\u00e0rco comun\u00e2le, decor\u00f2u con de font\u00e0nn-e do per\u00eeodo \u00f2tom\u00e0n. Da-o c\u00e9ntro de 'sta ci\u00e0ssa chi a p\u00e0rte V\u00eea Kennedy, a qu\u00e6 a l'ariv\u00e2 sc\u00ecnn-a-a p\u00f2rta prin\u00e7ip\u00e2 inte mi\u00e2ge da \u00e7it\u00e6, coleg\u00e0ndose a-a c\u00e9ntro st\u00f2rico. Inta p\u00e0rte ci\u00f9 v\u00eagia de Sc\u00eeo a r\u00e6 de str\u00e0dde a l'areg\u00f2rda anc\u00f3n qu\u00e9lla de l'et\u00e6 de m\u00eazo e di t\u00ecpichi car\u00f3ggi l\u00ecguri, con t\u00e0nte strad\u00e9tte str\u00e9ite e pic\u00ecnn-e.\nPe c\u00f3ntra, a str\u00e0dda che da Ci\u00e0ssa Vounakiou a va v\u00e8rso s\u00f9d, ciam\u00e2 Aplotaria, a p\u00e0ssa dr\u00e8nto a-a \u00e7it\u00e6 v\u00eagia, da qu\u00e6 a n'\u00e9 a v\u00eea ci\u00f9 inport\u00e0nte. In sce 'sta str\u00e0dda chi gh'\u00e9 a ci\u00f9 p\u00e0rte di bit\u00eaghe e de ativit\u00e6 comerci\u00e2li da \u00e7it\u00e6, \u00f2spit\u00e6 in de costru\u00e7io\u00ecn f\u00e6te tra o XIX e o prin\u00e7\u00ecpio do XX s\u00e9colo. A-a f\u00ecn de l'Aplotaria, l\u00f3ngo 'na str\u00e0dda ch'a va v\u00e8rso lev\u00e0nte, gh'\u00e9 o \"Gymnasium\", fond\u00f2u into 1792 e a s\u00eade da di\u00f2cexi.\nA p\u00e0rte meridion\u00e2le da \u00e7it\u00e6 a l'\u00e9 o s\u00f2 quart\u00ea ci\u00f9 mod\u00e8rno, costro\u00eeo a part\u00ee da-o XX s\u00e9colo e in cont\u00ecnoa espansci\u00f3n. Inte 'sto quart\u00ea chi se tr\u00eavuan o Mus\u00eao Archiol\u00f2g\u00eeco, a s\u00eade de l'Universcit\u00e6 de l'Eg\u00eao, o c\u00e0npo da bal\u00f3n e o mus\u00eao mar\u00ectimo."}
{"id": "29529", "revid": "1211", "url": "https://lij.wikipedia.org/wiki?curid=29529", "title": "Gexa da Sacra Famiggia (R\u00f3mma)", "text": "A G\u00eaxa da S\u00e2cra Fam\u00ecggia o l'\u00e9 'n p\u00f2sto de c\u00f9lto cat\u00f2lico de R\u00f3mma, into quart\u00ea de Portuense.\nA l'\u00e9 st\u00e6ta ti\u00e2 sci\u00f9 into s\u00e9colo XX in sci\u00f4 prog\u00e8tto di archit\u00e9tti Mario Paniconi e Giulio Pediconi, e inaogur\u00e2 into 1978. A g\u00eaxa, vixit\u00e2 da-o P\u00e0ppa Gio\u00e2ne P\u00f2ulo II a-i 14 de Frev\u00e2 do 1994, a l'\u00e9 s\u00eade da par\u00f2chia co-o m\u00e6ximo n\u00f3mme \u201ca via Portuense\u201d, instito\u00eea da-o cardin\u00e2le vic\u00e2io Francesco Marchetti Selvaggiani a-i 14 d'Ag\u00f3sto do 1932 co-o decr\u00e9tto \"Cum sanctissima dominus\". A c\u00fba da g\u00eaxa a l'\u00e9 inte m\u00e0n da Congrega\u00e7i\u00f3n da S\u00e2cra Fam\u00ecggia de B\u00e8rgamo.\nA g\u00eaxa a l'\u00e9 a ci\u00e0nta ri\u00f3nda e a gh'\u00e0 de fi\u00e0nco in coi\u00f4zo canpan\u00ecn proget\u00f2u da l'archit\u00e9tto Gian Franco Filacchione (1987) co-\u00eena strut\u00fba de met\u00e0llo sott'a-a qu\u00e6 gh'\u00e9 'na p\u00f2rta de f\u00e6ro ch'a p\u00f2rta into giard\u00ecn di z\u00eaughi. Into fi\u00e0nco a s\u00f9d, into 2009, l'\u00e9 st\u00e6to costro\u00eeo in pic\u00ecn rel\u00eauio sol\u00e2re a \u00f4e astron\u00f2miche, pitu\u00f2u con co\u00ee pe est\u00e8rno da-o Marco Agrillo. Dr\u00e9nto o gr\u00e0nde presbit\u00eaio o l'\u00e9 domin\u00f2u da 'n gr\u00f2sso croxef\u00ecsso in sce 'n pan\u00e9llo r\u00f3sso, d\u00f3nde gh'\u00e9 raprezent\u00f2u i sc\u00ecnboli di qu\u00e0ttro evangel\u00ecsti e di epiz\u00f2ddi de l'\u00f9rtima \u00e7\u00e9nn-a e da pasci\u00f3n de Cr\u00ecsto f\u00e6to da l'art\u00ecsta Ennio Tesei (1979). A-o fi\u00e0nco dr\u00eeto de sto croxef\u00ecsso chi gh'\u00e9 'na p\u00e2a d'art\u00e2 ch'a raprez\u00e9nta a S\u00e2cra Fam\u00ecggia de N\u00e0zareth do Gian Franco Filacchione (2009). \nIn faccia, da l'\u00e2tra p\u00e0rte, de l'art\u00e2 magi\u00f4, der\u00ea a-o sp\u00e0\u00e7io do batist\u00eaio, ch'\u00e9 'n pan\u00e9llo polimat\u00e9rico de sog\u00e8tto astr\u00e6to f\u00e6to da l'art\u00ecsta Fernanda Tollemeto (1992) ch'o l'\u00e0 o t\u00ectolo \u201cOgni giorno rinasco ed \u00e8 la prima volta sempre (\u201cT\u00f9tti i gi\u00f3rni mi n\u00e0scio t\u00f3rna e l'\u00e9 de l\u00f3ngo a pr\u00ecmma v\u00f2tta\u201d), e in sci\u00e2 s\u00f2 manc\u00ecnn-a 'na b\u00e8lla pit\u00fba da M\u00e0ia co-o Banb\u00ecn in br\u00e0sso de 'n art\u00ecsta sconosci\u00fbo do s\u00e9colo XIX. A Via Crucis, in ciap\u00e9lle quadr\u00e2te de br\u00f3nzo, in g\u00eeo a-a s\u00e2la ri\u00f3nda da g\u00eaxa a l'\u00e9 de l'art\u00ecsta Paola De Gregorio (2000). Da l'\u00e0tra p\u00e0rte do presbit\u00eaio gh'\u00e9 a cap\u00e9lla feri\u00e2le decor\u00e2 con ic\u00f3nn-e de st\u00eele bizant\u00ecn do Po\u00e6 Cesar Hernandez da Congrega\u00e7i\u00f3n da S\u00e2cra Fam\u00ecggia."}
{"id": "29533", "revid": "1042", "url": "https://lij.wikipedia.org/wiki?curid=29533", "title": "Porchetto Sarv\u00e6go", "text": "O Porchetto Sarv\u00e6go (\"Porchetus Salvaticus\") o l'\u00e8 conosciuo qu\u00e6 aot\u00f4 do scrito \"Victoria Porcheti adversos impios Hebraeos\", un tratato antiebraico d\u00e6to a-e stampe a Pariggi da l'Aostin Giustinian into 1520.\nO visse \u00e0 Zena inta segonda meit\u00e6 do XIII seccolo. Membro de u\u00f1a de gren consciortaje da nobilt\u00e6 \u00e7ite\u00f1a zeneize, quella di Sarv\u00e6ghi, famiggia-abergo de parte goerfa.\nO so scrito o d\u00eav'\u00ease contestoalizzao inta fita re' de raporti tra zeneixi e ebrei, che tra o XII e o XIII seccolo comen\u00e7on \u00e0 \u00ease attivi inte m\u00e6xime cia\u00e7\u00e7e comerciale e inandion soventi de profiteive conlabora\u00e7ioin. T\u00e6 scangi favoin di confronti coltur\u00e6, specce inti ambiti da giografia e da cartografia, donde segge zeneixi che ebrei primezavan, da-i qu\u00e6 se svilupp\u00f2 asc\u00ec di dialloghi insce di temi religioxi. Pr\u00f3cupao pe l\u2019ecesciva avertua verso chi n'aiva riconosciuo o Figgio de D\u00ea, o Porchetto o vosse rimarc\u00e2 a supeioit\u00e6 do crestianeximo insce l'ebraiximo, non atrimenti da quant'aiva f\u00e6to di mercanti zeneixi, protagonisti de \u00e7erte \u00e7ellebre dispute con di ebrei: o l'\u00e8 o caxo de quella sostegnua da-o Ghigermo Arfachin a \u00c7euta into 1179 e de quella ch'a vidde protagonista l'Inghetto Contardo \u00e0 Maiorca into 1276 (\u00f2 1280, \u00f2 1286), quest\u2019urtima d\u00e6ta a-e stampe into XVI seccolo e ogetto di studdi de l'Aostin Giustignan.\nDo resto o m\u00e6ximo Giustignan, inti so \"Castigatiscimi annali\" edditi do 1537, sotta l\u2019anno 1299, doppo avei parlao de l'ar\u00e7ivesco Porchetto Spinnoa, o scrive che \u00abra \u00e7itt\u00e6 a l'ha havuo un atro \u00e7itten nominao Porchetto Sarv\u00e6go, ro qu\u00e2 o l'\u00e8 st\u00e6to monnego cartusiense et o l'ha compilao un libero, intitolao \"Vittoria contra hebreos\", chi \u00e8 ro megio che se tru\u0153ve in questa materia. Et mi per utilit\u00e6 dri studiosi et per hon\u00f4 dra pattria l\u2019ho f\u00e6to stamp\u00e2 a Pariggi. Ha e\u00e7iand\u00ea ro Porchetto compilao un atro libero intitolao \"De entibus trinis et unis\", ro qu\u00e2 se conserva intra libraria dro convento de San Domennego\u00bb (c. CXIIIr). O Raffe' Sorvan asc\u00ec, into 1667, o l'elogiava o val\u00f4 di \u0153uvie do Porchetto, aregordandone asc\u00ec a segonda, \u00ababondante de misterioze, e sottiriscime speculatioin, che rendan inmort\u00e2 ro nomme dro so Aot\u00f4\u00bb (p. 245).\nI so scriti ebban donca inti seccoli 'na grande nominata: ma a biografia do Porchetto a l'aresta estremamente lacunoza e in\u00e7erta, e l\u2019erudi\u00e7ion \u00e7ite\u00f1a a-o l'ha soventi confuzo con di omonnimi, atribuindoghe otr'a-a produ\u00e7ion lettiaia 'n\u2019attivit\u00e6 pubbrica asc\u00ec. A dificortoza identifica\u00e7ion a l'\u00e8 in bo\u00f1a sostan\u00e7a dovua a-a struttua tipicamente zeneize de l'abergo, l\u2019organizza\u00e7ion famili\u00e2 de natua privatistega ch'a l'arec\u0153ugge inte 'n unnico \"clan\", con unnica denomina\u00e7ion e unnico stemma, de cazadde diferente lig\u00e6 da di interesci econommico-polittichi (into commer\u00e7io interna\u00e7ion\u00e2 asc\u00ec) e contiguit\u00e6 resciden\u00e7i\u00e2 urba\u00f1a. Inte l'abergo di Sarv\u00e6ghi, inti urtimi anni do Duxento ghe conflu\u00ec tr\u00e6 famigge d\u2019origgine conso\u00e2, i Noela, i Streggiaporchi e i Porchi, ch'assonsan comme emblema un lion rampante e ebban e proppie caze a l'interno da \u00e7enta mu\u00e6a \u00e7ite\u00f1a do IX seccolo, inte 'n\u2019ampia zona a-i p\u00ea da c\u0153ullia do Castello.\nRiguardo a-o Porchetto, a m\u00e6xima apartenen\u00e7a a l'Orde certoxin, insediaose into zeneize co-a Badia de San B\u00e6rtom\u00ea da Certoza proppio inti anni do tardo Duxento, segnal\u00e2 da-o Giustignan, a no tr\u0153uva a-o stato atto\u00e2 atra documenta\u00e7ion se non a tradi\u00e7ion erudia. Un impli\u00e7\u00e7ito sostegno a-a so apartenen\u00e7a a l'Orde ecclexastego o p\u0153u d'atro canto \u00ease ritrovao into tittolo de l'atro tratao (anc\u0153u perduo) \u00e0 l\u00ea atribuio da-o Giustignan, \"De entibus trinis et unis\": un tittolo e 'n argomento che diffi\u00e7ilmente p\u0153uan \u00ease riconduti a-a cortua de 'n mercante \u00f2 de 'n laico. De conseguen\u00e7a, restan de in\u00e7erta atribu\u00e7ion di atre izo\u00e6 atesta\u00e7ioin documentaie, che convegne comonque riport\u00e2.\nO pori\u00e6 \u00ease riferio a-o Porchetto no tanto quello groppo de chitan\u00e7e e procue che into 1267 o l'atesta comme 'n Porchetto Streggiaporco o segge morto lasciando a mog\u00ea Maja e i figgi Samoele, Scimon, Zane, Andriollo e Pein, quanto ciutosto o f\u00e6to che into 1271 l'\u00e8 documentao Zane, e 'n atro Porchetto e Samuele, di qu\u00e6 no l'\u00e8 indicao a paternit\u00e6. De ciu, un non megio identificao Porchetto Sarv\u00e6go o comercia de seguo \u00e0 Caf\u00e0 into 1289, mentre o 12 arv\u00ee 1294 o Porchetto Sarv\u00e6go de Samoele o ri\u00e7eive da Peo Sarv\u00e6go a somma de 52 lie, 4 sodi e 7 din\u00e6 da invest\u00ee inti so comer\u00e7i. E va aregordao ancon che un Porchetus Salvaticus into 1295, dementre ch'\u00e0 Zena l'\u00e8 in alestimento a flotta pe combatte Vene\u00e7\u00e7ia, o l'\u00e8 un di quattro ambascioei zeneixi invi\u00e6 \u00e0 pappa Bonifa\u00e7\u00e7io VIII, o qu\u00e6 o l'avi\u00e6 imposto una tregoa fra-e doe \u00e7itt\u00e6 in lotta.\nO prof\u00ee biograffico megio ricostruibbile \u2013 sen\u00e7a che d'atro canto segge poscibbile conlig\u00e2lo con segue\u00e7\u00e7a a l'aot\u00f4 da \"Victoria adversus impios hebreos\" \u2013 o l'\u00e8 quello de 'n Porchetto condan Ghigermo Sarv\u00e6go. O 25 mazzo 1299 o fu un di doi ambascioei zeneixi che stipulon \u00e0 Milan o tratao de paxe con Vene\u00e7\u00e7ia mediao da-o Mat\u00ea Visconte, cosc\u00ec comme o 9 mazzo 1301, in Zena, o renov\u00f2 \u00e0 nomme do Comun o tratao co-o Carlo d\u2019Angi\u00f2 (a-a primma aprova\u00e7ion do qu\u00e6, o 2 zugno 1300, gh'aiva foscia prezen\u00e7iao comme testimonnio o \u00abPorchetus Salvaigus\u00bb). Into m\u00e6ximo 1301, o \u00abnobilis vir Porchetus Salvaticus quondam Guillielmi\u00bb o l'\u00e8 incaregao de sorvintende a reda\u00e7ion de doi \"Libri Iurium\" do Comun, identific\u00e6 atoalmente comme \"Liber A\" e \"Duplicatus\", a qu\u00e6 stezua a l'\u00e8 afi\u00e2 a-o scrivan Rolandin de Ricardo. O Porchetto Sarv\u00e6go do condan Ghigermo o l'\u00e8 ancon vivente into 1313, quand'o concludde o maiezzo da figgia Catt\u00e6\u00f1a co l'Antogno Marfante (do qu\u00e6 un omonnimo \u00abPorchetus\u00bb o l'\u00e8 in cren\u00e7a ancon into 1329), o conduxe di opia\u00e7ioin finan\u00e7iaie co-o fr\u00e6 Domennego e, za viddoo, o spoza a Mainetta figgia de l'illustre Lamba Doia. Se p\u0153u solo supo\u00f1e che-o Porchetto o segge morto in gio a-o 1315.\nBibliografia.\nPe-o defonto Porchetto, a viddoa Maja, Zane e Samoele e l'atro Porchetto tutti Streggiaporchi into 1271 e pe Scimon, Samoele, Peo e Zane figgi do condan Porchetto Streggiaporco e de Maja into 1267, Archivvio de Stato de Zena, \"Scriven Antighi\", 70 (Ghigermo de San Zorzo), cc. 3v-4r (15 luggio 1271), 4r (15 luggio 1271), 4r-v (15 luggio 1271), 4v (15 luggio 1271), 252v-253r (5 ottobre 1267), 253r (5 ottobre 1267), 253r-v (5 ottobre 1267), 260v (15 ottobre 1267); pe Porchetto Sarv\u00e6go figgio do Samoele, ibid., 97 (Ambr\u0153uxo Rapallo), c. 154v (12 arv\u00ee 1294); pe-o Porchetto e Domennego Sarv\u00e6go fu Ghigermo, ibid., 101 (Ambr\u0153uxo Rapallo), cc. 35v-36r (22 mar\u00e7o 1313), 55v-57r (4 arv\u00ee 1313), 57r-58r (3 arv\u00ee 1313), 63v-64r (11 arv\u00ee 1313), 84r-v (18 luggio 1313), 93r-94v (22 agosto 1313), 95v-96r (22 ag. 1313); pe-o Porchetto Sarv\u00e6go e o defonto Lanfranco so figgio, ibid., 263/II (Zane Gallo), c. 192v (17 frev\u00e2 1329); \"Manoscriti\", 496: \"\u00c6rbo genialoggico da famiggia Sarv\u00e6ga\", pp. 126 s.; Biblioteca \u00c7ivvica Beio, Mss., M.R.IX.2.23: F. Federighi, \"Scrutinnio dra Nobilt\u00e6 Ligustica composto da l'eccellentiscimo senat\u00f4 Federigo Federighi \u00e0 uzo de l'illustriscimo segn\u00f4 Tomaxo Franzon condan Tomaxo\" (XVII secolo), c. 71r; ibid., M.R.IX.5.5: G. Giscardi, \"Origine e fasti dre nobile famigge de Zena\", IV (anno 1774), p. 1771;\n\"I libbri Iurium da Repubrica de Zena\", I, 6, a cua de M. Bibolin, Zena 2000, pp. ghe-VII, XIX, XXII, XXVI; I, 7, a cua de E. Pravexin, Zena 2001, docc. 1226 (25 mazzo 1299), 1227-1228 (1\u00b0 luggio 1299), 1229 (5 zugno 1299), 1230 (10 zugno 1299), 1231 (25 zugno 1299), 1232 (12 zugno 1299), 1233 (25 zugno 1299), 1234 (5 zugno 1299), 1236 (2 zugno 1300), 1239 (9 mazzo 1301)."}
{"id": "29534", "revid": "1042", "url": "https://lij.wikipedia.org/wiki?curid=29534", "title": "Caf\u00e0", "text": ""}
{"id": "29535", "revid": "9299", "url": "https://lij.wikipedia.org/wiki?curid=29535", "title": "L'Inconnue de la Seine", "text": "L'Inconnue de la Seine (Zeneise: \"a Desconosciua da Senna\") a l'ea unna d\u00f2nna mai identific\u00e2 a qu\u00e6 mascara putativa a l'\u00e9 devegnua un app\u00e6gio avvoxou in sc\u00ea miage de case di artisti apreuvo a-o 1900. A s\u00f2 caa a l'\u00e0 inspiou numerose euvie letti\u00e4ie. Inti Stati Unii, a mascara a l'\u00e9 conosciua asci comme \"La Belle Italienne\", A bella italia\u00f1a.\nIst\u00f6ia.\nSegondo unna st\u00f6ia repetua despesso, o c\u00f2rpo da zoene o l'e st\u00e6to trou feua do sciumme da Senna a-a Quai du Louvre in Parigi in sci\u00e2 fin do 1880. D\u00e6to ch'o c\u00f2rpo o no mostrava nisciun marco de violensa, v\u00ebgne sospettou o suicidio. Segondo a st\u00f6ia un pat\u00f2logo de l'obit\u00f6io de Parigi o l'ea arrestou cosc\u00ec tanto imprescionou da-a seu bellessa da sentise de f\u00e2 unna mascara funebre de \u00e7eia co-o carco da s\u00f2 faccia. No l'\u00e9 confermou se l'esprescion da faccia a p\u00f2sse represent\u00e2 quella de unna perso\u00f1a neg\u00e2.\nSegondo o disegnat\u00f4 o Georges Villa, ch'o l'\u00e0 re\u00e7evuo questa informa\u00e7ion da-o s\u00f2 meistro, o pitt\u00f4 Jules Joseph Lefebvre, o carco o l'ea st\u00e6to piggiou da-a faccia de unna zoene modella ch'a l'ea m\u00f2rta de tubercolosi pe-o 1875, ma a no l'arresta nisciu\u00f1a traccia do carco origin\u00e2. Segondo di atri acconti, a mascara a l'ea st\u00e6ta f\u00e6ta in sci\u00e2 base da faccia da figgia de un fabricat\u00f4 de mascare in Germania. L'identit\u00e6 da zoene a no l'\u00e9 st\u00e6ta mai descoverta. A Claire Forestier a l'\u00e0 stimmou che l'et\u00e6 da modella no dovieiva \u00ebse ci\u00f9 de 16 anni, d\u00e6ta a conscistensa da pelle.\nInti anni apreuvo, vegni\u00e0 produto numerose c\u00f2pie. E c\u00f2pie avi\u00e6 ea devegnue un app\u00e6gio de m\u00f2dda, sciben morboso,inta so\u00e7iet\u00e6 Bohemia\u00f1a Parigi\u00f1a. O Albert Camus o l'\u00e0 comparou o seu f\u00e6toriso enigmatico \u00e0 quello da Mona Lisa, \u00e0 evoc\u00e2 tente specula\u00e7ioin in sce qu\u00e6 indi\u00e7i l'esprescion \u00e0 l'apparensa feli\u00e7e, scheuv\u00e2 comme stranniamente se\u00f1a, in sci\u00e2 seu faccia a poesse offr\u00ee \u00e0 prop\u00f2xito da s\u00f2 vitta, a s\u00f2 m\u00f2rte, e o s\u00f2 r\u00f6so inta so\u00e7iet\u00e6.\nA popolarit\u00e6 da figua a l'\u00e9 asc\u00ec de interesse pe l'ist\u00f6ia di media d'arte, in rela\u00e7ion co-a seu ancia reprodu\u00e7ion. o carco origin\u00e2 o l'\u00e9 st\u00e6to fotografou, e da-i negativi da pellicola l'\u00e9 st\u00e6to creou di neuvi carchi. Questi neuvi carchi i mostravan di detaggi che de n\u00f2rma en persci inte c\u00f2rpi recovi\u00e6 da l'\u00e6gua, ma l'apparente preserv\u00e2se di m\u00e6ximi inta faccia do carco paivan solo de rinfors\u00e2 a seu autenti\u00e7it\u00e6.\nO critico o Al Alvarez o l'\u00e0 scrito into seu libbro in sc\u00ee sui\u00e7idi, \"The Savage God\" (Zeneise: O Dio sarv\u00e6go): \"Me v\u00ebgne dito che unna genera\u00e7ion intrega de zoene todesche modellan a seu caa in sci\u00f4 s\u00f2 aspeto.\" Segondo o Hans Hesse de L'Universcit\u00e6 do Sussex, o Alvarez o rep\u00f2rta, \"A Inconnue a l'ea devegnua l'ide\u00e2 er\u00f2tico do periodo, comme o l'ea a Bardot pe i anni '50. L\u00ea o pensa che attoe todesche comme a Elisabeth Bergner se modellavan in sci\u00f4 s\u00f2 aspeto. In sci\u00e2 fin a Greta Garbo a sai\u00e0 quella che \u00e2 descarreghi\u00e0 comme paradigma.\"\nPe-o 2017 un laoeuio ciammou \"L'Atelier Lorenzi\" inte Arcueil o l'\u00e0 f\u00e6to di gessi de unna mascara da m\u00f2rte do dixineuven secolo, che a parri\u00e6 \u00ebse quella de \"L'Inconnue de la Seine\".\nRepresenta\u00e7ioin artistiche.\nLettiatua ingleise.\nLettiatua da Gran Bretagna.\nA men\u00e7ion a ci\u00f9 antiga a s'attreuva inta novella do Richard Le Gallienne into 1900 ciamm\u00e2 \"The Worshipper of the Image\" (Zeneise: L'adorat\u00f4 de l'imagine), into qu\u00e6 un poeta ingleise o se innamoa da mascara, co-a conseguensa che a s\u00f2 figgia a moi\u00e0 e a s\u00f2 mogg\u00ea a moi\u00e0 de sui\u00e7idio.\nUnn'imagine de L'Inconnue a l'\u00e9 st\u00e6ta deuvi\u00e2 inta coverti\u00f1a pe-o romanso de mist\u00ebio de st\u00f6ie de famiggia \"A Habit of Dying\" (Zeneise: Un andio de mo\u00ee) do DJ Wiseman.\nLettiatua do N\u00f2rd America.\nL'Inconnue a l'\u00e9 st\u00e6ta \u00e7itt\u00e2 into romanso do William Gaddis do 1955 \"The Recognitions\" (Zeneise: I Conoscimenti).\n\"My Heart for Hostage\" (Zeneise: O m\u00e6 cheu pe ostagio) do Robert Hillyer asc\u00ec o cont\u00ebgne unna scena donde o protagonista o vixita un obit\u00f6io pe vedde se \"L'Inconnue\" a l'\u00e9 a faccia da seu am\u00e2.\nA Caitl\u00edn R. Kiernan a scrive in sc\u00ea \"L'Inconnue\" inta parte do modello pe-a Resusci Anne into s\u00f2 romanso \"The Drowning Girl\" (Zeneise: a zoene neg\u00e2, 2012). A st\u00f6ia a l'\u00e9 ben ben lig\u00e2 co-e tematiche e e imagine do libbro.\nA v\u00ebgne \u00e7itt\u00e2 comme l'origine do mannechin da CPR da-o Chuck Palahniuk inte \"Exodus\", unna st\u00f6ia de \"Haunted\" (Zeneise: infestou).\nA Temperance Brennan, unna antrop\u00f2loga forensa personaggio da Kathy Reichs, a discutte do caso de \"L'Inconnue de la Seine\" co unna collega into romanso crimin\u00e2 do 2021 \"The Bone Code\" (Zeneise: o c\u00f2dixe Bone).\nA v\u00ebgne \u00e7itt\u00e2 asc\u00ec inte \"Letters from Paris\" (Zeneise: lettie da Parigi) da-a Juliet Blackwell, ch'a l'\u00e0 produto unna narrativa speculativa de \"L'Inconnue\" inte forma de flashbacks, imprenstandoghe o nomme de Sabine.\nLettiatua franseise.\nO Maurice Blanchot, ch'o posseddeiva u\u00f1a de mascare, o l'\u00e0 descrita comme \"unna zoene co-i euggi serr\u00e6, anim\u00e2 da un f\u00e6toriso cosc\u00ec relassou e a s\u00f2 agio ... che i poeivan credde che a f\u00efse neg\u00e2 inte un instante de feli\u00e7it\u00e6 estrema\".\nInto romanso do Louis Aragon do 1944 \"Aur\u00e9lien\", \"L'Inconnue\" a piggia parte inte un r\u00f2llo de importansa comme che un di personaggi princip\u00e6 o \u00e7erca de renzoven\u00ee a mascara co-o deuvio de varie fotografie. inti primmi anni '60, o Man Ray o l'\u00e0 contribuito con de fotografie pe unna neuva edi\u00e7ion de l'euvia.\nInto 2012, o Didier Blonde o l'\u00e0 scrito un romanso ciammou \"L'Inconnue de la Seine\", in sce un \u00f2mmo in Parigi ch'o descreuve unna c\u00f2pia da mascara inte un nego\u00e7io de antiqu\u00e4io, e ch'o \u00e7erca d'attrov\u00e2 de ci\u00f9 in sci\u00e2 zoena ch'a n'\u00e0 f\u00e6to da modello.\nLettiatua todesca.\nO protagonista do solo romanso do Rainer Maria Rilke, \"Die Aufzeichnungen des Malte Laurids Brigge\" (Zeneise: i scriti do Malte Laurids Brigge, 1910), o reflette:\"O fondou che mi vixito tutti i giorni o l'\u00e0 doe mascare appeise vexin a-a s\u00f2 p\u00f2rta. A faccia de unna zoene ch'a l'\u00e9 neg\u00e2, che quarched'un o l'\u00e0 copi\u00e2 d'inte l'obit\u00f6io perch\u00e9 a l'ea belliscima, perch\u00e9 a l'ea ancon l\u00ec ch'a fava un f\u00e6toriso, perch\u00e9 o s\u00f2 f\u00e6toriso o l'ea cosc\u00ec ingannat\u00f4 - comme \u00e0 pens\u00e2 ch'o savesse\"Into 1926 o Ernst Benkard o pubriche \"Das ewige Antlitz\" (Zeneise: A faccia eterna), un libbro in sce 126 maschere funebre, pe scrive in sci\u00f4 n\u00f2stro soggetto che l\u00ea a l'\u00e9 \"comme unna parpaggeua delic\u00e2 pe noiatri, che, sensa gena e eufrica, sgoratta drento inta lampa da vitta, e bruxa e seu ae sott\u00ee.\"\nInto romanso do Reinhold Conrad Muschler do 1934 un best-seller traduto dapetutto, \"Die Unbekannte\" (Zeneise: A desconosciua) o conta da st\u00f6ia add\u00f4\u00e7i\u00e2 do destin da Madeleine Lavin, unna \u00f2rfana provin\u00e7i\u00e2 ch'a s'\u00e9 innamo\u00e2 do plomatico britannico o Lord Thomas Vernon Bentick e, dapeu de unna rela\u00e7ion romantica, a commette sui\u00e7idio inta Senna a-o momento che o Bentick o f\u00e2 retorno a-a s\u00f2 impromissa. Questo romando o dev\u00ebgni\u00e0 un film da-o m\u00e6ximo nomme into 1936.\nVegniva dito che un pat\u00f2logo o l'aiva registrou a faccia de unna d\u00f2nna zoene no indentific\u00e2 che, pe l'et\u00e6 de 16 anni, segondo a s\u00f2 st\u00f6ia, a l'ea st\u00e6ta trov\u00e2 neg\u00e2 into sciumme da Senna \u00e0 Parigi, pe-a fin di anni 80 do 1800.O pat\u00f2logo de l'obit\u00f6io de Parigi o l'ea arrestou cosc\u00ec imprescionou da-a s\u00f2 bellessa che o l'aiva travaggiou pe oe solo per ottegn\u00ee un gesso da s\u00f2 faccia. A l'ea st\u00e6ta conscider\u00e2 cosc\u00ec bella che un louante o l'aiva dito: \"a seu bellessa a levava o respio, e a mostrava p\u00f6chi marchi de stress a-o momento da m\u00f2rte. M\u00e4i o l'incantava che mi saveiva che unna bellessa cosc\u00ec a l'ea da \u00ebse preserv\u00e2.\" O carco o l'ea conosciuo asc\u00ec comme a \"D\u00f2nna ch'a l'incanta\", un nommeagio ch'o no l'\u00e9 mai rimasto. O carco o l'ea st\u00e6to comparou asc\u00ec co-a \"Monnalisa\", e atri famoxi dipinti e scultue, cosc\u00ec tanto che, inti anni \u00e0 vegn\u00ee, c\u00f2pie c\u00f2pie da mascara e devegnian de figue a-a m\u00f2dda inta so\u00e7iet\u00e6 da Boheme parigi\u00f1a. Atri acconti an decciarou che o carco o l'ea st\u00e6to piggiou da unna zoene mantegnua todesca (\u00f2 asc\u00ec vegne contou d'\u00ebse a figgia natur\u00e2, sciben che illegittima, de l'\u00f2mmo) ch'a l'\u00e0 partorio o figgio do fabricat\u00f4 de mascare ch'o l'\u00e0 venduo o gesso e dapeu commisso suicidio (inta Senna) quande o s\u00f2 piccin o l'ea appe\u00f1a nasciuo.\nDi atri exempi i s'attreuvan inte:\nLettiatua slava.\nO poeta ceco o V\u00edt\u011bzslav Nezval o l'\u00e0 scrito a poexia \"Nezn\u00e1m\u00e1 ze Seiny\", inspi\u00e2 da questa st\u00f6ia, into 1929.\nA poexia do Vladimir Nabokov do 1934 \"L'Inconnue de la Seine\", scrito in Ruscio, o l'ea st\u00e6to pubricou \u00e0 \"Poslednie Novosti\". O l'\u00e9 st\u00e6to discusso che a poexia a l'\u00e0 de ci\u00f9 da f\u00e2 co-o mito slavo da rusalka che co-a m\u00e6xim mascara.\nBalletto.\nInto 1963, o Bentley Stone o l'\u00e0 corriografou unna verscion de \"L'Inconnue\" inte muxica da-o Francis Poulenc pe-o Stone-Camryn Ballet. o l'\u00e0 f\u00e6to a premi\u00e8re con un cast ch'o l'includdeiva a Ruth Ann Koesun e o John Kriza. Questo balletto o vegni\u00e0 portou into American Ballet Theatre into 1965, co-a Koesun e o Kriza ch'i repiggian i seu r\u00f2lli, e con a Christine Sarry into r\u00f2llo da \"Zoene do sciumme\".\nFilm.\nA direttoa a Agn\u00e8s Varda parla de \"L'Innconnue\" into s\u00f2 document\u00e4io do 1988 \"Jane B. par Agn\u00e8s V.\" onde l\u00ea a compara o dexid\u00ebio da Jane Birkin' de \u00ebse famosa ma an\u00f2nima comme l'\u00e9 o st\u00e6to de \"L'Inconnue\".\nMuxica.\n\"L'Inconnue\" a l'\u00e9 a traccia numero quattro de l'Album do duo Beach House do 2018, \"7\". O gruppo todesco de bitpop Welle:Erdball o l'\u00e0 misso \"L'Inconnue de la Seine\" into s\u00f2 Album do 2017 \"Gaudeamus Igitur\".\n\"Rescue Annie\" asc\u00ec o conta unna verscion da st\u00f6ia in sci\u00f4 Album do Frank Turner do 2019 \"No Man's Land\".\nA \"CPR d\u00f2ll\".\nA faccia da d\u00f2nna desconosciua a l'\u00e9 st\u00e6ta deuvi\u00e2 comme pe-a testa da do mannechin da primmo soccorso a Resusci Anne. A l'\u00e9 st\u00e6ta cre\u00e2 da-o Peter Safar e o Asmund Laerdal into 1958 a l'\u00e0 incomensou \u00e0 \u00ebse deuvia ito 1960 inte numeroxi corsi de reanima\u00e7ion cardio-pormon\u00e2. Pe questa raxon, a faccia a l'\u00e9 st\u00e6ta ciamm\u00e2 \"a faccia a ci\u00f9 bax\u00e2\" de tutti i tempi."}
{"id": "29538", "revid": "1211", "url": "https://lij.wikipedia.org/wiki?curid=29538", "title": "Sarco device", "text": "O Sarco pod (\u00f2 Pegasos) o l'\u00e9 un dispoxitivo \u00f2 machina ch'o consciscte inte unna capsula stamp\u00e2 in 3D ch'a se peu destacc\u00e2 mont\u00e2 in sce unna base ch'a cont\u00ebgne un \u00e7ilindro de az\u00f2to liquido cosc\u00ec da mo\u00ee pe suicidio pe mezo de asfixia con di gazzi inerti. \"Sarco\" l'\u00e9 curto pe \"sarc\u00f2fago\". O l'\u00e9 deuvio in congiun\u00e7ion de gazzi inerti (az\u00f2to) ch'o l'evita panico, senso de soffoca\u00e7ion e de lutta primma de cazze inconscienti, conosciua comme resposta d'allarme ipercapnica:\u200a45\u200a caxon\u00e2 da-a presensa de arta concentra\u00e7ion de di\u00f2scido de carb\u00f2nio into sangue. O Sarco o l'\u00e9 st\u00e6to inventou da-o promot\u00f4 pe-a campagna de l'\u00e9utanaxia o Philip Nitschke into 2017. O Nitschke o l'\u00e0 dito into 2021 che o l'\u00e0 cercou e re\u00e7evuo do conseggio leg\u00e2 in sce l'app\u00e6gio e a seu legalit\u00e6 in Svissera.\nIst\u00f6ia.\nO Sarco o l'\u00e9 unn'espanscion da m\u00f2rte ip\u00f2scica proveddua da-o deuvio de unna borsa da suicidio. Tente perso\u00f1e e no conscideran l'\u00e9utanaxia pe mezo da borsa da suicidio pe de raxoin estetiche, \u00f2 e se sentan claustrof\u00f2biche drento de unna borsa. O Nitschke \u00f4 ciamma o \"fatt\u00f4 da borsa de plastega\". O Sarco o provedde unna solution \u00e0 queste obie\u00e7ioin.\nMeccaniche.\nAccesso a-o Sarco o v\u00ebgne controllou da un test online pe ammesu\u00e2 a salute ment\u00e2. Se chi o l'applica o passa, o re\u00e7eive un c\u00f2dixe d'accesso \u00e0 un app\u00e6gio Sarco ch'o fon\u00e7ionni\u00e0 pe 24 oe.\nChi o deuvia o Sarco o peu scerne segge unna vista scu\u00e2 o transparente da-a capsula. A vista transparente a v\u00ebgne scernia se o dexidea de transport\u00e2 a machina inte un p\u00f2sto particul\u00e2 pe vedde unna \u00e7erta vista da-a machina. L'invent\u00f4 o credde che \"quande ti meui o l'\u00e9 de seguo un fatt\u00f4 importante\".\nA capsula do Sarco a provedde un ammerm\u00e2 rapido do livello de oscigeno intanto ch'a maint\u00ebgne livelli basci de dioscido de carb\u00f2nio. \u00c0 l'attiva\u00e7ion, 4 litri (1.1\u00a0galloin americhen) de az\u00f2to liquido i caxo\u00f1an a cheita di livelli de oscigeno in scilensio \u00e0 meno do 5% in meno de un menuto. Segondo o Nitschke, 'Chi l'occupa o sciacca o pomello e a capsula a l'\u00e9 impia con l'az\u00f2to. O senti\u00e0 un p\u00f6co de vertigine ma da l\u00ec \u00e0 p\u00f6co o perdi\u00e0 fito a conoscensa pe dapeu mo\u00ee'.\nDesign e manifattua.\nO design do dispoxitivo a l'\u00e9 unna conlabora\u00e7ion intra o Nitschke e o designer industri\u00e2 Ollandeise o Alexander Bannink.\nO Sarco o l'\u00e9 stampou in 3D in se\u00e7ioin ch'ammesuan 1,000 pe 500 pe 500 millimetri (39 pe 20 pe 20\u00a0die). O software do design o permette de cre\u00e2 app\u00e6gi de mesue desp\u00e6ge \u00e0 segonda de dimenscioin do cliente. O Nitschke o l'\u00f2 dito che che o design o l'intende de pai quello de unna navi\u00e7ella spa\u00e7i\u00e2, pe d\u00e2 l'idea \u00e0 chi \u00e2 deuvia de sentise comme se i fessan un vi\u00e6gio into \"grande otra\".\nO Nitschke o l'\u00e0 misso in cian de relasci\u00e2 o progetto do Sarco in open source pe-o 2019.\nRea\u00e7ioin.\nO Thaddeus Pope, un bioeticista da Scheua de lezze Mitchell Hamline, o l'\u00e0 dito che a debattua in sci\u00f4 Sarco a poeiva resurt\u00e2 inte unna neuva mainea de approci\u00e2 e op\u00e7ioin de fin de vitta da parte di legislato\u00ee, e o decciara che \"Questo o poeiva \u00ebse ci\u00f9 grande o importante do m\u00e6ximo Sarco\" e che o Dr. Nitschke o l'\u00e9 apreuvo \u00e0 \"inlustr\u00e2 e limita\u00e7ioin do modello medico and fors\u00e2 niatri \u00e0 pens\u00e2ghe.\"\nI critichi i l'an descrito o dispoxitivo comme \"unna cammia \u00e0 gazzo glorific\u00e2\", e atri i l'an montou de preoccupa\u00e7ioin into reisego de rende o suicidio glamour, e o porrieiva port\u00e2 \u00e0 un \"contagio de suicidi \" ch'o p\u00f2sse inspi\u00e2 ci\u00f9 suicidi."}
{"id": "29539", "revid": "12052", "url": "https://lij.wikipedia.org/wiki?curid=29539", "title": "Sc\u00eeo (unit\u00e6 perif\u00e9rica)", "text": "L'unit\u00e6 perif\u00e9rica de Sc\u00eeo (in gr\u00eago mod\u00e8rno: \u03a0\u03b5\u03c1\u03b9\u03c6\u03b5\u03c1\u03b5\u03b9\u03b1\u03ba\u03ae \u03b5\u03bd\u03cc\u03c4\u03b7\u03c4\u03b1 \u03a7\u03af\u03bf\u03c5, pronon\u00e7i\u00f2u a l'\u00e9 unn-a de unit\u00e6 perif\u00e9riche da Gr\u00eacia, scito\u00e2 inta perifer\u00eea de l'Eg\u00eao Setentrion\u00e2le. A capit\u00e2le de l'unit\u00e6 perif\u00e9rica a l'\u00e9 a \u00e7it\u00e6 de Sc\u00eeo, scito\u00e2 in sce l'\u00eezoa co-o m\u00e6ximo n\u00f3mme. \nInto terit\u00f6io de 'sta sudivix\u00f3n aministrat\u00eeva chi s\u00f3n incl\u00fbze e tr\u00e6 \u00eezoe de Sc\u00eeo, Psara e En\u00f9ssa, \u00f3ltre che 'na s\u00e9rie de \u00eezoe ci\u00f9 pic\u00ecnn-e, dezabit\u00e6, t\u00f9tte into M\u00e2 Eg\u00eao (a ci\u00f9 inport\u00e0nte de qu\u00e9ste a l'\u00e9 Antipsara). \nAministra\u00e7i\u00f3n.\nL'unit\u00e6 perif\u00e9rica de Sc\u00eeo a l'\u00e9 spart\u00eea in tr\u00e9i com\u00f9n. Qu\u00e9sti, indich\u00e6 co-i n\u00f9meri da m\u00e0ppa a-a dr\u00eeta, s\u00f3n:\nPrefet\u00fba.\nA crea\u00e7i\u00f3n de l'unit\u00e6 perif\u00e9rica a \u00f2gni m\u00f2ddo a l'\u00e9 o fr\u00fbto de 'na rif\u00f3rma rec\u00e9nte. Def\u00e6ti a l'\u00e9 intr\u00e2 in vig\u00f4 s\u00f4lo a-o 1\u00b0 de zen\u00e2 do 2011, inte l'\u00e0nbito do cosc\u00ec d\u00eeto progr\u00e0mma \"Kallikratis\", co-o qu\u00e6 a l'\u00e9 st\u00e6ta sopr\u00e8ssa a cosc\u00ec d\u00eeta prefet\u00fba de Sc\u00eeo (in gr\u00eago \u039d\u03bf\u03bc\u03cc\u03c2 \u03a7\u1f76\u03bf\u03c5), da-o m\u00e6ximo terit\u00f6io ma con de sudivixo\u00ecn difer\u00e9nti.\nIn particol\u00e2 i com\u00f9n chi incl\u00fbzi s\u00f3n st\u00e6ti riorganiz\u00e6 seg\u00f3ndo a tab\u00e9lla chi de s\u00f3tta:"}
{"id": "29543", "revid": "12052", "url": "https://lij.wikipedia.org/wiki?curid=29543", "title": "Sc\u00eeo (com\u00f9n)", "text": "O com\u00f9n de Sc\u00eeo o l'\u00e9 'n com\u00f9n inta perifer\u00eea de l'Eg\u00eao Setentrion\u00e2le form\u00f2u pi-\u00e2 ci\u00f9 p\u00e0rte da l'\u00eezoa de Sc\u00eeo e da qu\u00e0rche izo\u00f6to dezabit\u00f2u. O l'\u00e9 st\u00e6to cre\u00f2u co-i s\u00f2 conf\u00ecn d'ancheu, inte l'\u00e0nbito do cosc\u00ec d\u00eeto progr\u00e0mma \"Kallikratis\", da l'uni\u00f3n de \u00e9utto com\u00f9n prexist\u00e9nti.\nO com\u00f9n de Sc\u00eeo o s'est\u00e9nde in sce 'na superf\u00eccce de 842,54 km2, pe 'na popola\u00e7i\u00f3n che, a-o censim\u00e9nto do 2011, a l'\u00eaa de 51.390 abit\u00e0nti. A localit\u00e6 capol\u00eaugo do com\u00f9n de Sc\u00eeo a l'\u00e9 a \u00e7it\u00e6 co-o m\u00e6ximo n\u00f3mme, scito\u00e2 in sci\u00e2 c\u00f2sta de lev\u00e0nte de l'\u00eezoa.\nAministra\u00e7i\u00f3n.\nUnit\u00e6 monicip\u00e2li.\nI v\u00eagi com\u00f9n a-a giorn\u00e2 d'ancheu un\u00eei a qu\u00e9llo de Sc\u00eeo, s\u00f3n divent\u00e6 de unit\u00e6 monicip\u00e2li de qu\u00e9sto com\u00f9n. In particol\u00e2 s\u00f3n:"}
{"id": "29544", "revid": "12052", "url": "https://lij.wikipedia.org/wiki?curid=29544", "title": "Eg\u00eao Setentrion\u00e2le", "text": "L'Eg\u00eao Setentrion\u00e2le (in gr\u00eago mod\u00e8rno \u03a0\u03b5\u03c1\u03b9\u03c6\u03ad\u03c1\u03b5\u03b9\u03b1 \u0392\u03bf\u03c1\u03b5\u03af\u03bf\u03c5 \u0391\u03b9\u03b3\u03b1\u03af\u03bf\u03c5, \"Perif\u00e9ria Vor\u00edou Ey\u00e9ou\", pronon\u00e7i\u00f2u ) a l'\u00e9 unn-a de tr\u00e9zze regio\u00ecn aministrat\u00eeve, ci\u00e0m\u00e6 \"perifer\u00eee\", da Gr\u00eacia, a ci\u00f9 pic\u00ecnn-a pe popola\u00e7i\u00f3n. A l'\u00e9 form\u00e2 da-e \u00eezoe scito\u00e6 inta p\u00e0rte n\u00f2rd-\u00f2rient\u00e2le do M\u00e2 Eg\u00eao, \u00f6 s\u00e6 e cosc\u00ec d\u00eete Sp\u00f2radi \u00d2rient\u00e2li, con l'ece\u00e7i\u00f3n de T\u00e2zo e de S\u00e2motracia, e qu\u00e6 fan p\u00e0rte da perifer\u00eea da Mac\u00e9donia \u00d2rient\u00e2le e da Tr\u00e2cia, \u00f3ltre che \u00ccnbro e T\u00e9nedo, p\u00e0rte da Rep\u00f9brica de Turch\u00eea.\nA s\u00f2 capit\u00e2le a l'\u00e9 a \u00e7it\u00e6 de Metel\u00ecn, inte l'\u00eezoa de L\u00e9sbo.\nAministra\u00e7i\u00f3n.\nSt\u00f6ia.\nA perifer\u00eea de l'Eg\u00eao Setentrion\u00e2le a l'\u00e9 st\u00e6ta cre\u00e2 co-a rif\u00f3rma aministrat\u00eeva do 1987. Co-i cangiam\u00e9nti f\u00e6ti inte l'\u00e0nbito do cosc\u00ec d\u00eeto progr\u00e0mma \"Kallikratis\", into 2010, i s\u00f2 pot\u00eari s\u00f3n st\u00e6ti ridefin\u00eei e anpli\u00e6. Ins\u00e9mme a-a perifer\u00eea de l'Eg\u00eao Meridion\u00e2le a l'\u00e9 supervixon\u00e2 da l'Aministra\u00e7i\u00f3n Decentraliz\u00e2 de l'Eg\u00eao, a qu\u00e6 a l'\u00e0 a s\u00f2 s\u00eade into P\u00eereo.\nSc\u00ecnn-a-a rif\u00f3rma do progr\u00e0mma \"Kallikratis\", a regi\u00f3n a l'\u00eaa div\u00eeza inte tr\u00e6 prefet\u00fbe de S\u00e2mo, Sc\u00eeo e L\u00e9sbo. A part\u00ee da-o 1\u00b0 de zen\u00e2 do 2011 a l'\u00e9 spart\u00eea inte \u00e7\u00ecnque unit\u00e6 perif\u00e9riche de Sc\u00eeo, Nic\u00e0ia, L\u00e9mno, L\u00e9sbo e S\u00e2mo.\nEconom\u00eea.\nO PIL da regi\u00f3n o l'\u00eaa, into 2018, p\u00e6gio a 2,5 mili\u00e0rdi de \u00e9oro, corispond\u00e9nti a l'1,4% de l'econom\u00eea na\u00e7ion\u00e2le. O PIL pro capite, valut\u00f2u a parit\u00e6 de pot\u00eare d'ac\u00e0tto, o l'\u00eaa de 14.200 \u20ac, o 47% da m\u00e9dia de l'Uni\u00f3n Eorop\u00eaa de qu\u00e9llo \u00e0nno. O PIL pe ad\u00e9tto, \u00f6 s\u00e6 o rap\u00f2rto tra o PIL e o n\u00f9mero di \u00f2cup\u00e6, o l'\u00eaa p\u00e6gio a-o 67% da m\u00e9dia eorop\u00eaa.\nDef\u00e6ti, a regi\u00f3n de l'Eg\u00eao Setentrion\u00e2le a l'\u00e9 qu\u00e9lla da Gr\u00eacia co-o ci\u00f9 b\u00e0sso r\u00e9dito pro capite, un di ci\u00f9 b\u00e0sci inte t\u00f9tta l'Uni\u00f3n Eorop\u00eaa asc\u00ec."}
{"id": "29546", "revid": "1211", "url": "https://lij.wikipedia.org/wiki?curid=29546", "title": "Str\u00e9ito de Sc\u00eeo", "text": "O Str\u00e9ito de Sc\u00eeo, ciam\u00f2u in \u00e7\u00e8rti t\u00e8sti Can\u00e2 de Sc\u00eeo asc\u00ec (in gr\u00eago mod\u00e8rno \u0394\u03af\u03b1\u03c5\u03bb\u03bf\u03c2 \u03a7\u03af\u03bf\u03c5, \"D\u00edavlos Ch\u00edou\"), o l'\u00e9 'n str\u00e9ito into M\u00e2 Eg\u00eao \u00f2rient\u00e2le ch'o div\u00ecdde l'\u00eezoa gr\u00eaga de Sc\u00eeo, da-a qu\u00e6 o ne p\u00ecggia o n\u00f3mme, da-a c\u00f2sta da Turch\u00eea, in particol\u00e2 da qu\u00e9lla da Regi\u00f3n de l'Eg\u00eao.\nGi\u00f6graf\u00eea.\nO str\u00e9ito de Sc\u00eeo o l'\u00e9 l\u00e0rgo ci\u00f9 \u00f2 m\u00eano tr\u00e6 m\u00ecggia mar\u00ecnn-e e o sep\u00e2ra l'\u00eezoa de Sc\u00eeo da d\u00f6tr\u00e9i \u00ecstmi scito\u00e6 in sci\u00e2 p\u00f3nta \u00f2cident\u00e2le da Pen\u00eezoa de Karaburun, in Turch\u00eea. In sce 'st'estremit\u00e6 chi do terit\u00f6io t\u00f9rco gh'\u00e9 v\u00e0rri p\u00e0ixi e \u00e7it\u00e6 da prov\u00ecnsa de Sm\u00ecrne, incl\u00fbzo o com\u00f9n de \u00c7e\u015fme, o ci\u00f9 a pon\u00e9nte de t\u00f9tta a pen\u00eezoa e d\u00f3nca o ci\u00f9 vix\u00ecn a l'\u00eezoa de Sc\u00eeo. \u00c7e\u015fme a se tr\u00eauva inta p\u00e0rte ci\u00f9 setentrion\u00e2le da riv\u00eaa t\u00f9rca, co-o t\u00f2cco de c\u00f2sta conpr\u00e9izo into s\u00f2 terit\u00f6io ch'o l'\u00e9 squ\u00e6xi do t\u00f9tto afaci\u00f2u in sci\u00f4 str\u00e9ito de Sc\u00eeo. Sp\u00e9sse v\u00f2tte, c\u00f3mme se peu v\u00e9dde da l'inm\u00e0gine in sci\u00e2 dr\u00eeta, e mont\u00e0gne de Sc\u00eeo de la da-o str\u00e9ito s\u00f3n vix\u00ecbili da-a Turch\u00eea e vicev\u00e8rsa, d\u00e6to che da-a ci\u00f9 p\u00e0rte da c\u00f2sta de lev\u00e0nte de l'\u00eezoa de Sc\u00eeo (da \u00e7it\u00e6 c\u00f3mme Sc\u00eeo e Karfas) se peu v\u00e9dde qu\u00e9lla t\u00f9rca.\nO cl\u00ecmma e a tranquilit\u00e6 da p\u00e0rte de l'Eg\u00eao conpr\u00e9iza into str\u00e9ito de Sc\u00eeo l'\u00e0n f\u00e6ta divent\u00e2 'na destina\u00e7i\u00f3n tur\u00ecstica e pe barchez\u00e2 as\u00e6 conosci\u00fba, s\u00e9gge pi-\u00e2 p\u00e0rte gr\u00eaga che pe qu\u00e9lla t\u00f9rca."}
{"id": "29547", "revid": "1211", "url": "https://lij.wikipedia.org/wiki?curid=29547", "title": "Cast\u00e9llo de Sc\u00eeo", "text": "O Cast\u00e9llo de Sc\u00eeo (in gr\u00eago mod\u00e8rno \u039a\u03ac\u03c3\u03c4\u03c1\u03bf \u03c4\u03b7\u03c2 \u03a7\u03af\u03bf\u03c5, \"K\u00e1stro tis Ch\u00edou\") o l'\u00e9 a \u00e7itad\u00e9lla da \u00e7it\u00e6 de Sc\u00eeo, costro\u00eea inte l'et\u00e6 de m\u00eazo, scito\u00e2 inte l'\u00eezoa gr\u00eaga de Sc\u00eeo.\nSt\u00f6ia.\nL'\u00e0rea d\u00f3nde d'ancheu gh'\u00e9 o cast\u00e9llo a l'\u00eaa abit\u00e2 za inte l'et\u00e6 elen\u00ecstica e, gr\u00e0\u00e7ie a di sc\u00e2vi archiol\u00f2g\u00eechi f\u00e6ti inta z\u00f6na, o l'\u00e9 st\u00e6to prov\u00f2u c\u00f3mme o sc\u00eeto o l'\u00e9 st\u00e6to abit\u00f2u in m\u00f2ddo cont\u00ecnoo inti \u00e0nni do dom\u00ecnio rom\u00e0n e bizant\u00ecn asc\u00ec. In particol\u00e2, a prez\u00e9nsa de costru\u00e7io\u00ecn religi\u00f4ze d'\u00e9poca bizant\u00ecnn-a a l'\u00e9 docoment\u00e2 s\u00e9gge in di pap\u00ea do X s\u00e9colo che da di ritrovam\u00e9nti, dat\u00e6 inte l'XI s\u00e9colo. A \u00f2gni m\u00f2ddo a costru\u00e7i\u00f3n da fort\u00e9ssa anc\u00f3n vix\u00ecbile a-a giorn\u00e2 d'ancheu a l'\u00e9 incomens\u00e2 inte l'\u00e0nno 1328, qu\u00e0nde l'\u00eezoa a l'\u00eaa za s\u00f3tt'a-o contr\u00f2llo di zen\u00e9ixi, pe voent\u00e6 do Mart\u00ecn Zac\u00e0ia, scign\u00f4ro de Sc\u00eeo.\nL'\u00e0nno d\u00f2ppo l'\u00eezoa, co-o s\u00f2 cast\u00e9llo asc\u00ec, a l'\u00e9 st\u00e6ta \u00f2cup\u00e2 t\u00f3rna da-i bizant\u00ecn, apr\u00eauvo a-a spedi\u00e7i\u00f3n inandi\u00e2 da l'inperat\u00f4 Andron\u00ecco III Paleologo, i qu\u00e6 n'\u00e0n conserv\u00f2u o contr\u00f2llo sc\u00ecnn-a-o 1346, mom\u00e9nto do pas\u00e0ggio definit\u00eevo inte mo\u00e9n da Rep\u00f9brica de Z\u00eana. In particol\u00e2, l'\u00eezoa a l'\u00e9 torn\u00e2 s\u00f3tt'a Z\u00eana gr\u00e0\u00e7ie a-a spedi\u00e7i\u00f3n do Scim\u00f3n Vign\u00f4zo, \u00f2rganiz\u00e2 da 'n cons\u00f2r\u00e7io de v\u00e0rie fam\u00ecgge da nobilt\u00e6 l\u00ecgure ciam\u00f2u Ma\u00f3nn-a \"v\u00eagia\", co-o cast\u00e9llo ch'o l'\u00e9 st\u00e6to l'\u00f9rtimo p\u00e0ize a rend\u00eese a l'amir\u00e0lio zen\u00e9ize, a-i 12 de set\u00e9nbre do 1346.\nDa qu\u00e9llo mom\u00e9nto o cast\u00e9llo o l'\u00e9 st\u00e6to o c\u00e9ntro de l'aministra\u00e7i\u00f3n zen\u00e9ize de l'\u00eezoa, into m\u00e9ntre pas\u00e2 (da-o 1362) a-a Ma\u00f3nna \"n\u00eauva\", a qu\u00e6 a l'\u00eaa control\u00e2 da-a fam\u00ecggia di Giustini\u00e9n, 'n Alb\u00e8rgo cre\u00f2u pe l'\u00f2cax\u00f3n da l'uni\u00f3n de d\u00f3zze fam\u00ecgge zen\u00e9ixi che stav\u00e2n a Sc\u00eeo. Inti do\u00ee s\u00e9coli de domina\u00e7i\u00f3n zen\u00e9ize de l'\u00eezoa o c\u00e9ntro da s\u00f2 aministra\u00e7i\u00f3n o se trov\u00e2va into cosc\u00ec d\u00eeto Pal\u00e0sso Giustini\u00e9n, 'na costru\u00e7i\u00f3n fortific\u00e2, scito\u00e2 into cast\u00e9llo, d\u00f3nde gh'\u00eaa i sc\u00e0gni da Ma\u00f3nn-a e a c\u00e2za do poist\u00e6. O pal\u00e0sso o l'\u00eaa afaci\u00f2u in sci\u00e2 ci\u00e0ssa prin\u00e7ip\u00e2 da \"Civitas Chii\", n\u00f3mme de l'\u00e9poca do p\u00e0ize fortific\u00f2u, m\u00e9ntre e n\u00eauve costru\u00e7io\u00ecn, pi-\u00e2 ci\u00f9 p\u00e0rte abit\u00e6 da gr\u00eaghi, se trov\u00e2van d'in g\u00eeo a-e mi\u00e2ge, inta z\u00f6na conosci\u00fba c\u00f3mme \"burghi\".\nO dom\u00ecnio zen\u00e9ize in sce l'\u00eezoa o l'\u00e9 termin\u00f2u a-i 14 d'arv\u00ee do 1566, \u00f6 s\u00e6 qu\u00e0nde l'amir\u00e0lio Piali Pasha o l'\u00e0 pigi\u00f2u o contr\u00f2llo da \u00e7it\u00e6, atrac\u00e0ndo a tradim\u00e9nto into s\u00f2 p\u00f2rto, co-o cast\u00e9llo ch'o l'\u00e9 cosc\u00ec pas\u00f2u a-i \u00f2tom\u00e0n. Into 1694 o l'\u00e9 st\u00e6to pe p\u00f6co t\u00e9npo conquist\u00f2u da-i vene\u00e7i\u00e9n, i qu\u00e6 inti s\u00f4li s\u00eai m\u00e9ixi de contr\u00f2llo de l'\u00eezoa \u00e0n realiz\u00f2u de inport\u00e0nte \u00f2pere de fortifica\u00e7i\u00f3n inta \u00e7it\u00e6, c\u00f3mme a costru\u00e7i\u00f3n da P\u00f2rta Magi\u00f4. A-a f\u00ecn, o cast\u00e9llo o l'\u00e9 pas\u00f2u, ins\u00e9mme a-o r\u00e8sto de l'\u00eezoa, a f\u00e2 p\u00e0rte da mod\u00e8rna na\u00e7i\u00f3n gr\u00eaga into 1912, apr\u00eauvo a-a conqu\u00ecsta de l'\u00eezoa inta Pr\u00ecmma Go\u00e6ra Balc\u00e0nica.\nE pr\u00ecmme mez\u00fbe adot\u00e6 da-o St\u00e2to gr\u00eagopi-\u00e2 prote\u00e7i\u00f3n do cast\u00e9llo rem\u00f3ntan a l'\u00f2t\u00f4bre do 1924, qu\u00e0nde co-in Decr\u00e9tto Presciden\u00e7i\u00e2le o l'\u00e9 st\u00e6to diciar\u00f2u sc\u00eeto st\u00f2rico e archiol\u00f2g\u00eeco prot\u00e8tto. A \u00f2gni m\u00f2ddo o cast\u00e9llo o l'\u00e0 areizeg\u00f2u in v\u00e0rie \u00f2caxo\u00ecn d'\u00ease caci\u00f2u zu do t\u00f9tto into XX s\u00e9colo, \u00e0nche a c\u00f2uza a-a voent\u00e6 de 'na p\u00e0rte di \u00e7itad\u00ecn de l'\u00eezoa, sp\u00e9cce inti \u00e0nni '30, '50 e '70. Scib\u00e9n che 'sta decix\u00f3n a-a f\u00ecn a no l'\u00e9 st\u00e6ta pigi\u00e2, a fort\u00e9ssa a no l'\u00e9 inte 'na condi\u00e7i\u00f3n go\u00e6i intr\u00eaga, apr\u00eauvo a-i d\u00e0nni caxon\u00e6 da-i teram\u00f2tti do 1881 e do 1949, da-a realiza\u00e7i\u00f3n do n\u00eauvo longom\u00e2 into 1896, o qu\u00e6 o l'\u00e0 port\u00f2u a-a demoli\u00e7i\u00f3n de t\u00f9tto 'n fi\u00e0nco de mi\u00e2ge, e da-o f\u00e6to ch'o s\u00e9gge st\u00e6to pe t\u00e0nto t\u00e9npo d\u00eauvi\u00f2u c\u00f3mme 'na sp\u00e9cce de \"c\u00e2va\" pe ricav\u00e2 di materi\u00e2li da costru\u00e7i\u00f3n.\nStrut\u00fba.\nA strut\u00fba ato\u00e2le do cast\u00e9llo, a qu\u00e6 a cont\u00eagne 'n'\u00e0rea de ci\u00f9 \u00f2 m\u00eano 180.000 m\u00eatri qu\u00e0ddri abit\u00e2 da 650 pers\u00f3nn-e, a l'\u00e9 qu\u00e9lla de s\u00f2 \u00f9rtime espanscio\u00ecn, realiz\u00e6 da-i zen\u00e9ixi e da-i vene\u00e7i\u00e9n de m\u00f2ddo d'av\u00e9i 'na l\u00ecnia de mi\u00e2ge d'in g\u00eeo a-a \u00e7it\u00e6, avard\u00e0ndola s\u00e9gge da-i at\u00e0cchi pe t\u00e6ra che da qu\u00e9lli da-o m\u00e2.\nInte mi\u00e2ge s\u00f3n anc\u00f3n in p\u00ea d\u00f4e p\u00f2rte (a t\u00e8rsa, a cosc\u00ec d\u00eeta \"P\u00f2rta de Mar\u00ecnn-a\", a l'\u00e9 st\u00e6ta caci\u00e2 zu into 1896): a P\u00f2rta Magi\u00f4, costro\u00eea da-i vene\u00e7i\u00e9n into 1694 a l'\u00e9 in sci\u00e2 str\u00e0dda che da-a \u00e7it\u00e6 v\u00eagia a va sc\u00ecnn-a-a ci\u00e0ssa Vounakiou, s\u00eade da mod\u00e8rna aministra\u00e7i\u00f3n de l'\u00eezoa, e o cosc\u00ec d\u00eeto \"Port\u00e8llo\", ci\u00f9 ant\u00eego. Dr\u00e9nto a-e mi\u00e2ge gh'\u00e9 anc\u00f3n qu\u00e0rche costru\u00e7i\u00f3n de qu\u00e9lli \u00e0nni, sopravisci\u00fba a-o teram\u00f2tto.\nPal\u00e0sso Giustini\u00e9n.\nO Pal\u00e0sso Giustini\u00e9n o l'\u00e9 'na costru\u00e7i\u00f3n fortific\u00e2 in sce do\u00ee liv\u00e9lli, scito\u00f2u tra-a P\u00f2rta Magi\u00f4 e a ci\u00e0ssa prin\u00e7ip\u00e2 da \u00e7it\u00e6. O l'\u00e9 prob\u00e0bile che 'sto pal\u00e0sso chi, in sci\u00f4 qu\u00e6 gh'\u00e9 anc\u00f3n o st\u00e9mma di Giustini\u00e9n, o fo\u00eese o c\u00e9ntro de l'aministra\u00e7i\u00f3n zen\u00e9ize de l'\u00eezoa, \u00f3ltre che a c\u00e2za do poist\u00e6. Ricuper\u00e2 a s\u00f2 c\u00e2a \u00f2rigin\u00e2le gr\u00e0\u00e7ie a 'n rest\u00e0oro inti \u00e0nni \u00f2t\u00e0nta, o l'\u00e9 d'ancheu a s\u00eade de 'n'espoxi\u00e7i\u00f3n pic\u00ecnn-a in sc\u00eea domina\u00e7i\u00f3n bizant\u00ecnn-a, e p\u00f6i zen\u00e9ize, de l'\u00eezoa.\nG\u00eaxa de S\u00e0n Z\u00f3rzo.\nA g\u00eaxa de S\u00e0n Z\u00f3rzo (in gr\u00eago \u0386\u03b3\u03b9\u03bf\u03c2 \u0393\u03b5\u03ce\u03c1\u03b3\u03b9\u03bf\u03c2, \"\u00c1gios Ge\u00f3rgios\") a l'\u00e9 unn-a de costru\u00e7io\u00ecn ci\u00f9 ant\u00eeghe de l'\u00eezoa, d\u00e6to che a s\u00f2 realiza\u00e7i\u00f3n a rem\u00f3nta a-o 993; a l'\u00e9 st\u00e6ta s\u00e9gge 'na g\u00eaxa cat\u00f2lica che ortod\u00f2ssa. A se tr\u00eauva in sci\u00e2 str\u00e0dda da-o m\u00e6ximo n\u00f3mme, a ci\u00f9 inport\u00e0nte tra e strad\u00e9tte ch'atrav\u00e8rsan a \u00e7it\u00e6 v\u00eagia. Dedic\u00e2 a S\u00e0n M\u00e9nego inti \u00e0nni inti qu\u00e6 a l'\u00eaa 'na g\u00eaxa cat\u00f2lica, a-o s\u00f2 int\u00e8rno gh'\u00eaa a seport\u00fba do Z\u00e2ne Giustini\u00e9n L\u00f2ngo.\nD\u00f2ppo a cat\u00fba de l'\u00eezoa, o Piyale Pasha o l'\u00e0 comand\u00f2u che a p\u00e0rte ci\u00f9 a pon\u00e9nte da g\u00eaxa a fo\u00eese trasform\u00e2 inte 'na mosch\u00eaa, ciam\u00e2 a Mosch\u00eaa V\u00eagia (\"Eski Camii\"). Depo\u00ee a-o teram\u00f2tto do 1881 a mosch\u00eaa a l'\u00e9 st\u00e6ta ricostro\u00eea, pe ritorn\u00e2 p\u00f6i 'na g\u00eaxa fin\u00eeo o dom\u00ecnio \u00f2tom\u00e0n.\nB\u00e0gni t\u00f9rchi.\nInta p\u00e0rte setentrion\u00e2le da \u00e7itad\u00e9lla gh'\u00e9 di b\u00e0gni de l'\u00e9poca t\u00f9rca, carateriz\u00e6 da-o tip\u00ecco t\u00e9ito a c\u00f3pola. V\u00ecxin a l'intr\u00e2 gh'\u00e9 in sci\u00e2 dr\u00eeta a cist\u00e8rna de Kria Vrisi, 'na gr\u00e0nde cist\u00e8rna, par\u00e7ialm\u00e9nte inter\u00e2, da-o t\u00e9ito separ\u00f2u in qu\u00e0ttro t\u00f2cchi m\u00ecssi a cr\u00f4xe, arenb\u00e6 a-i c\u00e0nti in sce de chin\u00f2lle.\nInta st\u00e0npa de l'\u00e9poca a l'\u00e9 minson\u00e2 'na pr\u00ecmma polisc\u00eea da cist\u00e8rna into 1920, pe voent\u00e6 do sc\u00ecndico de Sc\u00eeo e in sci\u00f4 prog\u00e8tto de l'archit\u00e9tto Dim Tselepidis."}
{"id": "29548", "revid": "12552", "url": "https://lij.wikipedia.org/wiki?curid=29548", "title": "Ununoctio", "text": ""}
{"id": "29551", "revid": "1211", "url": "https://lij.wikipedia.org/wiki?curid=29551", "title": "Burasci", "text": "Burasci (in itali\u00e0n: \"Borassi\") l'\u00e9 'na frasi\u00f3n ch'a f\u00f2 parte dei cum\u00fcne da Roca. A Burasci gh'\u00e9 42 abitanti. "}
{"id": "29552", "revid": "12052", "url": "https://lij.wikipedia.org/wiki?curid=29552", "title": "L\u00f2ngo (fam\u00ecggia zen\u00e9ize)", "text": "I L\u00f2ngo, de sp\u00e9sso ci\u00e0m\u00e6 L\u00f2nghi asc\u00ec (\"De Longis\" in lat\u00ecn), s\u00f3n st\u00e6ti unn-a de ci\u00f9 ant\u00eeghe fam\u00ecgge de lign\u00eaua da Rep\u00f9brica de Z\u00eana, ariv\u00e2 inta Sup\u00e8rba anc\u00f3n pr\u00ecmma da s\u00f2 indipend\u00e9nsa e \u00f2rm\u00e2i est\u00ecnta, into s\u00f2 r\u00e0mmo zen\u00e9ize, da v\u00e0rri s\u00e9coli.\nSt\u00f6ia.\nE \u00f2r\u00ecgine.\nIn sci\u00e2 b\u00e2ze de 'na lez\u00e9nda ch'a l'\u00eaa cont\u00e2 in qu\u00e9lli \u00e0nni, l'\u00f2rigine da fam\u00ecggia L\u00f2nga a rem\u00f3nta a l'et\u00e6 rom\u00e0nn-a, in particol\u00e2 a-a fam\u00ecggia di \"Sempronii Longi\", 'n r\u00e0mmo da \"gens Sempronia\" aregord\u00f2u sorviat\u00f9tto pe-i do\u00ee c\u00f3nsoli in qu\u00e9sta el\u00e8tti, comand\u00e0nti milit\u00e2ri a l'\u00e9poca de go\u00e6re p\u00f9niche. A \u00f2gni m\u00f2ddo 'sta lez\u00e9nda chi (com\u00f9n a-a fam\u00ecggia di L\u00f2nghi de Ven\u00e9\u00e7ia asc\u00ec), sc\u00ecmile a qu\u00e9lle c\u00f3nt\u00e6 da \u00e2tre fam\u00ecgge zen\u00e9ixi che av\u00e9ivan di n\u00f3mmi somegi\u00e0nti a qu\u00e9lli de \"gens\" rom\u00e0nn-e, a l'\u00e9 s\u00e9nsa nisci\u00f9n fondam\u00e9nto e za inte l'Euto\u00e7\u00e9nto a l'\u00eaa conscider\u00e2 c\u00f3mme \"fantazi\u00f4za\". A st\u00f6ia de l'\u00f2rigine rom\u00e0nn-a a l'\u00e9 st\u00e6ta per\u00f2 repigi\u00e2 \u00e0nche da outo\u00ee suces\u00eevi, seg\u00f3ndo i qu\u00e6 i L\u00f2nghi, c\u00f3mme e fam\u00ecgge \"Rufo\", \"Iterio\", \"Vetulo\", \"Vetere\", Crisp\u00ecn, Den\u00e9igro, Cam\u00eclla, R\u00f9stego e Giord\u00e0n, \u00eaan de dir\u00e8tte discend\u00e9nti da nobilt\u00e6 rom\u00e0nn-a sopravisci\u00fba a-e invaxo\u00ecn b\u00e0rbare e a-a ch\u00e9ita de l'Inp\u00earo.\nSeg\u00f3ndo e pr\u00ecmme testimoni\u00e0nse ci\u00f9 ci\u00e6e, i L\u00f2nghi vegn\u00eevan da-e p\u00e0rte d'Arb\u00e9nga, in particol\u00e2 da-a \"villa\" de Vend\u00f3n, da-a qu\u00e6 se s\u00f3n trasfer\u00eei ci\u00f9 \u00f2 m\u00eano inte l'\u00e0nno 980, \u00f6 s\u00e6 ci\u00f9 de 'n s\u00e9colo pr\u00ecmma da crea\u00e7i\u00f3n da \"Compagna Communis\". A pr\u00ecmma men\u00e7i\u00f3n de un di conpon\u00e9nti da fam\u00ecggia L\u00f2nga a rem\u00f3nta a-o 1147, apr\u00eauvo a l'inpr\u00e9iza do F\u00e9ipo L\u00f2ngo, c\u00f3nsole da \"Compagna Communis\" che, ins\u00e9mme a \u00e2tri s\u00eai conp\u00e0gni d'of\u00ec\u00e7io, o l'av\u00e9iva parte\u00e7ip\u00f2u a-a conqu\u00ecsta de Almer\u00eda (da qu\u00e6 \u00e9mmo 'na cr\u00f2naca detagi\u00e2 scr\u00eeta da-o C\u00e0faro, p\u00f6i repigi\u00e2 da-i outo\u00ee de an\u00e2li ci\u00f9 rec\u00e9nti) e a qu\u00e9lla de Tort\u00f4za de l'\u00e0nno d\u00f2ppo.\n'Sto per\u00eeodo chi o l'\u00e9 f\u00f2scia st\u00e6to qu\u00e9llo de m\u00e0scimo splend\u00f4 da fam\u00ecggia L\u00f2nga, che into m\u00e9ntre a l'\u00eaa ariesc\u00eea a el\u00eaze 'n \u00e2tro di s\u00f2 conpon\u00e9nti, \u00f6 s\u00e6 o Ghig\u00e8rmo L\u00f2ngo, c\u00f3mme c\u00f3nsole da \u00e7it\u00e6 into 1174. O l'\u00e9 p\u00f6i minson\u00f2u o Nic\u00f2lla L\u00f2ngo, anbasciat\u00f4 zen\u00e9ize da-o r\u00e8 de Mai\u00f2rca into 1188, \u00e0nche se a no l'\u00e9 do t\u00f9tto ci\u00e6a a fam\u00ecggia d\u00f3nde o vegn\u00eeva. A \u00f2gni m\u00f2ddo, l'inpr\u00e9iza che a l'\u00e0 de l\u00f3ngo d\u00e6to gr\u00e0n l\u00f9stro a-a caz\u00e0dda a l'\u00e9 st\u00e6ta qu\u00e9lla de l'\u00ccngo L\u00f2ngo, f\u00ecggio do Ghig\u00e8rmo. L\u00ea, into 1195, depo\u00ee a l'in\u00e8r\u00e7ia de institu\u00e7io\u00ecn zen\u00e9ixi o l'\u00e9 part\u00eeo con s\u00f4lo tr\u00e6 gal\u00eae, ariesc\u00ecndo a riconquist\u00e2 l'inport\u00e0nte col\u00f2nia de Bonif\u00e0\u00e7io, ch'a l'\u00eaa st\u00e6ta ocup\u00e2 da-i piz\u00e9n \u00e9utto \u00e0nni pr\u00ecmma. L'\u00f9rtimo di L\u00f2nghi a \u00ease minson\u00f2u inti an\u00e2li pr\u00ecmma da crea\u00e7i\u00f3n de l'Alb\u00e8rgo di Giustini\u00e9n o l'\u00e9 l'\u00cedo L\u00f2ngo, a c\u00e0ppo de 'na squ\u00e0ddra de gal\u00eae goid\u00e2 c\u00f3ntra a \u00e7it\u00e6 de Mars\u00e9ggia.\nL'Alb\u00e8rgo Giustini\u00e9n.\nInti an\u00e2li di \u00e0nni a vegn\u00ee no gh'\u00e9 de men\u00e7io\u00ecn de m\u00e9nbri da fam\u00ecggia L\u00f2nga, f\u00f2scia pe-o f\u00e6to ch'a s'\u00eaa dedic\u00e2 sorviat\u00f9tto a-i com\u00e8rci ciuf\u00eeto che a af\u00e2ri milit\u00e2ri. Def\u00e6ti, o pr\u00ecmmo di L\u00f2nghi a \u00ease t\u00f3rna aregord\u00f2u o l'\u00e9 o Tom\u00e2xo, 'n r\u00eccco merc\u00e0nte ch'o st\u00e2va in qu\u00e9lla ch'a l'\u00eaa a col\u00f2nia zen\u00e9ize de l'\u00eezoa de Sc\u00eeo, into M\u00e2 Eg\u00eao. L\u00ea o l'\u00e9 st\u00e6to un di d\u00f3zze n\u00f2bili che, a-i 14 de nov\u00e9nbre do 1362, se s\u00f3n m\u00ecssi ins\u00e9mme inte 'na socj\u00eat\u00e6, a cosc\u00ec d\u00eeta Ma\u00f3nn-a \"n\u00eauva\", con l'\u00f2biet\u00eevo de gest\u00ee l'aministra\u00e7i\u00f3n e i com\u00e8rci de l'\u00eezoa (qu\u00e9sti, in particol\u00e2, \u00eaan: Nichi\u00f4zo de Can\u00e9tto de Lav\u00e0gna, Z\u00e2ne C\u00e0npi, Fran\u00e7\u00e9sco Arangio, Nicol\u00f2 de S\u00e0n Teod\u00f6o, Gabri\u00e6lo Ad\u00f3rno, P\u00f2ulo B\u00e0nca, Tom\u00e2xo L\u00f2ngo, Andri\u00f6o C\u00e0npi, Raf\u00e8 de Forneto, Luch\u00ecn N\u00e9igro, P\u00eao Oiv\u00ea e Fran\u00e7\u00e9sco Gaib\u00e2do). Pe un\u00eese in m\u00f2ddo ci\u00f9 str\u00e9ito, \u00f3ltre che pe m\u00eazo da ma\u00f3nn-a, i d\u00f3zze s\u00f2cci \u00f2rigin\u00e2li (ci\u00f9 o P\u00eao de S\u00e0n Teod\u00f6o, o trez\u00e9n) \u00e0n cre\u00f2u 'n Alb\u00e8rgo di n\u00f2bili asc\u00ec, pigi\u00e0ndo 'n seg\u00f3ndo cogn\u00f3mme ch'o fo\u00eese in com\u00f9n fra de l\u00f4, \u00f6 s\u00e6 qu\u00e9llo de \"Giustini\u00e9n\".\nDa chi a l'\u00e9 incomens\u00e2 a st\u00f6ia di Giustini\u00e9n \"olim\" L\u00f2ngo, i qu\u00e6, part\u00ecndo da Sc\u00eeo (sp\u00e9cce apr\u00eauvo a-a s\u00f2 ch\u00e9ita inte mo\u00e9n di t\u00f9rchi, into 1566) se s\u00f3n stabil\u00eei sorviat\u00f9tto a Z\u00eana e a R\u00f3mma. Ins\u00e9mme a-o r\u00e0mmo di C\u00e0npi, i L\u00f2nghi s\u00f3n st\u00e6ti unn-a de scci\u00e0tte ci\u00f9 inport\u00e0nti inte l'Alb\u00e8rgo di Giustini\u00e9n in Z\u00eana, ariv\u00e0ndo tr\u00e6 v\u00f2tte a-a m\u00e0scima c\u00e0rega da Rep\u00f9brica co-i dux\u00e6ghi do L\u00f9cco, do Lusci\u00e0ndro e do Zan'Andr\u00eea Giustini\u00e9n L\u00f2ngo, e con do\u00ee di s\u00f2 m\u00e9nbri (da-a p\u00e0rte da fam\u00ecggia che, depo\u00ee a ch\u00e9ita de Sc\u00eeo, a l'\u00eaa an\u00e6ta a st\u00e2 a R\u00f3mma) che s\u00f3n st\u00e6ti f\u00e6ti cardin\u00e2 asc\u00ec.\nI L\u00f2nghi ch'\u00eaan rest\u00e6 a Z\u00eana, da l'inport\u00e0nsa e da-a rich\u00e9ssa ci\u00f9 contegn\u00fba, \u00e0n sego\u00eeo de str\u00e0dde difer\u00e9nti. Gh'\u00e9 st\u00e6to di qu\u00e9lli che, c\u00f3mme o Zan'Andr\u00eea Giustini\u00e9n L\u00f2ngo, s\u00f3n a \u00f2gni m\u00f2ddo intr\u00e6 inte l'Alb\u00e9rgo di Giustini\u00e9n asc\u00ec, inte 'n seg\u00f3ndo mom\u00e9nto risp\u00e8tto a qu\u00e9lli de Sc\u00eeo. Def\u00e6ti, co-a rif\u00f3rma do scist\u00eama di Alb\u00e8rghi do 1528, vosci\u00fba da l'Andr\u00eea D\u00f6ia, t\u00f9tte e fam\u00ecgge de lign\u00eaua da Rep\u00f9brica dov\u00e9ivan f\u00e2 p\u00e0rte de un di d\u00f3zze Alb\u00e8rghi, co-i L\u00f2nghi che se s\u00f3n d\u00f3nca riun\u00eei co-o r\u00e0mmo da fam\u00ecggia ch'o l'\u00eaa za inti Giustini\u00e9n. 'N'\u00e2tra p\u00e0rte da fam\u00ecggia, fin\u00eea da-o 1528 co-i Giustini\u00e9n asc\u00ec, a l'\u00eaa qu\u00e9lla di Ugh\u00e9tti-L\u00f2nghi. O lig\u00e0mme de qu\u00e9sti co-a fam\u00ecggia L\u00f2nga \"\u00f2rigin\u00e2le\" o no l'\u00e9 do t\u00f9tto ci\u00e6o, d\u00e6to ch'o l'\u00e9 ci\u00f9 prob\u00e0bile che ne vegn\u00ecssan da-a dinast\u00eea di Ugo\u00ecn-L\u00f2nghi, n\u00f2bili lonb\u00e0rdi che se s\u00f3n p\u00f6i dif\u00fbxi in \u00e2tre p\u00e0rte da pen\u00eezoa asc\u00ec, scib\u00e9n che in qu\u00e0rche \u00e8rbo de fam\u00ecggia s\u00f3n st\u00e6ti m\u00ecssi ins\u00e9mme. Se peu anc\u00f3n aregord\u00e2 'n \u00e7\u00e8rto P\u00eao Giustini\u00e9n L\u00f2ngo, o qu\u00e6 into 1483 o s'\u00e9 trasfer\u00eeo in Sic\u00eclia, cangi\u00e0ndo o s\u00f2 cogn\u00f3mme in \"Giallongo\", \u00f6 s\u00e6 \"za (pr\u00ecmma) L\u00f2ngo\", con riferim\u00e9nto a-a s\u00f2 \u00f2rigine, incomens\u00e0ndo a fam\u00ecggia da-o m\u00e6ximo n\u00f3mme da nobilt\u00e6 sicili\u00e0nn-a.\nA desp\u00e6to da gr\u00e0nde inport\u00e0nsa da fam\u00ecggia di Giustini\u00e9n, e do r\u00e0mmo di L\u00f2nghi asc\u00ec, inti \u00e0nni de l'\u00f9rtima decad\u00e9nsa da Rep\u00f9brica de Z\u00eana a s\u00f2 rich\u00e9ssa a l'\u00e9 manim\u00e0n amerm\u00e2, za a part\u00ee da-o mom\u00e9nto da p\u00e8rdia de Sc\u00eeo ma pi-\u00e2 ci\u00f9 p\u00e0rte apr\u00eauvo a-a cr\u00eexi de r\u00e8gno de Sp\u00e0gna, o qu\u00e6, ch'o l'av\u00e9iva di gr\u00e9ndi d\u00e9biti co-e fam\u00ecgge zen\u00e9ixi, o l'\u00e0 diciar\u00f2u in v\u00e0rie \u00f2caxo\u00ecn a pr\u00f2pia bancar\u00f3tta. Pe de ci\u00f9 i v\u00e0rri r\u00e0mmi di Giustini\u00e9n \"olim\" L\u00f2ngo, pi-\u00e2 manc\u00e0nsa de er\u00eadi m\u00e0scci, se s\u00f3n est\u00ecnti tra o XVII e o XVIII s\u00e9colo t\u00e0nto che, za into 1845 a fam\u00ecggia a l'\u00ea conscider\u00e2 c\u00f3mme fin\u00eea da t\u00e9npo.\nM\u00e9nbri avox\u00e6.\nGiustini\u00e9n \"olim\" L\u00f2ngo.\nChi de s\u00f3tta a gh'\u00e9 'na sele\u00e7i\u00f3n di m\u00e9nbri da fam\u00ecggia L\u00f2nga d\u00f2ppo a crea\u00e7i\u00f3n de l'Alb\u00e8rgo di Giustini\u00e9n; o l'\u00e9 riport\u00f2u s\u00e9gge o cogn\u00f3mme da fam\u00ecggia che qu\u00e9llo de l'Alb\u00e9rgo ma bez\u00eaugna aregord\u00e2 c\u00f3mme inta storiograf\u00eea de s\u00f2lito a ne v\u00eagne d\u00eauvi\u00f2u s\u00f4lo un, de m\u00f2ddo da evit\u00e2 e numer\u00f4ze omonim\u00eee.\n\u00c8rbo de fam\u00ecggia.\nChi de s\u00f3tta a gh'\u00e9 'na raprezenta\u00e7i\u00f3n, par\u00e7i\u00e2le, de l'\u00e8rbo da fam\u00ecggia L\u00f2nga, da-o Ghig\u00e8rmo sc\u00ecnn-a-i Giustini\u00e9n \"olim\" L\u00f2ngo, and\u00e0ndo apr\u00eauvo a-a l\u00ecnia ch'a l'\u00e0 d\u00e6to i person\u00e0ggi ci\u00f9 avox\u00e6."}
{"id": "29553", "revid": "12052", "url": "https://lij.wikipedia.org/wiki?curid=29553", "title": "Fam\u00ecggia L\u00f2nga", "text": ""}
{"id": "29554", "revid": "1211", "url": "https://lij.wikipedia.org/wiki?curid=29554", "title": "Fernanda Tollemeto", "text": "Fernanda Tollemeto a l'\u00e9 'n'artista, mozaicista e scultrice itali\u00e0nn-a.\nBiografia.\nFernanda Tollemeto a l'\u00e9 nasci\u00fba a Nard\u00f2 a-i 16 de z\u00fbgno do 1943 e visci\u00fba into Sal\u00e9nto scin\u2019a-o 1959, dond\u2019a l\u2019\u00e0 frequent\u00f2u l\u2019Instit\u00fbto d\u2019\u00c0rte de L\u00e9cce e d\u00f2ppo, apr\u00eauvo a s\u00f2 seu ch\u2019a s\u2019\u00eaa trasfer\u00eea a R\u00f3mma pe studi\u00e2 m\u00eax\u00ecnn-a, a s\u2019\u00e9 inscr\u00eeta a l\u2019Instit\u00fbto Stat\u00e2le d\u2019Arte de R\u00f3mma e a l\u2019\u00e0 preced\u00fbo de quarche anno a definit\u00eeva trasloca\u00e7i\u00f3n de t\u00f9tta a s\u00f2 fam\u00ecggia.\nSc\u00ecn da s\u00f9bito a l\u2019\u00e0 manifest\u00f2u l'inter\u00e8sse p\u00f2-u moz\u00e0ico e a n\u2019\u00e0 aprofond\u00eeo o st\u00f9dio co-o frequent\u00e2 o pr\u00ecmmo di c\u00f3rsci instito\u00eei e tegn\u00fbi a Par\u00ecggi a-a f\u00ecn di anni \u201950 da-o m\u00e9istro Gino Severini e co-o Ricardo Licata: into g\u00eeo parig\u00ecn a l\u2019\u00e0 incontr\u00f2u i ci\u00f9 conosci\u00fbi art\u00ecsti de qu\u00e9lli t\u00e9npi into g\u00eeo art\u00ecstico e leter\u00e2io[2].\nDa-o 1961 a-o 1965 a l\u2019\u00e0 frequent\u00f2u l\u2019Acad\u00e9mia de B\u00e8lle Arte de R\u00f3mma, e a l\u2019\u00e0 studi\u00f2u St\u00f6ia de l\u2019Arte comm\u2019al\u00eava do Mario Rivosecchi e do Ferdinando Bologna e a s\u2019\u00e9 diplom\u00e2 co-o m\u00e0scimo di v\u00f4ti e con l\u00f6de in Scult\u00fba, sott\u2019a-a go\u00ecdda do scult\u00f4 Pericle Fazzini e, c\u00f3mme t\u00eaxi de l\u00e0orea, a l\u2019\u00e0 port\u00f2u \u201cO moz\u00e0ico do N\u00eelo de Palestr\u00ecnn-a\u201d \nAtivit\u00e6 profescion\u00e2le.\nAbilit\u00e2 a l\u2019insegnam\u00e9nto de \u201cDis\u00e9gno e St\u00f6ia de l\u2019\u00c0rte\u201d, a l\u2019\u00e0 insegn\u00f2u da-o 1962 a-o 1983 inte tante Sch\u00eaue M\u00e9die, Lic\u00eai, Instit\u00fbti profescion\u00e2li e art\u00ecstichi de R\u00f3mma e do L\u00e0\u00e7io; da-o 1983 a-o 2000 a l\u2019\u00e0 insegn\u00f2u Discipl\u00ecnn-e Art\u00ecstiche e St\u00f6ia de l\u2019\u00c0rte inte l\u2019Universcit\u00e6 Speriment\u00e2le Decentr\u00e2 e inte l\u2019Universcit\u00e6 Provins\u00e2 pi-a T\u00e8rsa Et\u00e6 de R\u00f3mma. A l\u2019\u00e9 st\u00e6ta Prescid\u00e9nte inte tante Comiscio\u00ecn d\u2019Ez\u00e0mme de St\u00e2to e m\u00e9nbro de Comiscio\u00ecn giudic\u00e0nti pe Conc\u00f3rsci p\u00f9blichi pe t\u00ectoli e ez\u00e0mmi tra o 1979 e o 1989.\nAtivit\u00e6 art\u00ecstica.\nA produ\u00e7i\u00f3n art\u00ecstica da Tollemeto a com\u00e9nsa into 1958: da-o m\u00e9istro Gino Severini a l\u2019inpr\u00e9nde o conc\u00e9tto rivolu\u00e7ion\u00e2io, rigo\u00e0rdo a-a tradi\u00e7i\u00f3n do moz\u00e0ico da s\u00e9coli consolid\u00e2, de f\u00e2 in cangio \u2019na pers\u00f3nn-a s\u00f4la do proget\u00ecsta do trav\u00e0ggio (r\u00f2llo do \"pictor imaginarius\") e do realizat\u00f4 do trav\u00e0ggio (r\u00f2llo do \"pictor musivarius\"). Da-a scitoa\u00e7i\u00f3n st\u00f2rico-art\u00ecstica do N\u00eauve\u00e7\u00e9nto nasce o s\u00f2 dest\u00e0cco da-a raprezenta\u00e7i\u00f3n scinb\u00f2lica do sog\u00e8tto, ch\u2019o no l\u2019\u00e9 ci\u00f9 imita\u00e7i\u00f3n re\u00e2 \u00f2 ritr\u00e6to ma ciuf\u00eeto \u2019na ri\u00e7\u00e8rca pe provoc\u00e2 \u2019n\u2019emosci\u00f3n in chi am\u00eea o trav\u00e0ggio, comunic\u00e0ndo atrav\u00e8rso e sensa\u00e7io\u00ecn che de fig\u00fbe astr\u00e6te areg\u00f2rdan. Chi l\u2019\u00e9 inport\u00e0nte a mescci\u00fba de co\u00ee e i inb\u00e0tti e-e f\u00f3rme m\u00e6xime di tasc\u00e9lli de Mur\u00e0n, di qu\u00e6 l\u2019art\u00ecsta a l\u2019aband\u00f3nn-a \u00f2gni princ\u00ecpio de regolarit\u00e6: o s\u00f2 avixinam\u00e9nto a-a t\u00e9nica do moz\u00e0ico o l\u2019\u00e9 do t\u00f9tto n\u00eauvo, e def\u00e6ti l\u00ea a no se l\u00ecmita a d\u00eauvi\u00e2 i tasc\u00e9lli do moz\u00e0ico cement\u00e6 inta malta, ma inti anni a gh\u2019az\u00f3nze materi\u00e2li de l\u00f3ngo ci\u00f9 desp\u00e6gi c\u00f3mme men\u00ecssi de sch\u00eauggio e av\u00e0nsi de f\u00e0briche de v\u00e9ddri art\u00ecstiche de Mur\u00e0n, e co-o sfrut\u00e2 a l\u00fbxe natur\u00e2le \u00f2 artifi\u00e7i\u00e2le ch\u2019a v\u00e9n da-o der\u00ea do moz\u00e0ico, che de sp\u00e9sso o div\u00e9nta \u2019na scult\u00fba a tr\u00e6 dimenscio\u00ecn. \nA d\u00eauvia pr\u00eee vulc\u00e0niche asc\u00ec (\u00f2scidi\u00e0nn-e, pr\u00eee pr\u00ecmixe, z\u00ecmme), \u00e6nn-e de spi\u00e2ge de v\u00e0rie localit\u00e6 de m\u00e2 e de dez\u00e8rti, e asc\u00ec lam\u00eae e sp\u00eagi che rifl\u00e8tan l\u2019inm\u00e0gine do vixitat\u00f4, l\u00fbxe e rexist\u00e9nse el\u00e9triche che d\u00e0n ef\u00e8tti vix\u00eevi e che se peu toc\u00e2, che t\u00ecan a m\u00eazo o spetat\u00f4. I sp\u00e0\u00e7\u00e7i v\u00eaui asc\u00ec cre\u00e6 tra i tasc\u00e9lli s\u00f3n \u2019na s\u00f2 inova\u00e7i\u00f3n da-a qu\u00e6 v\u00e9n l\u2019aget\u00eevo \u201c\"tollemetiano\"\u201d rifer\u00eeo a-o s\u00f2 st\u00eele inti scr\u00eeti di cr\u00ectichi d\u2019arte. Inta s\u00f2 ativit\u00e6 speriment\u00e2le de ri\u00e7\u00e8rca art\u00ecstica, inti \u00e0nni \u201980 a l\u2019\u00e0 fond\u00f2u l\u2019asocia\u00e7i\u00f3n \"Mosaico Oggi\" (Moz\u00e0ico Ancheu) e a \u201cMuseo Mosaico Oggi-Fondazione Fernanda Tollemeto\u201d. I s\u00f2 moz\u00e0ichi, che raprez\u00e9ntan gal\u00e0\u00e7ie, pert\u00fbxi n\u00e9igri, m\u00f9xiche, poex\u00eee e ritr\u00e6ti \u00ecntimi de person\u00e0ggi, s\u00f3n rax\u00f3n de st\u00f9dio into cam\u00ecn de forma\u00e7i\u00f3n art\u00ecstica e s\u00f3n st\u00e6ti l\u2019argom\u00e9nto de d\u00f6tr\u00e6 t\u00eaxi de l\u00e0orea.\nRiconoscim\u00e9nti.\nO Gino Severini o gh\u2019\u00e0 d\u00e6to into 1972 a dire\u00e7i\u00f3n art\u00ecstica da ref\u00e6ta di s\u00f2 moz\u00e0ichi into Pal\u00e0\u00e7io de l\u2019Espoxi\u00e7i\u00f3n Univers\u00e2le de R\u00f3mma (EUR).\nO po\u00eata Giuseppe Ungaretti o l\u2019\u00e0 invit\u00e2 into 1964 a parte\u00e7ip\u00e2 a-a Quadrien\u00e2le IX de R\u00f3mma.\nL\u2019Alberto Moravia, \u00f2spite de \u2019na m\u00f3stra person\u00e2le de l\u2019art\u00ecsta a R\u00f3mma, inte l\u2019Arv\u00ee do 1973, o l\u2019\u00e0 descr\u00eeto a capa\u00e7it\u00e6 da Tollemeto de \u201csent\u00ee e trasm\u00e9tte co-i s\u00f2 moz\u00e0ichi atrav\u00e8rso a str\u00e0nia uni\u00f3n \u201cmoz\u00e0ico-poex\u00eea\u201d.\nO Carlo Levi o gh\u2019\u00e0 d\u00e6to publicam\u00e9nte a med\u00e0ggia d\u2019\u00f6o do Prescid\u00e9nte da Rep\u00f9blica into Nov\u00e9nbre do 1973 (Pr\u00e9mio \u201c\u00c7it\u00e6 Et\u00e8rna\u201d, Galer\u00eea Na\u00e7ion\u00e2le d\u2019\u00c0rte, 11/11/1973), co-o ricon\u00f3scighe \u2019na \u201clibert\u00e6 espresc\u00eeva ch\u2019a ren\u00eauva l\u2019ant\u00eega t\u00e9nica do moz\u00e0ico\u201d\nInto 2003 l\u2019ANFACI (scindac\u00e2to di prefetti) e a SSAI (Scheua do minist\u00earo de l'interno) gh\u2019\u00e0n domand\u00f2u di s\u00f2 trav\u00e0ggi pe regal\u00e2li inte quello anno a-o Prescid\u00e9nte da Rep\u00f9blica Carlo Azeglio Ciampi, a-o Prescid\u00e9nte do Cons\u00e9ggio di Min\u00ecstri Silvio Berlusconi e a-o Min\u00ecstro de l\u2019Int\u00e8rno Giuseppe Pisanu."}
{"id": "29555", "revid": "1042", "url": "https://lij.wikipedia.org/wiki?curid=29555", "title": "Aostin Giustignan", "text": "Aostin Giustignan a-o seccolo Pantalin (Zena 1470, M\u00e2 Liggure 1536), fr\u00e6 de l'Orde di pricoei (domenegan), vesco de Nebbio, erudio, lengoista, giografo.\nBiografia.\nO nascette into 1470 \u00e0 Zena da P\u00f3o Giustignan Banca e Bertomea Giustigna\u00f1a Longa, e o fu battezzao co-o nomme de Pantalin. Za o messiavo paterno, Andriollo, o s'ea distinto pe benemeen\u00e7e cortur\u00e6, mentre-o po\u00e6 o l'aiva parte\u00e7ipao a desp\u00e6gie importante miscioin dipromattiche pe conto da Repubbrica.\nConformemente, quindi, a-e tradi\u00e7ioin famili\u00e6 o Giustignan o ri\u00e7evette un'educa\u00e7ion ciutosto acur\u00e2 studiando, otr'a-a gramattica e \u00e0 l'aritmettica, a lettiatua vorg\u00e2. Preco\u00e7emente m\u0153\u00fc\u00f2 asc\u00ec a so voca\u00e7ion religioza, tanto ch'\u00e0 l'et\u00e6 de quattorz'anni o tent\u00f2 de f\u00e2se ac\u0153ugge into convento domenegan zeneize de Santa Maja de Castello, incontrando per\u00f2 a ferma opoxi\u00e7ion di genito\u00ee. Pe distr\u00e2lo da t\u00e6 propoxiti, a famiggia a decize de invi\u00e2lo \u00e0 Valen\u00e7a \u00e0 f\u00e2 prattica de mercatua presso un barba. Doppo circa trei anni de sogiorno in Spagna, o Giustignan, tornao in Itallia apr\u0153uv'\u00e0 'na grave maotia, o 26 arv. 1487 o l'ariesc\u00ec \u00e0 coon\u00e2 e so aspia\u00e7ioin, intrando comme novi\u00e7\u00e7io, \u00e0 nomme do convento zeneize de Castello, in San Pollin\u00e2 f\u0153ua de mue \u00e0 Pavia co-o nomme de fr\u00e6 Aostin.\nInta Congrega\u00e7ion domenega\u00f1a riform\u00e2 de Lombardia o Giustignan o gh'arest\u00f2 ben vintisett'anni e mezo, percorindo e tappe do longo \"curriculum studiorum\" de l'Orde. Ri\u00e7evuo l'ordina\u00e7ion sa\u00e7erdot\u00e2 o 20 sett. 1494 a Bologna, o 18 luggio de l'anno doppo o fu acugeito comme studente into convento bologneize de San Domennego: o 1\u00b0 zugno 1503, a-o capittolo gener\u00e2 de Piaxen\u00e7a, o fu nominao \"magister studiorum\" into Studdio convento\u00e2 bologneize e, sempre in San Domennego, o 20 de mazzo 1512 o fu promosso bacal\u00e2 co-o compito de leze e \"Sententiae\" do P\u00ea Lombardo.\nInto fratempo, o Giustignan o l'aiva asc\u00ec avuo moddo de cortiv\u00e2 de rela\u00e7ioin e di interesci desp\u00e6gi de quelli lig\u00e6 a l'ativit\u00e6 didattica do Studdio convento\u00e2, impront\u00e2 a-a tradi\u00e7ion scolastica. Into sogiorno bologneize, o conobbe probabilmente o Zan Fran\u00e7esco Picco da Miandoa, o F. Beroado (no se sa se-o zove \u00f2 o vegio) e o Iacopo Antiquaio. A l'\u00e8 in particol\u00e2 'na lettia de l'Antiquaio, da Milan do 23 arv. 1506, a forn\u00ee o primmo documento da nommina razonta da-o Giustignan inti circoli umanisteghi e de l'interesse co-o qu\u00e6 vegniva seguio a so attivit\u00e6 de biblista.\nProppio pe poeise intregamente dedic\u00e2 a-i proppi progetti d'edi\u00e7ion poliglotta do testo bibblico, into 1514 o Giustignan o domand\u00f2 e o l'\u00f3t\u00e8gne a remiscion de l'impegno de leze e \"Sententiae\" into Studdio de S. Domennego. Za into 1513, per\u00f2, o Giustignan o l'aiva f\u00e6to o so debutto inta repubbrica de lettie curando a pubrica\u00e7ion presso o stampao vene\u00e7ian Lusciandro di Paganin da tradu\u00e7ion do Br\u0153uxo Travers\u00e2 do \"Theophrastus\" de l'Enea de Gaza (Aeneae Platonici Graeci Christianissimi \"De immortalitate animorum deque corporum resurrectione, cui titulus est Theophrastus\") e do proppio travaggio \"Precatio pietatis plena ad Deum omnipotentem composita ex duobus et septuaginta nominibus divinis, Hebraicis et Latinis una cum interprete\".\nCo-a \"Precatio\" o Giustignan o dava un primmo, scignificativo sazzo de so competen\u00e7e ebraisteghe e di so orientamenti cortur\u00e6. Inta primma parte de l'\u0153uvieta, dif\u00e6ti, o Giustignan, repigiando, in moddo ciu fedele de quante no avesse f\u00e6to o J. Reuchlin into \"De verbo mirifico\" do 1494, un tema tradi\u00e7ion\u00e2 da specula\u00e7ion ebraica, o forniva l'elenco di 72 atributi che definiscian a divinit\u00e6 inti so raporti co-e creatue. Inte l'aligao \"comentai\u0153u\", dap\u0153u, o sviluppava 'na serrie de riflescioin insci-a natua divi\u00f1a ci\u00e6amente impront\u00e6 \u00e0 'na spritoalit\u00e6 neo-platonnica de matrixe dionixa\u00f1a.\nO 22 zugno 1514 o Giustignan o l'ea \u00e0 Zena. O 23 settembre sucescivo o fu nominao vesco de Nebbio, inta Corsega settentrion\u00e2, gra\u00e7ie a-i boin \u00f3fi\u00e7\u00e7i do cuxin carden\u00e2 B. Saolo. Da prote\u00e7ion do carden\u00e2 Saolo o Giustignan o l'intendeiva vaise asc\u00ec pe poei realizz\u00e2 o so ambi\u00e7iozo progetto d'edi\u00e7ion poliglotta da \"Bibbia\". Inte 'na lettia riport\u00e2 in moddo framentaio da-o Gessner (c. 105r), dif\u00e6ti, o Giustignan, informando o coxo d'avei terminao, otr'\u00e0 quella do \"N\u0153uvo Testamento\", a tradu\u00e7ion in ebraico, latin, grego, arrabo e aramaico do \"Vegio\" asc\u00ec, o l'exortava espli\u00e7itamente \u00e0 ad\u0153uvi\u00e2se afinch\u00e9 l'intrega \u0153uvia a foise pubric\u00e2.\nIn realt\u00e6, o Giustignan o l'ariesc\u00ec a d\u00e2 a-a luxe, sostegnindo de so stacca e speize, soo che-o testo do \"S\u00e2t\u00eaio\", stampao in Zena, in ca' de so fr\u00e6 Nichiozo, da-o stampao milaneize Peo P\u00f3o P\u00f3ro, ciammao aposta da Torin pe l'\u00f3caxon. O colophon o reca a d\u00e6ta do 16 ott. 1516.\nPensao comme sempri\u00e7e sazzo do ciu complescivo travaggio biblistico do Giustignan e dedicao a-o Lion X, inta spian\u00e7a che-o pappa o se sai\u00e6 convinto a patro\u00e7in\u00e2 l'edi\u00e7ion di restanti libbri bibbrichi asc\u00ec, o \"Psalterium Hebraeum, Graecum, Arabicum et Chaldeum, cum tribus Latinis interpretationibus et glossis\" o l'aresta, comonque, un di primmi e ciu scignificativi documenti da grande staxon de \"Bibbie\" poliglotte. O testo \u00e0 stampa o prezenta, disposti insce doe carte, in \u0153utto colonne paralelle (da ch\u00ec o nomme de \"Octaplum\" co-o qu\u00e6 o S\u00e2t\u00eaio o sai\u00e2 conosciuo), inte l'orde: l'origin\u00e2 ebraico, a so tradu\u00e7ion letti\u00e2 in latin, \u0153uvia do Giustignan, a verscion indic\u00e2 comme \"lati\u00f1a comu\u00f1a\" (saiv'\u00e0 d\u00ee a gallica de San Gi\u0153umo, incruza, dap\u0153u, inta \"Vulgata\"), o testo grego (ch'o corisponde in sostan\u00e7a a quello di Settanta), quello arrabo, o Targum aramaico, a tradu\u00e7ion lati\u00f1a de quest'urtimo e, infin, i scolli de commento.\nSegge a livello testo\u00e2, comme sottolinnia o m\u00e6ximo Giustignan, segge, ancon ciu ci\u00e6amente, inte l'aparato de comento, o S\u00e2t\u00eaio o l'eviden\u00e7ia prin\u00e7ipalmente i interesci do Giustignan pi-a cortua ebraica. Decizamente preponderante son inte notte e \u00e7ita\u00e7ioin da lettiatua rabinnica postalmuddica (in particol\u00e2, ovviamente, do semi\u00f3fi\u00e7i\u00e2 comento a-i \"Sarmi\", a \"Midrash Tehilim\"), mentre no gh'amanca di rinvii \u00e0 di comentato\u00ee ebraichi medioev\u00e6 comme o Salomen ben Izaac da Troves (dito Yarchi \u00f2 Rushi), M. Maimonide, D. Qimchi. De particol\u00e2 interesse son per\u00f2 sorvetutto e non poche \u00e7ita\u00e7ioin da lettiatua cabalistega, specce do \"Sefer Zohar\" (\"libbro do sprend\u00f4\"), ceg\u00e6 da-o Giustignan \u00e0 'n'ortodossa \"interpretatio\" crestia\u00f1a. Gran parte de t\u00e6 \u00e7ita\u00e7ioin fun sucescivamente riproposte da-o Peo Colonna \"Galatinus\" into \"De arcanis catholicae veritatis\" (1518). A-o contraio, amanca do tutto inti scolli do Giustignan di rifeimenti a-a tradi\u00e7ion scolastica e a m\u00e6xima aotorit\u00e6 de san Gi\u0153umo a l'\u00e8 d\u0153uvi\u00e2 solo marginalmente e, t\u00e2v\u00f2tta, in ciave crittica. Fra i exegeti crestien, comp\u00e2 co' ina \u00e7erta frequen\u00e7a solo o contempoannio J. Lef\u00e8vre d'\u00e9taples. L'\u00e8 an\u00e7i pe-o trammite de paole do Lef\u00e8vre che-o Giustignan o l'afronta arcu\u00f1e temattiche d'atoalit\u00e6 into dibattito cortu\u00e2 e religiozo do tempo, da-a condanna da magia a-a preiza de poxi\u00e7ion contra e teorie insci-a mortalit\u00e6 de l'annima. L'avei otr'\u00e0 ci\u00f2 seguio l'interpreta\u00e7ion lefevria\u00f1a do sarmo VIII, v. 6, o ti\u00f2 o Giustignan inta controverscia exegettica chi \u00f3pon\u00e8iva o m\u00e6ximo Lef\u00e8vre \u00e0 l'Emo, o qu\u00e6 proppio a-o Giustignan o l'indri\u00e7i\u00e2 arcu\u00f1e tra-e so frecce polemmiche ciu apin\u00e7oiie.\nO passo foscia ciu conosciuo di scolli o l'\u00e8 per\u00f2 a longa notta a-o v. 5 do sarmo XVIII, notta inta qu\u00e6 l'\u00e8 narao a vitta e e impreize do Cristoffa Combo. De f\u00e6to, fin a-o Sette\u00e7ento quella do Giustignan a l'arest\u00f2 a sola testimonian\u00e7a eddita insci-i vi\u00e6gi do Combo provegninte da 'n so con\u00e7ittadin e squ\u00e6xi coetannio. Inta realt\u00e6, p\u00f9 destaccandosene pe di particol\u00e6, o scollio a-o sarmo XVIII o dipende pressoch\u00e9 intregamente da 'n precedente \"commentariolus\" do zeneize A. Gallo. A parte, tuttavia, o val\u00f4 documentaio, l\"'excursus\" combian do Giustignan o l'atesta con ciar\u00e9ssa i ligammi fra-e scoverte e i aspettative cortu\u00e6 e religioze de \"renovatio\" da Crestianit\u00e6.\nTerminao a pubrica\u00e7ion do S\u00e2t\u00eaio, o Giustignan, animao da spian\u00e7e de sucesso cortu\u00e2 e econommico, o l'an\u00f2 a Romma presso o cuxin carden\u00e2 Saolo. O 29 dex. 1516 o prezen\u00e7i\u00f2 \u00e0 Romma a l'unzexima sescion do V con\u00e7illio Lateranense; o 13 mar\u00e7o do 1517 o parte\u00e7ip\u00f2 a-a congrega\u00e7ion prepaatoia e, o 16 mar\u00e7o, a l'avertua da dozexima sescion, inta qu\u00e6 o preize a paola o 17 arv\u00ee relativamente a-a progett\u00e2 crox\u00e2 antiturca. De l\u00ec \u00e0 poco, a scoverta do complotto do carden\u00e2 A. Petru\u00e7\u00e7o pi atent\u00e2 a-a vitta do pappa a priv\u00f2 o Giustignan do sostegno do so protett\u00f4 Saolo, che, pezantemente mescciao inta congiua, o fu privao de so carreghe e relegao a Monteriondo. Fiduciozo p\u00f9 sempre inta benvoen\u00e7a pap\u00e2, o Giustignan o pass\u00f2 a-o seguito do carden\u00e2 B. Fer\u00ea, vesco d'Ivrea.\nL'anno doppo, o 1518, o Giustignan, gra\u00e7\u00e7ie \u00e0 l'intercescion de l'influente vesco de Pariggi E. Ponchier e do confess\u00f4 do re, o domenegan G. Petit, erudio ligao a-i circoli umanisteghi transarpin, o fu ciamao da-o Fran\u00e7esco I a Pariggi pe mostr\u00e2 l'ebraico a l'Universcit\u00e6, co' ina penscion de 300 scui e o tittolo de conseg\u00ea e limoxin\u00ea. Ateizo in Fran\u00e7a za inte l'arv\u00ee 1518, a-a fin de l'anno o Giustignan o desgugeiva con regolarit\u00e6 i so corsci presso o colegio domenegan de St Jacques. Into fratempo, o l'aiva compio un vi\u00e6gio d'instru\u00e7ion e - se di\u00e6 - de aotopromo\u00e7ion inti Paixi Bassi e in Inghilt\u00e6ra. In ottobre, \u00e0 Lovanio o l'aiva f\u00e6to vixita \u00e0 l'Emo, recon\u00e7iliandose, aomanco in parte, con l\u00ea, mentre in Inghilt\u00e6ra o l'aiva avuo moddo de intr\u00e2 in contatto con di umanisti do calibbro de T. More, J. Fisher, T. Linacre e W. Pace. Into sogiorno parigin, o Giustignan o desgugette, da-a rente a-i so impegni de docente, un'intensa attivit\u00e6 editori\u00e2 in conlabora\u00e7ion co-i moei stampoei transarpin, dando pi-a primma votta a-e stampe 'na dexe\u00f1a d'importanti scriti ebraisteghi, neoplatonnichi e umanisteghi.\nDirettamente conlig\u00e6 a-i exigen\u00e7e didattiche di so corsci d'ebraico fun e doe edi\u00e7ioin do gramattico M. Qimchi, a \"Hebraicae grammatice rabbi Mosse Chimchi aureus libellus\", stamp\u00e2 da-o Thomas Anshelm, \u00e0 Hagenau into 1519 e o \"Liber viarum linguae sanctae rabbi Mosse Qimchi\u2026\", stampao a Pariggi, da-o J.B. Ascensio, into 1520. A-a necescit\u00e6 de testi pe l'insegnamento universcitaio rispondeiva asc\u00ec i \"Libellus Ruth, Libellus Lamentationum Hieremie, Libellus de Numeris Hebraice omnia\" (Parrhisiis, apud Gourmontium, 1520), curao delongo da-o Giustignan e rivisto, non \u00e0 caxo, da doi so studenti N. \"Cunellus\" e P. de Sousbslefour, o qu\u00e6, inta lettia prefatoia, o no manc\u00f2 de exart\u00e2 i meiti didattichi do meistro.\nFu invece un'\u00f3caxon priv\u00e2, a recesta de l'amigo M. \"Domilutio\", dot\u00f4 \"in utroque iure\", protonotaio apostollico e cort\u00f4 de studdi clascichi e bibbrichi, a spinze o Giustignan a pubric\u00e2 a tradu\u00e7ion lati\u00f1a da l'origin\u00e2 ebraico do \"Liber beati Iob\" (ibid. 1520).\nIndri\u00e7andose \u00e0 'n ciu ampio pubbrico de letto\u00ee umanisti da \"Sacra Scritua\", o Giustignan in t\u00e2 circostan\u00e7a o no l'exit\u00f2 a pigi\u00e2 avertamente poxi\u00e7ion contra i custodi da tradi\u00e7ion scolastega, sostenito\u00ee de l'intangibilit\u00e6 do testo latin tramandao, insci-o qu\u00e6 se bazi\u00e2 a \"Vulgata\". L'\u00e8 interessante, a t\u00e2 propoxito, osserv\u00e2 che za in preceden\u00e7a l'Emo, vozendose l'11 ag. 1519 \u00e0 l'inquixit\u00f4 J. De Hoogstraten, in rela\u00e7ion a-a condanna di \u0153uvie do J. Reuchlin o l'aiva sottoliniao comme o domenegan Giustignan asc\u00ec o l'avesse scrito de cose ch'ofendeivan i doto\u00ee da Sorbo\u00f1a.\nDi riferimenti a-a lettiatua cabalistega, che p\u00f9 a raprezentava un di temi prin\u00e7ip\u00e6 de desgra\u00e7\u00e7ie inquixitoi\u00e6 do Reuchlin, compariscian into tittolo de 'n'atra \u0153uvia pubric\u00e2 da-o Giustignan \u00e0 Pariggi, a \"Victoria Porcheti adversus impios Hebreos in quo tum ex sacris literis, tum ex dictis Talmud, ac Cabbalistarum, et aliorum omnium auctorum, quos Hebrei recipiunt, monstratur veritas catholicae fidei\" (ibid., de Marnef, 1520). Rifeimenti tanto ciu interessanti in quanto, in realt\u00e6, l'\u0153uvieta (scrita a-a fin do Duxento da-o certoxin zeneize Porchetto Sarv\u00e6go) a no sviluppa arcun aotentico argomento de deriva\u00e7ion cabalistega.\nIn raporto a-i interesci ebraisteghi do Giustignan se po\u00f1e asc\u00ec a pubrica\u00e7ion do \"Dux seu Director dubitantium aut perplexorum\" (ibid., ab Jadoco Badio Ascensio, 1520), tradu\u00e7ion lati\u00f1a da \u00e7ellebre \u0153uvia do Maimonnide exempr\u00e2, p\u00e2, insce un r\u00e6o coddi\u00e7e conservao into monest\u00ea de Kaiserheim. Pe-o stampao-umanista J.B. Ascensio o Giustignan o cur\u00f2, pe de ciu, l'edi\u00e7ion de doi importanti scriti da tradi\u00e7ion neoplatonnica, e \"Centum et duae questiones\u2026 super Genesim\" do Filon Lusciandrin (Parisiis 1520) e a \u00e7eleb\u00e6rima verscion do \"Timeo\" do Car\u00e7iddio (ibid. 1520). A pubrica\u00e7ion, sempre pe i tipi de l'Ascensio, di \u0153uvie storrico-giograffiche do Iacopo (\u00f2 Giaccomo) Braxello (\"Lucubrationes\u2026\", ibid. 1520), can\u00e7el\u00ea-umanista da Repubbrica de Zena, a dovette, invece, risponde \u00e0 'n'aten\u00e7ion pe-e cose zeneixi e, in gennere, italia\u00f1e, lig\u00e2 a l'atoalit\u00e6 da polittica fran\u00e7eize, comme p\u00e2 dimostr\u00e2 a deddica a-o Renato de Savoia \"Grand Ma\u00eetre de l'Hotel\" e asc\u00f4t\u00e0o conseg\u00ea do Fran\u00e7esco I. De meno scignificao son, infin, i atre doe \u0153uvie eddite da-o Giustignan a Pariggi, intrambedoe de l'oscuo erudio G. Mat\u00ea da Luni: o perduo \"De mulieribus claris\" e o \"De rerum inventoribus\" (\u00e7enton storrico-mitologgico pervegnuone inte 'na ristampa sei\u00e7entesca: cfr. I. Mattei Luni \"Libellus de rerum inventoribus\", Hamburgi 1613).\nInto 1522, tornao in pattria, o Giustignan o l'ascistette a-o sacco imperi\u00e2 de Zena, arestando asc\u00ec fejo da 'n corpo d'archebuxo. Inte l'aotunno do m\u00e6ximo anno o l'an\u00f2 in vixita a-a so diocexi, ch'o no vedeiva da circa \u0153utto anni. A Nebbio o Giustignan o gh'arest\u00f2 pe ben n\u0153uv'anni, a-o scopo asc\u00ec, comme l\u00ea m\u00e6ximo o l'amette, de trov\u00e2 repo\u00e6o da-i dramattichi eventi de l'eppoca. Durante t\u00e2 longa resciden\u00e7a o se dedic\u00f2 a resolev\u00e2 e sciorte, an\u00e7itutto materi\u00e6, da povia e dezastr\u00e2 diocexi. O tent\u00f2 asc\u00ec d'amegio\u00e2 a cortua e a discipri\u00f1a da so c\u00eax\u00eea, sottoponendo i ordenandi \u00e0 l'examme di requixii d'instru\u00e7ion necessai e pubricando quarche \u0153uvie in vorg\u00e2 \u00e0 uzo di ceeghi, anc\u0153u perdue. Un'energica a\u00e7ion de riforma a dovette, tuttavia, rest\u00e2 in parte dizatteiza asc\u00ec pe-i ostaccoli fraposti da-o Banco de San Zorzo, segn\u00f4 de l'izoa: o 10 zen. 1523, prezempio, i Protetto\u00ee do Banco intimon a-o Giustignan de revoc\u00e2 a scominniga inflita \u00e0 'n canonnego, in quant'o l'ea \"un di prin\u00e7ip\u00e6 e cai amixi\" che i aotorit\u00e6 zeneixi gh'avessan in Corsega.\nO fruto ciu diatuo do sogiorno do Giustignan o fu o \"Diallogo nominao Corsega\". Terminao, in baze a-a lettia prefatoia, into luggio do 1531, o breve scrito (120 paggine inte l'edi\u00e7ion in quarto) o l'arest\u00f2 ineddito scin a-o 1882 (anno into qu\u00e6 o fu pubricao a cua do V. De Caraffa into \"Bulletin de la Soci\u00e9t\u00e9 des sciences historiques et naturelles de la Corse\"), ma o g\u00f3d\u00ec tra \u00c7inque e Sette\u00e7ento de 'na noteive fortu\u00f1a fra-i studioxi che s'interessavan a-a realt\u00e6 de l'izoa.\nSe tratava da primma descri\u00e7ion moderna da Corsega, priva de scignificativi precedenti inta cortua giograffica umanistega, conduta in gran parte insci-a base d'osserva\u00e7ioin person\u00e6 sen\u00e7a compiaximenti antiquaio-erudii. No favan, d'atra parte, difetto a-o Giustignan de competen\u00e7e anche \"tecniche\" into campo di studdi giograffichi, tant'\u00e8 vea che, \u00e0 integra\u00e7ion do testo do Dialogo, o dizegn\u00f2 'na raprezenta\u00e7ion cartograffica da Corsega, che, sciben ch'a no se s\u00e6 conserv\u00e2, p\u00e2 ch'a s\u00e6 servia da modello pi-a carta contegnua inte l'edi\u00e7ion do 1558 de \"Izore chi apartegnan \u00e0 l'Itallia\" do L. \u00d3b\u00e8rto.\nA-a ricca mescion de d\u00e6ti giograffichi e, sorvetutto, demograffichi e econommichi se conzonze into Dialogo de precize finalit\u00e6 polittiche. Dedic\u00e2, no \u00e0 caxo, a-o maggi\u00f4 ommo politico zeneize do tempo, o Dria Doia, l'\u0153uvieta a l'intendeiva, dif\u00e6ti, indic\u00e2 a necescit\u00e6 de 'na serrie d'interventi atti \u00e0 rende ciu efficiente e ra\u00e7ion\u00e2 l'aministra\u00e7ion da Corsega. Sotta o stimmolo da riforma institu\u00e7ion\u00e2 de Zena do 1528, o Giustignan o proponeiva, in quest'ottica, d'afi\u00e2 l'izoa a-o diretto controllo \"stat\u00e2\" sotrandola a-o \"paterno rezimento\" do Banco de San Zorzo.\nFu proppio e noti\u00e7\u00e7ie do \"n\u0153uvo sucesso de libert\u00e6 et pa\u00e7iffico stato\" \u00e0 Zena doppo a riforma do 1528 \u00e0 spinze o Giustignan \u00e0 f\u00e2 ritorno inta \u00e7it\u00e6 nat\u00e2. \u00c0 Zena o Giustignan o trascorse pressoch\u00e9 contugnamente i urtimi anni scin a-a vigillia da morte, co-e sole ecce\u00e7ioin de 'n sogiorno \u00e0 Romma presso o fr\u00e6 Nichiozo into 1531 e de 'na n\u0153uva vixita a-a diocexi do 1532. Impegnaose inta reda\u00e7ion di \"Annali\" zeneixi, o Giustignan o l'aiva za praticamente terminao l'\u0153uvia o 10 ag. 1535, quand'o ne scrisse a lettia dedicatoia \"A ro Duxe, a ro Senato, et a tutto ro p\u0153uvo de Zena\".\nO Giustignan, tuttavia, o no l'ariesc\u00ec a vedde pubric\u00e2 a so urtima fadiga: into 1536 in vi\u00e6gio verso Nebbio o trov\u00f2 probabilmente a morte in m\u00e2 tra l'izoa Crav\u00e6a e o Cao Corso, sciben che pe 'n \u00e7erto tempo se pens\u00f2 ch'o foise, invece, st\u00e6to catturao da-i cors\u00e6 barb\u00e6schi.\nI \"Castigatissimi annali\u2026 dra e\u00e7ersa e illustriscima Repubbrica de Zena\" sciortin postumi \u00e0 Zena do 1537, a cua do L. Lomellin Sciorba, pe-i tipi do Togno Belon. \u0152uvia avertamente compilativa i \"Castigatiscimi annali\" pontavan essen\u00e7ialmente, pe mezo asc\u00ec de l'uzo de 'n vorg\u00e2 de matrixe settentrion\u00e2 lontan da-o purismo do Bembo, a-a finalit\u00e6 etico-polittica de \"instrue ro p\u0153uvo nostro \u00e0 \u00ease amat\u00f4 dra Repubbrica\", proponendo un modello de \"Stato \u00e7iten\" fondao insci-a larga e paritettica gestion da cosa pubbrica da parte da classe dirizente aristocrattica.\nDi sei libbri che compo\u00f1an l'\u0153uvia, o primmo, ch'o l'ariva scin a-o 1100, o l'\u00e8 intregamente aotonnomo \u00e0 peto da nara\u00e7ion di annalisti scincroni mediev\u00e6. E carte Ir-XXVIr son ocup\u00e6 da 'na \"Descrition dra Lyguria\" che, p\u00f9 dipendendo in parte da-o precedente da \"Descriptio orae Ligusticae\" do I. Braxello, a fornisce un'origin\u00e2 e articol\u00e2 raprezenta\u00e7ion da realt\u00e6 liggure do tempo inte so componente demograffiche, econommiche e urbanisteghe. Pe-o primmo, comme asc\u00ec pe-i sucescivi libbri, o Giustignan o no manc\u00f2 de d\u0153uvi\u00e2 asc\u00ec i documenti de l'Archivvio do Comun, cosa ch'a ghe permisse de nar\u00e2 con suficiente ricche\u00e7\u00e7a e vexende zeneixi pe di periodi non coverti da-i annalisti precedenti (l'Ato Medioevo, aponto, ma sorvetutto i anni de meit\u00e6 Quattro\u00e7ento tr\u00e6t\u00e6 into libbro V). Pe-i anni 1514-28 i \"Annali\" do Giustignan raprezentan a fonte primaia pi-a stoia zeneize. Fra i contributi ciu scignificativi di \"Castigatiscimi annali\" se deve asc\u00ec aregord\u00e2 e noti\u00e7\u00e7ie insce-e figue cortur\u00e6 de spicco da \u00e7it\u00e6, specce pe-o XV e XVI seccolo. A-e carte CCXXIIIr-CCXXVr o Giustignan o l'insei asc\u00ec 'na detali\u00e2 noti\u00e7\u00e7ia aotobiograffica, ch'a l'\u00e8, sci\u00f1a anc\u0153u, a ciu completa vivagna d'informa\u00e7ion insci-a so vitta i a so attivit\u00e6.\nL'aotobiografia a l'atesta che-o Giustignan o lasci\u00f2 a so libraja, ricca de 'n migi\u00e2 de volummi, in don a-a Repubbrica. Ben fito, per\u00f2, t\u00e2 patrimonnio o l'an\u00f2 smario: i doi inventai pervegnuine, do 1537 e do 1543, riportan, rispettivamente, circa 20 e 380 tittoli. Prev\u00e2 i volummi de drito, ma se gh'atr\u0153uva asc\u00ec di importanti scriti umanistichi e de filozofia platonnica, otr'\u00e0 di \u0153uvie d'aoto\u00ee clascichi, scolastichi e \u00e0 di no megio preciz\u00e6 libbri in ebraico e in atre lengue orient\u00e6."}
{"id": "29556", "revid": "1042", "url": "https://lij.wikipedia.org/wiki?curid=29556", "title": "M\u00e2 Liggure", "text": ""}
{"id": "29557", "revid": "1042", "url": "https://lij.wikipedia.org/wiki?curid=29557", "title": "San Domennego", "text": ""}
{"id": "29558", "revid": "1042", "url": "https://lij.wikipedia.org/wiki?curid=29558", "title": "Banco de San Zorzo", "text": ""}
{"id": "29559", "revid": "12052", "url": "https://lij.wikipedia.org/wiki?curid=29559", "title": "Aost\u00ecn Giustini\u00e9n", "text": ""}
{"id": "29560", "revid": "12052", "url": "https://lij.wikipedia.org/wiki?curid=29560", "title": "Moz\u00e0ico", "text": "O moz\u00e0ico o l'\u00e9 'na t\u00e9nica pol\u00eccroma (\u00f2 s\u00e6 a ci\u00f9 co\u00ee) \u00f2tegn\u00fba con l'\u00fbzo de men\u00ecssi de materi\u00e2li, nasci\u00fba inta Mezopot\u00e0mia e d\u00f2ppo dif\u00fbza into m\u00f3ndo de l'antighit\u00e6 into per\u00eeodo da domina\u00e7i\u00f3n gr\u00eaga e rom\u00e2na. I tasc\u00e9lli de nat\u00fba e c\u00f4 desp\u00e6gi (pr\u00eee, v\u00e9ddri, conch\u00ecgge) \u00e7\u00e8rte v\u00f2tte s\u00f3n decor\u00e6 con \u00f6o e pr\u00eee pre\u00e7i\u00f4ze. I pr\u00ecmmi trav\u00e0ggi bizant\u00ecn s\u00f3tto f\u00f3rma de moz\u00e0ichi s\u00f3n do s\u00e9colo V d\u00f2ppo de Cr\u00ecsto; qu\u00e9lle rom\u00e2ne s\u00f3n, in c\u00e0ngio, za da f\u00ecn do s\u00e9colo III pr\u00ecmma de Cr\u00ecsto."}
{"id": "29561", "revid": "12052", "url": "https://lij.wikipedia.org/wiki?curid=29561", "title": "Haematopus", "text": "Haematopus - Linnaeus 1758. O l'\u00e9 'n g\u00e9nere d'\u00f6xelli limicoli, o s\u00f4lo g\u00e9nere inta fam\u00ecggia Haematopodidae (Bonaparte 1838). S\u00f3n\u00a0dif\u00fbzi in sc\u00ea t\u00fbtte e c\u00f2ste, lev\u00f2u e z\u00f6ne Polari e quelle Tropicali de l'\u00c0frica e de l'\u00c0zia Sud Orientale. A sp\u00eace \"Haematopus ostralegus\" a l'\u00e9 a sola menn-a ch'a vixita a Lig\u00fbria.\nS\u00f3n oxelli de media grandessa con f\u00f2rti e l\u00f3nghi becchi de c\u00f4 r\u00f3sso e aranci\u00f3n; o colore de ciumme o peu \u00ease t\u00fbtto neigro br\u00f9n sc\u00fbo, \u00f2 s\u00f4via neigro e s\u00f3tta gianco; e sanpe \u00e9n c\u00f9rte e rob\u00fbste e v\u00e0n da o c\u00f4 grixo-verdex\u00ecn a-o r\u00f3sso e reuza.\nSe n\u00f9tran de \u00f2streghe, m\u00f3scoli, ars\u00e9lle, pat\u00e9lle, mol\u00fbschi, crostacei, bestie e vermi de m\u00e2. \nNidifican in sc\u00ea spi\u00e2ge, f\u00e0n ece\u00e7i\u00f3n\u00a0l\"'Haematopus ostralegus\", \"Haematopus finschi\" e \"Haematopus leucopodus\", che p\u00eauan nidific\u00e2 inte l'entrot\u00e6ra asc\u00ec.\nHaematopus a l'\u00e9 'na p\u00f2ula conposta: da \u03b1\u1f33\u03bc\u03b1 = s\u00e0ngoe e \u03c0\u03bf\u03cd\u03c2 = p\u00ea\nSp\u00eace.\nO Genere o cont\u00e9gne 12 sp\u00eace: \n\u00d2streg\u00e0nte, \"Haematopus\u00a0ostralegus\".\nL'\u00d2stregante\u00a0(\"Haematopus Ostralegus\" - Linnaeus 1758; in Itali\u00e0n: \"Beccaccia di Mare\", \u00f2 \"Ostrichiere\") o l'\u00e9 'n \u00f6xello rob\u00f9sto e t\u00f2sso de m\u00e9die dimenscio\u00ecn, l\u00f3ngo 40-45 c\u00ectti, co-ina avert\u00fba al\u00e2re de 80-85 c\u00ectti. Mascci e femine no se dist\u00ecngoan, \u00e0n i m\u00e6ximi\u00a0col\u00f4ri: testa, c\u00f2llo, parte superi\u00f4re do p\u00eato, d\u00f2rso e \u00e2e de c\u00f4 neigro, con in sot\u00ee b\u00f2rdo gianco; o grop\u00f3n o l'\u00e9 de c\u00f4 gianco, a c\u00f4a asc\u00ec ma a fin\u00ecsce con 'na banda de c\u00f4 neigro. In x\u00eauo e \u00e2e mostr\u00e0n ina l\u00f3nga banda de c\u00f4 gianco. O l'\u00e0 'n becco de c\u00f4 r\u00f3sso-aranci\u00f3n, dr\u00eeto, f\u00f2rte, a forma de sc\u00f6pello, l\u00f3ngo 'na\u00a0d\u00eax\u00e9nn-a de c\u00ectti, co-o qu\u00e6 o l'\u00e0rve\u00a0e conch\u00ecgge di v\u00e0rri mol\u00f9schi - da chi o n\u00f3mme,\"Ostrichiere\", anche se l'\u00e9 inprobabile che \u00f2streghe o ne atr\u00eauve. O l'\u00e0 \u00e9uggi r\u00f3sci, e sanpe r\u00eauza.\n\u00d6xello f\u00f2rtem\u00e9nte\u00a0greg\u00e2io, lev\u00f2u o periodo da nidifica\u00e7i\u00f3n, anche se i n\u00eei, 'na conch\u00e8tta inta sabia, no \u00e8n go\u00e6ii\u00a0distanti un da l'\u00e2tro. L '\u00e9 a femina ch'a \u00e7erne o p\u00f2sto; e 2-4 \u00eauve \u00e9n co\u00e6 24-27 gi\u00f3rni da-o masccio asc\u00ec. I pic\u00ecn l\u00e0scian o n\u00eeo d\u00f2ppo 24-48 \u00f4e, e\u00a0s\u00f3n acud\u00eei da-i genito\u00ee, i z\u00f9veni\u00a0\u00e9n pronti a-o x\u00eauo a p\u00f6co ci\u00f9 de 'n meize d'et\u00e6.\nL'Ostregante o l'\u00e9 'n oxello de pasaggio in sci\u00e2 Lig\u00fbria:Usitatamente scarseggia, ma ogni anno sen preda qualche individuoIn Liguria \u00e8 pi\u00f9 facilmente osservabile durante il ripasso primaverile, anche se sempre piuttosto scarsaSe conosce quattro\u00a0sotosp\u00eace d\"'Haematopus ostralegus\"; d\u00f4e de queste \u00e9n prezenti in Eor\u00f6pa:\nL'\u00f2streg\u00e0nte o l'\u00e8 l'\u00f6xello\u00a0sc\u00ecnbolo de \u00cezoe Faroe."}
{"id": "29562", "revid": "12052", "url": "https://lij.wikipedia.org/wiki?curid=29562", "title": "Bibliot\u00eaca Apost\u00f2lica Vatic\u00e0nn-a", "text": "A Bibliot\u00eaca Apost\u00f2lica Vatic\u00e0nn-a (in lat\u00ecn \"Bibliotheca Apostolica Vaticana\"), comunem\u00e9nte conosci\u00fba c\u00f3mme a Bibliot\u00eaca Vatic\u00e0nn-a, a l'\u00e9 a bibliot\u00eaca da S\u00e0nta S\u00eade, scito\u00e2 inta \u00c7it\u00e6 do Vatic\u00e0n. Formalm\u00e9nte a l'\u00e9 st\u00e6ta cre\u00e2 into 1475, scib\u00e9n che a s\u00f2 exist\u00e9nsa a l'\u00e9 b\u00e9n b\u00e9n ci\u00f9 ant\u00eega, es\u00e9ndo unn-a de bibliot\u00eache ci\u00f9 v\u00eagie a-o m\u00f3ndo e co-ina de ci\u00f9 inport\u00e0nti cole\u00e7io\u00ecn de t\u00e8sti st\u00f2richi. Def\u00e6ti a l'\u00e0 ci\u00f9 \u00f2 m\u00eano 75.000 manoscr\u00eeti e un mili\u00f3n e \u00e7entom\u00eea l\u00ecbbri, \u00f3ltre che 8.500 incon\u00e0boli.\nA Bibliot\u00eaca Vatic\u00e0nn-a a l'\u00e9 'na bibliot\u00eaca de ri\u00e7\u00e8rca inti c\u00e0npi de st\u00f6ia, l\u00e9zze, filozof\u00eea, sc\u00e9nsa e teolog\u00eea. A l'\u00e9 av\u00e8rta a t\u00f9tta qu\u00e9lli in gr\u00e0ddo de prov\u00e2 a pr\u00f2pia qual\u00ecfica e-e necescit\u00e6 de ri\u00e7\u00e8rca. De c\u00f2pie de p\u00e0gine de l\u00ecbbri p\u00f9blich\u00e6 tra o 1801 e o 1990 p\u00eauan \u00ease dom\u00e0nd\u00e6, pe st\u00f9ddi priv\u00e6, s\u00e9gge de pers\u00f3nn-a che pe p\u00f2sta eletr\u00f2nica.\nO p\u00e0ppa Nichi\u00f4zo V o l'av\u00e9iva inmagin\u00f2u 'na n\u00eauva R\u00f3mma depo\u00ee de est\u00e9ize \u00f2pere p\u00f9bliche, de m\u00f2ddo da atir\u00e2 pelegr\u00ecn e studi\u00f4xi inta \u00e7it\u00e6 pe incomens\u00e2 a s\u00f2 trasforma\u00e7i\u00f3n. O Nichi\u00f4zo o vo\u00e9iva cre\u00e2 'na \"bibliot\u00eaca p\u00f9blica\" pe R\u00f3mma de m\u00f2ddo ch'a fo\u00eese v\u00ecsta c\u00f3mme 'n'institu\u00e7i\u00f3n centr\u00e2le pe-i st\u00f9ddi uman\u00ecstichi. A s\u00f2 m\u00f2rte a l'\u00e0 per\u00f2 inped\u00eeo a-o Nichi\u00f4zo de v\u00e9dde a crea\u00e7i\u00f3n da n\u00eauva bibliot\u00eaca, a qu\u00e6 a sai\u00e2 d\u00f3nca instito\u00eea da-o s\u00f2 suces\u00f4, o P\u00e0ppa Sc\u00ecsto IV.\nInto m\u00e0rso do 2014 a Bibliot\u00eaca Vatic\u00e0nn-a a l'\u00e0 incomens\u00f2u 'n prog\u00e8tto, da-a du\u00e2ta de qu\u00e0ttro \u00e0nni, de digitaliza\u00e7i\u00f3n da s\u00f2 cole\u00e7i\u00f3n de manosc\u00eeti, de m\u00f2ddo che fo\u00eesan dispon\u00ecbili in sci\u00e2 R\u00e6.\nL'Arch\u00ecvio Apost\u00f2lico Vatic\u00e0n o l'\u00e9 st\u00e6to separ\u00f2u da-a bibliot\u00eaca a-o prin\u00e7\u00ecpio do XVII s\u00e9colo e, a-a giorn\u00e2 d'ancheu, o cont\u00eagne ci\u00f9 de 150.000 \u00f2g\u00e8tti.\nSt\u00f6ia.\nI studi\u00f4xi de s\u00f2lito div\u00ecddan a st\u00f6ia da Bibliot\u00eaca Vatic\u00e0nn-a in \u00e7\u00ecnque per\u00eeodi, \u00f6 s\u00e6 qu\u00e9lli pre-Later\u00e0n, Later\u00e0n, Avignon\u00e9ize, pre-Vatic\u00e0n e Vatic\u00e0n.\nPer\u00eeodo pre-Later\u00e0n.\nO per\u00eeodo pre-Later\u00e0n, o qu\u00e6 o conpr\u00e9nde i pr\u00ecmmi \u00e0nni de v\u00ectta da bibliot\u00eaca, o rem\u00f3nta sc\u00ecnn-a-o prin\u00e7\u00ecpio da G\u00eaxa. Da 'sti \u00e0nni chi s\u00f3n sopravisci\u00fbi p\u00f6chi vol\u00f9mmi, ma a \u00f2gni m\u00f2ddo s\u00f3n tra i ci\u00f9 inport\u00e0nti de t\u00f9tti.\nPer\u00eeodo Later\u00e0n.\nO per\u00eeodo Later\u00e0n o l'\u00e9 inc\u00f3mens\u00f2u da-o mom\u00e9nto into qu\u00e6 a bibliot\u00eaca a l'\u00e9 st\u00e6ta stramu\u00e2 into Pal\u00e0sso do Later\u00e0n, d\u00f3nde a l'\u00e9 rest\u00e2 sc\u00ecnn-a-a f\u00ecn do XIII s\u00e9colo, a-o pap\u00e2to do Bonif\u00e0\u00e7io VIII (m\u00f2rto into 1303). Inte 'sto per\u00eeodo chi a cole\u00e7i\u00f3n a l'\u00eaa za unn-a de ci\u00f9 gr\u00e9nde arecug\u00e9ite de manoscr\u00eeti de t\u00f9tta Eor\u00f6pa. Purtr\u00f2ppo, a-a m\u00f2rte do Bonif\u00e0\u00e7io VIII, a Pal\u00e0sso do Later\u00e0n o l'\u00e9 st\u00e6to caci\u00f2u zu, co-a cole\u00e7i\u00f3n ch'a l'\u00e9 st\u00e6ta sachez\u00e2 da-o F\u00e9ipo IV de Fr\u00e0nsa.\nPer\u00eeodo Avignon\u00e9ize.\nInti \u00e0nni da rescid\u00e9nsa \u00f2blig\u00e2 di p\u00e0ppi a Avign\u00f3n a l'\u00e9 st\u00e6ta ricostro\u00eea 'n'inport\u00e0nte cole\u00e7i\u00f3n de l\u00ecbbri, m\u00ecssa in \u00f2rdine pe m\u00eazo de di reg\u00ecstri e scito\u00e2 into Pal\u00e0sso di P\u00e0ppi. A \u00f2gni m\u00f2ddo 'sto per\u00eeodo chi, incomens\u00f2u da-a m\u00f2rte do Bonif\u00e0\u00e7io VIII into 1303, o l'\u00e9 f\u00eeto fin\u00eeo inti \u00e0nni set\u00e0nta de qu\u00e9llo s\u00e9colo, co-o rit\u00f3rno do pap\u00e2to a R\u00f3mma.\nPer\u00eeodo pre-Vatic\u00e0n.\nO va ci\u00f9 \u00f2 m\u00eano da-o 1370 a-o 1447. A bibliot\u00eaca inte 'sto per\u00eeodo chi a l'\u00eaa pi-\u00e2 ci\u00f9 p\u00e0rte spanteg\u00e2 tra Avign\u00f3n, R\u00f3mma e \u00e2tre \u00e7it\u00e6 t\u00e0nto che, a-o mom\u00e9nto da m\u00f2rte do P\u00e0ppa Eog\u00e9nio IV, a l'\u00eaa form\u00e2 da s\u00f4lo 340 l\u00ecbbri.\nPer\u00eeodo Vatic\u00e0n.\nInto 1451 o p\u00e0ppa, bibliof\u00eclo, Nichi\u00f4zo V, o l'\u00e0 tent\u00f2u de cre\u00e2 'na bibliot\u00eaca p\u00f9blica into Vatic\u00e0n, con l'\u00f2biet\u00eevo de atir\u00e2 t\u00f3rna studi\u00f4xi e leter\u00e6 inta \u00e7it\u00e6. O l'\u00e0 d\u00f3nca cre\u00f2u 'na pr\u00ecmma cole\u00e7i\u00f3n met\u00e9ndo ins\u00e9mme i 350 c\u00f2dichi in gr\u00eago, lat\u00ecn e ebr\u00e0ico eredit\u00e6 da-o s\u00f2 predeces\u00f4 co-a s\u00f2 cole\u00e7i\u00f3n priv\u00e2, incomens\u00e0ndo a acat\u00e2 manoscr\u00eeti da-a Bibliot\u00eaca Inperi\u00e2le de Costantin\u00f2poli asc\u00ec. A cole\u00e7i\u00f3n a l'\u00e9 p\u00f6i st\u00e6ta anpli\u00e2 gr\u00e0\u00e7ie a di studi\u00f4xi itali\u00e9n e bizant\u00ecn che \u00e0n trad\u00fbto di cl\u00e0scichi da-a l\u00e9ngoa gr\u00eaga in lat\u00ecn. O p\u00e0ppa o l'\u00e0 con s\u00e6ximo incoragi\u00f2u l'inclux\u00f3n di cl\u00e0scichi do m\u00f3ndo pag\u00e0n asc\u00ec, co-in'ativit\u00e6 ch'a l'\u00e9 st\u00e6ta inportant\u00ecscima pe sarv\u00e2 \u00f2pere e scr\u00eeti da letiat\u00fba gr\u00eaga. Def\u00e6ti, into 1455, a cole\u00e7i\u00f3n a l'\u00eaa ariv\u00e2 a 1200 l\u00ecbbri, di qu\u00e6 400 \u00eaan scr\u00eeti in gr\u00eago.\nO Nichi\u00f4zo o l'\u00e9 per\u00f2 m\u00f2rto in qu\u00e9llo \u00e0nno e cosc\u00ec o l'\u00e9 st\u00e6to, into 1475, o P\u00e0ppa Sc\u00ecsto IV a fond\u00e2 a Bibliot\u00eaca Palat\u00ecnn-a. Inti \u00e0nni do s\u00f2 pap\u00e2to i n\u00eauvi ac\u00e0tti \u00eaan pi-\u00e2 ci\u00f9 p\u00e0rte inti seto\u00ee da teolog\u00eea, da filozof\u00eea e da letiat\u00fba art\u00ecstica. O n\u00f9mero di manoscr\u00eeti, cont\u00f2u in de man\u00eae difer\u00e9nti, o l'\u00eaa tra i 3.500 do 1475 e i 2.527 do 1481, a-o mom\u00e9nto da reda\u00e7i\u00f3n da l\u00ecsta de \u00f2pere f\u00e6ta da-o bibliotec\u00e2io Bertom\u00ea Platina. A \u00f2gni m\u00f2ddo in qu\u00e9lli \u00e0nni a l'\u00eaa a ci\u00f9 gr\u00e0nde cole\u00e7i\u00f3n de l\u00ecbbri de t\u00f9tto o m\u00f3ndo \u00f2cident\u00e2le.\nO P\u00e0ppa Gi\u00f9lio II o l'\u00e0 ordin\u00f2u 'na pr\u00ecmma espansci\u00f3n da bibliot\u00eaca. Into 1587, o P\u00e0ppa Sc\u00ecsto V o l'\u00e0 comiscion\u00f2u a l'archit\u00e9tto M\u00e9nego Font\u00e0nn-a a costru\u00e7i\u00f3n de 'na n\u00eauva s\u00eade pi-\u00e2 bibliot\u00eaca, a qu\u00e6 a l'\u00e9 d\u00eauvi\u00e2 anc\u00f3n a-a giorn\u00e2 d'ancheu e che, da qu\u00e9llo mom\u00e9nto, a sai\u00e2 ciam\u00e2 a Bibliot\u00eaca Vatic\u00e0nn-a.\nInti \u00e0nni da C\u00f3ntrorif\u00f3rma, a v\u00ecxita a-e cole\u00e7io\u00ecn da bibliot\u00eaca a l'\u00e9 st\u00e6ta limit\u00e2 apr\u00eauvo a-a crea\u00e7i\u00f3n do cosc\u00ec d\u00eeto \"Index Librorum Prohibitorum\", \u00f6 s\u00e6 l'\u00ccndice di L\u00ecbbri Proib\u00eei. L'intr\u00e2 inta bibliot\u00eaca a l'\u00eaa d\u00f3nca sotop\u00f2sta a v\u00e0rie limita\u00e7io\u00ecn, sp\u00e9cce pe-i studi\u00f4xi de confesci\u00f3n protest\u00e0nte. 'Ste restri\u00e7io\u00ecn chi sai\u00e0n in p\u00e0rte lev\u00e6 into XVII s\u00e9colo, co-o P\u00e0ppa L\u00econ XIII ch'o l'\u00e0 a-a f\u00ecn av\u00e8rto do t\u00f9tto a bibliot\u00eaca a-i studi\u00f4xi into 1883.\nInto 1756 l'ab\u00f2u Pi\u00e0ggio, curat\u00f4 di ant\u00eeghi manoscr\u00eeti inta Bibliot\u00eaca Vatic\u00e0nn-a, o l'\u00e0 d\u00eauvi\u00f2u pi-\u00e2 pr\u00ecmma v\u00f2tta 'na m\u00e0china da l\u00ea invent\u00e2 pe desgh\u00e9ugge di pap\u00ea atrov\u00e6 a Ercol\u00e0n, co-in proc\u00e8sso du\u00f2u v\u00e0rri m\u00e9ixi.\nInto 1809 o Napoli\u00f3n Bonap\u00e0rte o l'\u00e0 f\u00e6to arest\u00e2 o P\u00e0ppa P\u00eeo VII, fax\u00e9ndo port\u00e2 a Par\u00ecggi t\u00f9tte e \u00f2pere da bibliot\u00eaca. Qu\u00e9ste s\u00f3n torn\u00e6 a R\u00f3mma into 1817, tr\u00e9i \u00e0nni depo\u00ee a sconf\u00ectta do Napoli\u00f3n.\nInto 1992 a bibliot\u00eaca a l'\u00eaa ariv\u00e2 a squ\u00e6xi 2 milio\u00ecn de \u00f2g\u00e8tti elenc\u00e6 inti s\u00f2 cat\u00e0loghi.\n\u00d2rganiza\u00e7i\u00f3n.\nCat\u00e0logo.\nE cole\u00e7io\u00ecn \u00eaan ini\u00e7ialm\u00e9nte \u00f2rganiz\u00e6 con di quad\u00e8rni inti qu\u00e6 \u00eaan elenc\u00e6 i manoscr\u00eeti. Co-a cresci\u00e0nsa da cole\u00e7i\u00f3n a ci\u00f9 de qu\u00e0rche migi\u00e2 de vol\u00f9mmi, s\u00f3n st\u00e6te prepar\u00e6 de l\u00ecste pe sganz\u00eea. O pr\u00ecmmo scist\u00eama de cataloga\u00e7i\u00f3n mod\u00e8rno o l'\u00e9 st\u00e6to cre\u00f2u inti \u00e0nni tra o 1927 e o 1939, pigi\u00e0ndo c\u00f3mme ez\u00e9npio qu\u00e9llo d\u00eauvi\u00f2u da-a Bibliot\u00eaca do Congr\u00e8sso di St\u00e2ti Un\u00eei, s\u00f3tt'a-a supervix\u00f3n do pr\u00e6 Franz Ehrle. L\u00ea o l'\u00e0 introd\u00fbto o pr\u00ecmmo progr\u00e0mma pe fotograf\u00e2 l\u00ecbbri r\u00e2ri o ant\u00eeghi asc\u00ec. Inti \u00e0nni nov\u00e0nta do s\u00e9colo pas\u00f2u gh'\u00e9 st\u00e6to 'n agiornam\u00e9nto de ci\u00f9, efeto\u00f2u s\u00f3tt'a-a dire\u00e7i\u00f3n do rev. Leonard E. Boyle, co-a digitaliza\u00e7i\u00f3n di cat\u00e0loghi.\nConsulta\u00e7i\u00f3n e pr\u00e9stito.\nStoricam\u00e9nte, inte l'et\u00e6 do rinascim\u00e9nto, a ci\u00f9 p\u00e0rte di l\u00ecbbri a no l'\u00eaa conserv\u00e2 in sce de sganz\u00eee ma ciuf\u00eeto in de b\u00e0nche de l\u00e9gno, co-e t\u00f2ue pi-\u00e2 consulta\u00e7i\u00f3n che se trov\u00e2van da-ar\u00e9nte a 'ste b\u00e0nche chi. \u00d2gni b\u00e0nca a l'\u00eaa dedic\u00e2 a 'n \u00e7\u00e8rto argom\u00e9nto e i l\u00ecbbri conserv\u00e6 l\u00eee vegn\u00eevan incaden\u00e6 a-o l\u00e9gno.\nA \u00f2gni m\u00f2ddo, sc\u00ecnn-a-o prin\u00e7\u00ecpio do XVII s\u00e9colo, a-i studi\u00f4xi o l'\u00eaa perm\u00ecsso pigi\u00e2 in pr\u00e9stito i l\u00ecbbri da bibliot\u00eaca, scib\u00e9n che, pe-i ci\u00f9 inport\u00e0nti, a l'\u00eaa neces\u00e2ia 'n'outoriza\u00e7i\u00f3n scr\u00eeta da-o P\u00e0ppa in pers\u00f3nn-a. I privil\u00eagi l\u00ecgh\u00e6 a-a consulta\u00e7i\u00f3n da bibliot\u00eaca po\u00e9ivan \u00ease rivoc\u00e6 se vegn\u00eevan viol\u00e6 \u00e7\u00e8rte r\u00e9gole, prez\u00e9npio into c\u00e2xo se fo\u00eesan scavalc\u00e6 e t\u00f2ue. 'N c\u00e2xo rinom\u00f2u o l'\u00e9 qu\u00e9llo do P\u00eeco da Mirand\u00f2la, o qu\u00e6 o l'\u00e0 p\u00e8rso o dir\u00ectto de d\u00eauvi\u00e2 a bibliot\u00eaca apr\u00eauvo a-a publica\u00e7i\u00f3n de 'n l\u00ecbbro de teolog\u00eea ch'o no l'\u00eaa st\u00e6to aprov\u00f2u da-a C\u00f9ria pap\u00e2le. Inti \u00e0nni sciusci\u00e0nta do S\u00e8te\u00e7\u00e9nto, co-ina l\u00e9zze eman\u00e2 da-o P\u00e0ppa Clem\u00e9nte XIII, a l'\u00e9 st\u00e6ta fortem\u00e9nte limit\u00e2 l'intr\u00e2 inta bibliot\u00eaca e a consulta\u00e7i\u00f3n do s\u00f2 patrim\u00f2nio.\nA-a giorn\u00e2 d'ancheu a Bibliot\u00eaca Vatic\u00e0nn-a a peu \u00ease vixit\u00e2 da 200 studi\u00f4xi pe v\u00f2tta, co-in n\u00f9mero ch'o va tra e 4.000 e-e 5.000 vix\u00ecte pe \u00e0nno, pi-\u00e2 ci\u00f9 p\u00e0rte de acad\u00e9michi za laore\u00e6.\nBibliotec\u00e2i.\nO diret\u00f4 da bibliot\u00eaca o l'\u00e9 st\u00e6to nomin\u00f2u cardin\u00e2, in particol\u00e2 co-o t\u00ectolo de Cardin\u00e2 Bibliotec\u00e2io. O person\u00e2 de v\u00e0rie bibliot\u00eache o vegn\u00eeva pe c\u00f3ntra ciam\u00f2u \"cost\u00f6de\". D\u00f2ppo a riavert\u00fba da bibliot\u00eaca into 1882, o P\u00e0ppa L\u00econ XIII o l'\u00e0 cangi\u00f2u o t\u00ectolo in qu\u00e9llo de Pref\u00e8tto.\nA bibliot\u00eaca a l'\u00e0, a-a giorn\u00e2 d'ancheu, ci\u00f9 \u00f2 m\u00eano 80 dipend\u00e9nti, spart\u00eei tra \u00e7\u00ecnque dipartim\u00e9nti: manoscr\u00eeti/cole\u00e7io\u00ecn d'arch\u00ecvio, l\u00ecbbri st\u00e0np\u00e6/dis\u00e9gni, ac\u00e0tti/cataloga\u00e7i\u00f3n, cole\u00e7io\u00ecn de mon\u00e6e/mus\u00eai e rest\u00e0oro/fotograf\u00eea.\nS\u00eade.\nA bibliot\u00eaca a l'\u00e9 scito\u00e2 dr\u00e9nto a-o Pal\u00e0sso Vatic\u00e0n, co-a s\u00f2 intr\u00e2 ch'a se tr\u00eauva in sci\u00f4 cort\u00ee de l'ami\u00e2d\u00f4. Qu\u00e0nde o P\u00e0ppa Sc\u00ecsto V o l'\u00e0 comiscion\u00f2u l'anpliam\u00e9nto do pal\u00e0sso, co-a costru\u00e7i\u00f3n da n\u00eauva s\u00eade de Bibliot\u00eaca Vatic\u00e0nn-a asc\u00ec, o l'\u00e0 f\u00e6to costro\u00ee 'na n\u00eauva \u00e2a in sce tr\u00e9i liv\u00e8lli ch'a pas\u00e2va pr\u00f2pio into m\u00eazo do cort\u00ee de l'ami\u00e2d\u00f4, cangi\u00e0ndo cosc\u00ec l'\u00f2rigin\u00e2le prog\u00e8tto do Bram\u00e0nte. A-a f\u00ecn de un di gr\u00e9ndi scalo\u00ecn d'\u00f6n\u00f4 gh'\u00e9 st\u00e6ta m\u00ecssa 'na st\u00e0toa de S\u00e0nt'Ip\u00f2lito de R\u00f3mma, a decora\u00e7i\u00f3n de l'andr\u00f3n d\u00eeto \"La Galea\".\nInto pr\u00ecmmo liv\u00e8llo seminter\u00f2u gh'\u00e9 a st\u00e0nsa di pap\u00eeri e 'n dep\u00f2xito pe-i manoscr\u00eeti. A-o pr\u00ecmmo liv\u00e8llo se tr\u00eauva o lou\u00eaio pe-i rest\u00e0ori m\u00e9ntre, a-o t\u00e8rso, gh'\u00e9 i arch\u00ecvi fotogr\u00e0fichi.\nInta Bibliot\u00eaca gh'\u00e9 ci\u00f9 \u00f2 m\u00eano 42 chil\u00f2metri de sganz\u00eee.\nA s\u00eade da Bibliot\u00eaca a l'\u00e9 st\u00e6ta ser\u00e2 da-i 17 de l\u00f9ggio do 2007 pe di trav\u00e0ggi de ristrutura\u00e7i\u00f3n, arv\u00ecndo t\u00f3rna a-i 20 de set\u00e9nbre do 2010. 'St'\u00f2pera chi, cost\u00e2 'n tot\u00e2le de 9 milio\u00ecn de \u00e9ori, a l'\u00e0 perm\u00ecsso de cre\u00e2 'na s\u00e9rie de loc\u00e2li a tenperat\u00fba control\u00e2.\nArchitet\u00fba e \u00e0rte.\nInta \"Sala di Consultazione\", \u00f6 s\u00e6 a s\u00e2la prin\u00e7ip\u00e2le inta qu\u00e6 consult\u00e2 i vol\u00f9mmi da Bibliot\u00eaca Vatic\u00e0nn-a, gh'\u00e9 'na st\u00e0toa de S\u00e0n Tom\u00e2xo d'Aqu\u00ecn, \u00f2pera do scult\u00f4 Cesare Aureli f\u00e6ta ci\u00f9 \u00f2 m\u00eano into 1910. 'Na seg\u00f3nda versci\u00f3n de 'sta st\u00e0toa chi, realiz\u00e2 'na vint\u00e9nn-a d'\u00e0nni d\u00f2ppo, a l'\u00e9 m\u00ecssa into p\u00f2rtego a l'intr\u00e2 da Pontif\u00ecccia Universcit\u00e6 \"S\u00e0n Tom\u00e2xo d'Aqu\u00ecn\", ciam\u00e2 \"Angelicum\" asc\u00ec.\nCole\u00e7io\u00ecn.\nScib\u00e8n che inta Bibliot\u00eaca Vatic\u00e0nn-a s\u00f3n st\u00e6te de l\u00f3ngo incl\u00fbze S\u00e2cre Scr\u00eet\u00fbe, t\u00e8sti de dir\u00ectto can\u00f2nico e \u00f2pere teol\u00f2giche, qu\u00e9sta a s'\u00e9 specializ\u00e2 sc\u00ecnn-a da-a s\u00f2 crea\u00e7i\u00f3n inti l\u00ecbbri secol\u00e6 asc\u00ec. A s\u00f2 cole\u00e7i\u00f3n de cl\u00e0scichi gr\u00eaghi e lat\u00ecn a l'\u00e9 st\u00e6ta a-o c\u00e9ntro da rin\u00e0scita da colt\u00fba cl\u00e0scica inti \u00e0nni do Rinascim\u00e9nto. I pap\u00ea ci\u00f9 ant\u00eeghi conserv\u00e6 inta bibliot\u00eaca rem\u00f3ntan sc\u00ecnn-a-o I s\u00e9colo.\nA bibliot\u00eaca a l'\u00e9 st\u00e6ta cre\u00e2 sorviat\u00f9tto pe arech\u00e9ugge di manoscr\u00eeti, f\u00e6to ch'o se peu v\u00e9dde anc\u00f3n a-a giorn\u00e2 d'ancheu inte l'\u00e2to n\u00f9mero de manoscr\u00eeti, raport\u00e6 a-i l\u00ecbbri st\u00e0np\u00e6, conserv\u00e6 inte s\u00f2 cole\u00e7io\u00ecn. Def\u00e6ti i l\u00ecbbri st\u00e0np\u00e6 che s\u00f3n intr\u00e6 inta cole\u00e7i\u00f3n \u00e0n pi-\u00e2 ci\u00f9 p\u00e0rte l'\u00f2biet\u00eevo de fa\u00e7ilit\u00e2 o st\u00f9dio da cole\u00e7i\u00f3n b\u00e9n b\u00e9n ci\u00f9 inport\u00e0nte de manoscr\u00eeti. A cole\u00e7i\u00f3n a l'incl\u00f9dde 330.000 mon\u00e6e gr\u00eaghe, rom\u00e0nn-e e pontif\u00eccce asc\u00ec, ci\u00f9 'n'arecug\u00e9ita de med\u00e0gge.\nDe m\u00e9dia, \u00f2gni \u00e0nno v\u00eagnan ac\u00e0t\u00e6 ci\u00f9 \u00f2 m\u00eano 6.000 l\u00ecbbri, s\u00e9nsa c\u00f3nta i numer\u00f4xi l\u00e0sciti e acquixi\u00e7io\u00ecn into c\u00f3rso di s\u00e9coli.\nInto 1623 a Bibliot\u00eaca Palat\u00ecnn-a eredit\u00e2ia de Heidelberg, form\u00e2 da ci\u00f9 \u00f2 m\u00eano 3.500 manoscr\u00eeti, a l'\u00e9 st\u00e6ta don\u00e2 a-o Vatic\u00e0n da-o Masimili\u00e0n I de Bav\u00eaa (da l\u00ea \u00f2tegn\u00fba c\u00f3mme bot\u00ecn into c\u00f3rso da Go\u00e6ra di Tr\u00e9nt'\u00c0nni) in ringra\u00e7iam\u00e9nto pe-o trav\u00e0ggio diplom\u00e0tico f\u00e6to da-o P\u00e0ppa Grigheu XV, da-o qu\u00e6 o l'\u00e9 st\u00e6to sostegn\u00fbo inte l'ele\u00e7i\u00f3n a-a c\u00e0rega de elet\u00f4 a-o p\u00f2sto di candid\u00e6 protest\u00e0nti. A ci\u00f9 p\u00e0rte da Bibliot\u00eaca Palat\u00ecnn-a a se tr\u00eauva anc\u00f3n a-a giorn\u00e2 d'ancheu in qu\u00e9lla Vatic\u00e0nn-a, f\u00eaua de \u00e7\u00e8rti c\u00f2dichi p\u00f2rt\u00e6 a Par\u00ecggi into 1797 e restito\u00eei a Heidelberg co-a p\u00e2xe de Par\u00ecggi do 1815 e do reg\u00e0llo de 852 vol\u00f9mmi f\u00e6to into 1816 da-o P\u00eeo VII a l'Universcit\u00e6 de Heidelberg, tra-i qu\u00e6 gh'\u00e9 o cosc\u00ec d\u00eeto \"Codex Manesse\" asc\u00ec.\nInto 1657 s\u00f3n st\u00e6ti ac\u00e0t\u00e6 i manoscr\u00eeti di D\u00f9cchi de Urb\u00ecn e, into 1661, o bibliotec\u00e2io o l'\u00eaa o studi\u00f4zo gr\u00eago Leo Allatius. L'inport\u00e0nte bibliot\u00eaca da reg\u00ecnn-a Crist\u00ecnn-a de Sv\u00e9\u00e7ia (pi-\u00e2 ci\u00f9 p\u00e0rte m\u00ecssa ins\u00e9mme da-i s\u00f2 gener\u00e2li co-i sach\u00e9zzi de Pr\u00e2ga e de \u00e7it\u00e6 ted\u00e9sche inta Go\u00e6ra di Tr\u00e9nt'\u00c0nni) a l'\u00e9 st\u00e6ta acat\u00e2 da-o P\u00e0ppa Lusci\u00e0ndro VIII a-a s\u00f2 m\u00f2rte. A l'\u00e9poca a l'\u00eaa in pr\u00e0tica l'int\u00eagra bibliot\u00eaca re\u00e2 da Sv\u00e9\u00e7ia e, fortunatam\u00e9nte, a l'\u00e9 st\u00e6ta acat\u00e2 p\u00f6co pr\u00ecmma do gr\u00e0nde inc\u00e9ndio ch'o l'\u00e0 destr\u00fbto o pal\u00e0sso re\u00e2 into 1697.\nTra i f\u00f3ndi ci\u00f9 fam\u00f4xi da bibliot\u00eaca gh'\u00e9 o \"Codex Vaticanus Graecus 1209\", o ci\u00f9 ant\u00eego manoscr\u00eeto de S\u00e2cre Scr\u00eet\u00fbe, squ\u00e6xi conpl\u00eato, ch'o s\u00e9gge conosci\u00fbo a-a giorn\u00e2 d'ancheu. L\"'Arcana historia\" do Proc\u00f2pio de Cezar\u00eaa a l'\u00e9 st\u00e6ta descov\u00e8rta inta bibliot\u00eaca e public\u00e2 t\u00f3rna into 1623. O P\u00e0ppa Clem\u00e9nte XI o l'\u00e0 mand\u00f2u v\u00e0rri studi\u00f4xi into Lev\u00e0nte pe arech\u00e9ugge di manoscr\u00eeti e d\u00f3nca o l'\u00e9 conscider\u00f2u o fondat\u00f4 da se\u00e7i\u00f3n \u00f2rient\u00e2le da bibliot\u00eaca. Inte 'sta chi gh'\u00e9 'n'inpor\u00e0nte cole\u00e7i\u00f3n de \u00f2pere l\u00ecgh\u00e6 a l'indo\u00eeximo, con l\u00ecbbri che rem\u00f3ntan sc\u00ecnn-a-o 1819.\nA-a Bibliot\u00eaca Vatic\u00e0nn-a a l'\u00e9 asoci\u00e2 'na sch\u00eaua de biblioteconom\u00eea e, into 1959, a l'\u00e9 st\u00e6ta cre\u00e2 'na bibliot\u00eaca de pel\u00eccole asc\u00ec. Qu\u00e9sta a no va per\u00f2 conf\u00fbza co-a Filmet\u00eaca Vatic\u00e0nn-a, cre\u00e2 into 1951 inte l'Universcit\u00e6 de Saint Louis a Saint Louis, Missouri.\ninti \u00e0nni do rest\u00e0oro da bibliot\u00eaca, tra o 2007 e o 2010, inte t\u00f9tti i 70.000 vol\u00f9mmi da bibliot\u00eaca s\u00f3n st\u00e6ti inser\u00eei di \"chip\" eletr\u00f2nichi pe prevegn\u00ee di ladron\u00ecssi.\nManoscr\u00eeti.\nTra i manoscr\u00eeti ci\u00f9 inport\u00e0nti inta bibliot\u00eaca ghe n'\u00e9 numer\u00f4xi con r\u00eccche miniat\u00fbe, in particol\u00e2 se p\u00eauan aregord\u00e2:\nA Bibliot\u00eaca a cont\u00eagne ci\u00f9 de 100 manoscr\u00eeti do Cor\u00e2no che v\u00eagnan da v\u00e0rie cole\u00e7io\u00ecn, cat\u00e0log\u00e6 da-o lengo\u00ecsta itali\u00e0n Giorgio Levi Della Vida: \"Vaticani arabi 73\", \"Borgiani arabi 25\", \"Barberiniani orientali 11\" e \"Rossiani 2\". O ci\u00f9 gr\u00e0nde manoscr\u00eeto da bibliot\u00eaca, \"Vat. Ar. 1484\", o l'\u00e9 540 pe 420 mm; pe c\u00f3ntra \"Vat. Ar. 924\", o ci\u00f9 pic\u00ecn, o l'\u00e9 'n \u00e7\u00e8rcio de 45 mm de di\u00e0metro conserv\u00f2u inte 'na cost\u00f2dia \u00e9uttagon\u00e2le.\nDigitaliza\u00e7i\u00f3n.\nInto 2012 s\u00f3n st\u00e6ti anon\u00e7i\u00e6 di prog\u00e8tti pe digitaliz\u00e2, in colabora\u00e7i\u00f3n co-a Bibliot\u00eaca Bodlei\u00e0nn-a, 'n mili\u00f3n de p\u00e0gine di materi\u00e2li da Bibliot\u00eaca Vatic\u00e0nn-a.\nA-i 20 de m\u00e0rso do 2014, a S\u00e0nta S\u00eade a l'\u00e0 anon\u00e7i\u00f2u che a Bibliot\u00eaca e a NTT Data Corporation av\u00e9ivan sotoscr\u00eeto 'n ac\u00f2rdio pe digitaliz\u00e2 ci\u00f9 \u00f2 m\u00eano 3.000 di manoscr\u00eeti da Bibliot\u00eaca inti qu\u00e0ttro \u00e0nni a vegn\u00ee; co-a NTT ch'a l'\u00e0 don\u00f2u atresat\u00fbe e tecnolog\u00eee pe 18 milio\u00ecn de \u00e9ori. A l'\u00e9 st\u00e6ta d\u00f3nca diciar\u00e2 a poscibilit\u00e6 de digitaliz\u00e2 sucesivam\u00e9nte \u00e2tre 79.000 \u00f2pere da Bibliot\u00eaca, realiz\u00e0ndo de inm\u00e0gine in \u00e8rta resolu\u00e7i\u00f3n, dispon\u00ecbili into sc\u00eeto d'Intern\u00e9tte da Bibliot\u00eaca. Inta b\u00e0nca d\u00e6ti in sci\u00e2 R\u00e6, forn\u00eea da EMC, gh'\u00e9 tr\u00e9i petabyte de sp\u00e0\u00e7io. A pr\u00ecmma f\u00e2ze do prog\u00e8tto a l'\u00e9 du\u00e2 qu\u00e0ttro \u00e0nni.\nDigiVatLib o l'\u00e9 o n\u00f3mme do serv\u00ec\u00e7io in sci\u00e2 R\u00e6 da Bibliot\u00eaca Vatic\u00e0nn-a. O forn\u00ecsce 'na v\u00ecxita de b\u00e0dda a-e cole\u00e7io\u00ecn de manoscr\u00eeti e de incon\u00e0boli digitaliz\u00e6 da-a Bibliot\u00eaca Vatic\u00e0nn-a.\nA scansci\u00f3n di pap\u00ea a l'\u00e9 infloens\u00e2 da-o materi\u00e2le d\u00eauvi\u00f2u pe prod\u00fbe i t\u00e8sti: def\u00e6ti, prez\u00e9npio, i l\u00ecbbri ch'ad\u00eauvian l'\u00f6o \u00f2p\u00fb l'arg\u00e9nto inte miniat\u00fbe \u00e0n bez\u00e9ugno de ap\u00e6gi de scansci\u00f3n speci\u00e2li. E c\u00f2pie digit\u00e2li s\u00f3n rilasci\u00e6 deuvi\u00e0ndo o protoc\u00f2llo CIFS, da l'hardware de archivia\u00e7i\u00f3n coleg\u00f2u a-a r\u00e6 de Dell EMC.\nBibliot\u00eache corel\u00e6.\nArch\u00ecvio Apost\u00f2lico Vatic\u00e0n.\nL'Arch\u00ecvio Apost\u00f2lico Vatic\u00e0n, scito\u00f2u \u00e0nche l\u00ea inta \u00c7it\u00e6 do Vatic\u00e0n, o l'\u00e9 l'arch\u00ecvio centr\u00e2le pe l'arecug\u00e9ita de t\u00f9tti i \u00e0tti promulgh\u00e6 da-a S\u00e0nta S\u00eade, tra i qu\u00e6 gh'\u00e9 pap\u00ea de st\u00e2to, corispond\u00e9nsa, l\u00ecbbri cont\u00e0bili pontif\u00eccci e t\u00e0nti \u00e2tri pap\u00ea che a G\u00eaxa a l'\u00e0 amugi\u00f2u co-o pas\u00e2 di s\u00e9coli. Into XVII s\u00e9colo, pe vo\u00e9i do P\u00e0ppa P\u00f2ulo V, i Arch\u00ecvi s\u00f3n st\u00e6ti separ\u00e6 da-a Bibliot\u00eaca Vatic\u00e0nn-a, d\u00f3nde a s\u00f2 consulta\u00e7i\u00f3n a l'\u00eaa de l\u00f3ngo limit\u00e2, divent\u00e0ndo cosc\u00ec do t\u00f9tto inacesc\u00ecbili sc\u00ecnn-a-o 1881, qu\u00e0nde o P\u00e0ppa L\u00econ XIII o l'\u00e0 dec\u00eezo de perm\u00e9tte l'intr\u00e2 inti Arch\u00ecvi a-i studi\u00f4xi. A-a giorn\u00e2 d'ancheu i Arch\u00ecvi s\u00f3n vixit\u00e6 da ci\u00f9 de 'n migi\u00e2 de ri\u00e7ercato\u00ee a l'\u00e0nno.\nFilmet\u00eaca Vatic\u00e0nn-a.\nA Filmet\u00eaca Vatic\u00e0nn-a, scito\u00e2 a Saint Louis, Missouri, a l'\u00e9 a s\u00f4la cole\u00e7i\u00f3n de microfilm da Bibliot\u00eaca Apost\u00f2lica Vatic\u00e0nn-a scito\u00e2 de f\u00eaua do Vatic\u00e0n, form\u00e2 da ci\u00f9 de 37.000 \u00f2pere. A se tr\u00eauva inta Bibliot\u00eaca P\u00eeo XII, into \"campus\" de l'Universcit\u00e6 de Saint Louis. 'Sta bibliot\u00eaca chi a l'\u00e9 st\u00e6ta cre\u00e2 da Lowrie J. Daly gr\u00e0\u00e7ie a de dona\u00e7io\u00ecn da-i Cavag\u00eai de C\u00f3nbo (\"Knights of Columbus\"), con l'\u00f2biet\u00eevo de fa\u00e7ilit\u00e2 i cont\u00e0tti e a consulta\u00e7i\u00f3n di pap\u00ea do Vatic\u00e0n a-i studi\u00f4xi de l'Am\u00e9rica do N\u00f2rd.\nA traspoxi\u00e7i\u00f3n di manosc\u00eeti do Vatic\u00e0n in sce di microfilm a l'\u00e9 incomens\u00e2 into 1951 e, seg\u00f3ndo o sc\u00eeto d'Intern\u00e9tte da Bibliot\u00eaca, o l'\u00e9 o ci\u00f9 inport\u00e0nte prog\u00e8tto de qu\u00e9sto t\u00eepo ch'o s\u00e9gge m\u00e2i st\u00e6to realiz\u00f2u. A Bibliot\u00eaca a l'\u00e0 av\u00e8rto into 1953, fax\u00e9ndo stram\u00fbo into \"campus\" de l'Universcit\u00e6 de Saint Louis, inta Bibliot\u00eaca P\u00eeo XII, inte l'\u00e0nno 1959. O pr\u00ecmmo bibliotec\u00e2io o l'\u00e9 st\u00e6to o Charles J. Ermatinger, rest\u00f2u in c\u00e0rega sc\u00ecnn-a-o 2000. Into 2007, a Bibliot\u00eaca a l'av\u00e9iva microfilm de ci\u00f9 de 37.000 manoscr\u00eeti, con \u00f2pere in gr\u00eago, lat\u00ecn, \u00e0rabo, ebr\u00e0ico e et\u00eeope, \u00f3ltre che t\u00f9tti qu\u00e9lli inte l\u00e9ngoe ci\u00f9 dif\u00fbze de l'Eor\u00f6pa \u00f2cident\u00e2le. Gh'\u00e9 t\u00e0nte riprodu\u00e7io\u00ecn da \"Biblioteca Palatina\" e da \"Biblioteca Cicognara\", t\u00f9tte d\u00f6e scito\u00e6 into Vatic\u00e0n, cosc\u00ec c\u00f3mme i reg\u00ecstri de l\u00e9tie pap\u00e2li inte l'Arch\u00ecvio Segr\u00e9tto Vatic\u00e0n da-o IX a-o XVI s\u00e9colo, p\u00e0rte de s\u00e9rie \"Registra Vaticana\" e \"Registra Supplicationium\"."}
{"id": "29564", "revid": "12052", "url": "https://lij.wikipedia.org/wiki?curid=29564", "title": "Cr\u00f6vo", "text": "O cr\u00f6vo commun (\"Corvus frugilegus\" ) o l'\u00e9 un membro da famiggia di c\u00f2rvidi, de l'ordine di \u00f6xelli passeriformi. O s'attreuva into paleartico, e o seu habitat o s'estende da-a Scandinavia e l'Eur\u00f2pa de ponente fin a-a Sciberia. O l'\u00e9 un \u00f6xello gr\u00f2sso, co-e ciumme neigre, greg\u00e4io, o se distingue da-e spe\u00e7ie scimili pe unna ciastra sensa ciumme in sci\u00f4 moro. I cr\u00f6vi fan o nio assemme in sc\u00ea \u00e7imme di erboi erti, de spesso vexin \u00e0 fattorie e paixi. I p\u00f2sti, donde se ghe forma i gruppi di nii, v\u00ebgnan pe-o s\u00f2lito ciamm\u00e6 col\u00f2nie. \nI cr\u00f6vi no en pe-a ci\u00f9 parte \u00f6xelli migrat\u00f6i, ma e popula\u00e7ioin ci\u00f9 a n\u00f2rd peuan mesci\u00e2se verso sud pe schiv\u00e2 e due condi\u00e7ioin de l'inverno.\nI \u00f6xelli forman streuppe inte l'inverno, de spesso insemme \u00e0 atri c\u00f2rvidi, cornaggie \u00f2 cornaggette. V\u00ebgnan torna inte seu col\u00f2nie pe reproduise in primmaveia.\nSti \u00f6xelli ch\u00ec mangian inti campi ar\u00e6 e inte scheusse, donde \u00e7ercan into seu larve e atri invertebr\u00e6, ma anche semense e atre ciante.\nDa delongo, i cr\u00f6vi en st\u00e6ti accus\u00e6 de dannezz\u00e2 a campagna, e pe questo en st\u00e6ti scorrii e ammass\u00e6. Comme atri c\u00f2rvidi, i cr\u00f6vi commun en \u00f6xelli intelligenti che fan vedde tratti comportamentali complesci e abilit\u00e6 de ris\u00f2lve problemi senci.\nTascionomia e etimologia.\nO cr\u00f6vo o l'\u00e0 ri\u00e7evuo o seu n\u00f2mme binomiale da-o naturalista svedeise Carlo Linneo do 1758 into seu \"Systema Naturae\". O n\u00f2mme o v\u00ebgne da-o latin; \"corvus\" scignifica \"cr\u00f6vo\", e \"frugilegus\" vorrieiva d\u00ee \"ch'o l'areccheugge da fruta\". Se conosce doe sottospecie, o cr\u00f6vo ponentin (\"C. f. frugilegus\") ch'o vive tra l'Europa de l'\u00f2vest, a Ruscia do sud e a Ci\u00f1a n\u00f2rdoccidentale, mentre o cr\u00f6vo levantin (\"C. f. pastinator\") o s'estende da-a Sciberia \u00e7entr\u00e2 a-a Mongolia settentrion\u00e2, e a levante drento tutto o resto de l'Asia.\nDescri\u00e7ion.\nO cr\u00f6vo o l'\u00e9 un \u00f6xello ass\u00e6 gr\u00f2sso, da grande o peu pes\u00e2 tra i 280 e i 340\u00a0g, o peu \u00ebse longo tra i 44 e i 46\u00a0cm e avei un avertua de ae tra i 81 e i 99\u00a0cm.\nO l'\u00e0 de ciumme neigre che sovente fan vedde reflesci bleu e moeli sotta a luxe do s\u00f4. E ciumme in sci\u00e2 testa, c\u00f2llo e spalle en ben ben drue e setose. E gambe e i p\u00ea en pe-a ci\u00f9 parte neigri, o becco grixo-neigro e l'iride marr\u00f2n scuo. Fra i adulti, unna ciastra nua con pelle gianchi\u00f1a in gio a-i euggi e a-a base do becco, a l'\u00e9 distintiva da spe\u00e7ie e \u00e2 lascian distingue da-i atri membri da famiggia dei c\u00f2rvidi. \nE ciumme in gio a-e gambe pan ci\u00f9 abberruff\u00e6 e lanose che quelle da cornaggia, l'unico atro membro do seu genere co-o qu\u00e6 o se peu confonde. \nPe de ci\u00f9, quande o xeua, e ae do cr\u00f6vo en ci\u00f9 longhe e streite che quelle da cornaggia.\nO ciummaggio di zoveni o l'\u00e9 neigro con reflesci verdi, feua che pe-o der\u00ea do c\u00f2llo, ch'o l'\u00e9 marr\u00f2n-neigro. O zoveno o s'assomeggia un pittin a-a cornaggia zovena, perch\u00e9 o no l'\u00e0 a ciastra nua a-a base do becco, ma o l'\u00e0 un becco ci\u00f9 sott\u00ee e d\u00f2ppo s\u00ebi meixi p\u00f6cass\u00e6 o perde e ciumme do moro."}
{"id": "29566", "revid": "12052", "url": "https://lij.wikipedia.org/wiki?curid=29566", "title": "Bibliot\u00eaca Vatic\u00e0nn-a", "text": ""}
{"id": "29568", "revid": "1211", "url": "https://lij.wikipedia.org/wiki?curid=29568", "title": "Liber (Catullo)", "text": "O Liber (\u00f2 Carmina) a l'\u00e9 unna arrecuggeita de poexie in metro vario do poeta roman Gaio Valerio Catullo.\nSuddivixon.\nO \"Liber\" o cont\u00ebgne 116 carmi divisi in tr\u00e6 se\u00e7ioin:\nA primma parte (1-60) dita nugae, a l'arrecheugge di carmi curti scriti in metro vario, sorviatutto endecasillabi faleci, ma anche trimetri giambichi, scazonti e saffiche. A poula \"nugae\"l'\u00e0 invent\u00e2 o m\u00e6ximo Catullo, e a scignifica \"nesciaie\", \"c\u00f6se da p\u00f6co\" a poula a vegni\u00e0 dappeu repiggi\u00e2 da-o Fran\u00e7esco Petrarca.\nA segonda parte (61-68) dita carmina docta, a cont\u00ebgne elegie, epitalami e po\u00ebmetti ci\u00f9 longhi e complesci in exametri e in distichi elegiachi, scriti segondo o gusto erudio da poexia lusciandri\u00f1a. Inte questi carmi se intende un interesse e unna parte\u00e7ipa\u00e7ion poetica ci\u00f9 a\u00e7ent\u00e2, emerze, de f\u00e6ti, unna re\u00e7ercatessa linguistica e stilistica.\nA tersa parte (69-116) a l'\u00e9 comp\u00f2sta da-i epigr\u00e0mmata, ciamm\u00e2 cosc\u00ec pr\u00f2pio perch\u00e9 a cont\u00ebgne epigrammi, comp\u00f2sti in distichi elegiachi.\nA-o comenso de l'arrecuggeita gh'\u00e9 unna dedica diretta a-o Cornelio Nepote (carme 1), che \u00e0 tutte mainee a no parrieiva f\u00e2 referensa a l'euvia intrega de f\u00e6ti inte questa prefa\u00e7ion dedic\u00e2, Catullo o definisce i seu carmi comme nugae, poula ch'a se peu deuvi\u00e2 de seguo pe-a primma parte de l'euvia, ma con difficort\u00e6 pe-a segonda, quella di carmina docta.\nInte \"nugae\" e inti \"epigrammata\" l'argomento prin\u00e7ip\u00e2 o l'\u00e9 l'am\u00f4 pe Lesbia, descrita comme d\u00f2nna da-a gran bellessa e cultua, ch'a l'abbarluga de longo o poeta. Catullo o l'\u00e9 st\u00e6to ben ben condi\u00e7ionou da l'euvia da Saffo ma da-e seu poexie se nott\u00e2 \u00e0 tutti i m\u00f2ddi unna pascion vertadea e unna marca d'originalit\u00e6.\nInti carmina docta, pe contra, gh'\u00e9 un Catullo ci\u00f9 comp\u00f2sto e clascico, into qu\u00e6 o mito representa un modello etico, e o l'\u00e9 de longo un inzegno pe parl\u00e2 de quelli valo\u00ee che Catullo o conscidera sacri e che no se peu f\u00e2ghe sensa e ch'o vedde minacci\u00e6 inta vitta do seu tempo e inta seu vitta priv\u00e2 asc\u00ec. O primmo e o segondo carme en un epitalamo e l'atro un contrasto corale. L'Attis, o carme apreuvo, conta da st\u00f6ia do zoveno do m\u00e6ximo nomme che, arrivou in Frixa, o se evira piggiou da unna raggia religiosa cosc\u00ec pe poei vegn\u00ee pr\u00e6ve da divinit\u00e6 Cibele. D\u00f2ppo ch'o l'\u00e9 tornou inte de l\u00ea, Attis se d\u00e0 conto do seu atto e o se lascia an\u00e2 inte un lamento in riva a-o m\u00e2. \nO quarto carme, pe commun ciammou \"O sposali\u00e7io de Peleo e Teti\" fin da l'Umaneximo, o l'\u00e9 un epitalamio ch'o conta pr\u00f2pio di f\u00e6ti do sposali\u00e7io fra i do\u00ee. O dettalio ci\u00f9 particolare de l'epitalamo o l'\u00e9 per\u00f2 a tecnica artistica, l'ekphrasis inspir\u00e2 da-i lusciandrin, co-a qu\u00e6 o poeta introdue con un attesto poetico, un atro episodio ch'o ghe constrasta: l'abbandon da Arianna da parte do Teseo: i do\u00ee gruppi de narra\u00e7ion peuan cosc\u00ec contrappo\u00f1e a fides e l'infidelitas. \nI componimenti d\u00f2ppo (65-66) en in streita rela\u00e7ion fra de l\u00f4: o primmo a l'\u00e9 unna epistola address\u00e2 a-o orat\u00f4 Ortensio Ortalo, amigo e rivale de Ciceron, difens\u00f4 di poeti e poeta l\u00ea m\u00e6ximo, inta qu\u00e6 epistola gh'\u00e9 a dedica do carme apreuvo, a tradu\u00e7ion da euvia de Callimaco \"A ci\u00f6ma da Berenice(Berenisse)\", f\u00e6ta da Catullo a-o m\u00e6ximo Ortalo. \nO carme 67 parla de l'argomento da 'p\u00f2rta serr\u00e2', \u00f2 sea unna neuva verscion revixit\u00e2 do \u03c0\u03b1\u03c1\u03b1\u03ba\u03bb\u03b1\u03c5\u03c3\u03af\u03b8\u03c5\u03c1\u03bf\u03bd (paraklaus\u00ecthyron), saieiva a d\u00ee o lamento de l'amante de fronte a-a p\u00f2rta serr\u00e2 de l'ammou: inte questo componimento de f\u00e6ti, unna p\u00f2rta racconta e st\u00f6ie che toccan a mogg\u00ea do baccan e de seu rela\u00e7ioin d'adurt\u00ebio. \nL'urtimo componimento racconta do f\u00e6to mitico de Protesilao e Laodamia, che fa ben un sunto di do\u00ee argomenti prin\u00e7ip\u00e6 da poexia catullia\u00f1a de questo tempo, saieiva a d\u00ee a m\u00f2rte de un parente (o manc\u00e2 de seu fr\u00e6) e l'am\u00f4 despeou e carn\u00e2 (a pascion pe Lesbia).\nA struttua\u00e7ion do libbro cosc\u00ec comm'o n'\u00e9 arrivou, a no l'\u00e0, con tutta probabilit\u00e6, origine da-o m\u00e6ximo Catullo, ma a l'\u00e9 st\u00e6ta missa inte questo ordine ci\u00f9 avanti da quarche edit\u00f4 ch'o l'\u00e0 inandiou a pubrica\u00e7ion p\u00f2stuma.\nElenco di Carmina.\n\"Nugae\"\n\"Carmina docta\"\n\"Epigrammata\""}
{"id": "29570", "revid": "12552", "url": "https://lij.wikipedia.org/wiki?curid=29570", "title": "Sirviu Bunf\u00e0nte", "text": "Sirviu Bunf\u00e0nte (In\u00e9ja 3 a\u00f9stu 1921, Briga Ata 17 ut\u00f9bre 1944), cunusci\u00fcu asc\u00ec cu-u n\u00f9mme de bataja de \"Ci\u00f2n\" (leteralm\u00e8nte, in impe(r)iese \"Ci\u00f2ddu\") u l'\u00e8 st\u00e0u in partigi\u00e0n l\u00ecg\u00fc(r)e, ricunusci\u00fcu dau stattu italian cumme medaja d'\u00f2u au val\u00f9 milit\u00e0re aa mem\u00f4ja.\nV\u00ectta.\nCi\u00f2n u nasce intu 1923 da 'na fam\u00eea de lavu(r)at\u00f9i, propiu p\u00e9 questu cumensa pr\u00e9stu a spe(r)iment\u00e0 esperiense diferenti.\nDa zu\u00e9nu u st\u00fcddia in semin\u00e2iu a Arb\u00e9nga, fin ai quatorz'\u00e0nni, quande, t\u00f2stu intu 1935 u se 'mbarca cumme gi\u00fcttu-f\u00f6ghista inte 'na n\u00e2ve mercant\u00eele. St'esperiensa pe\u00f2 a nu d\u00fca e ducca dui anni ci\u00fc tardi u cumensa a travaj\u00e0 inta fabrica da pasta Agn\u00easi, inta s\u00f2 sit\u00e0i d'u(r)\u00ecgine.\nVegne ciam\u00e0u ae \u00e0rmi inte l'\u00e0nnu 1941, pi\u00e0u inta Ma(r)\u00ecna u parte p\u00e9 A Sp\u00e9za, dund'u l'\u00e8 inquadr\u00e0u intu dep\u00f4xitu CREM.\nS\u00fccescivamente u f\u00e0n trasfe(r)\u00ec au distacam\u00e9ntu da Ma(r)\u00ecna a Rumma. M\u00e8ntre se tr\u00f6va impieg\u00e0u chi u v\u00e9gne surp\u00e9su da l'armistissiu de l'8 de set\u00e8mbre e u decidde ducca de turn\u00e0 de sprescia in Lig\u00fc(r)ia, segu\u00e8ndu e urme d'in b\u00e0rba, N\u00ecnu Scic\u00e0rdi \"U C\u00fcrtu\".\nDa stu li Bunfante l'eredita e u ma\u00fca e cunvinsi\u00f9i pulitiche e u s\u00f2 impegnu siv\u00eele e u se inse(r)\u00ecsce inte primme furmasi\u00f9n partigi\u00e0ne da z\u00f2na impe(r)i\u00e9se.\nE primme asi\u00f9n de Rexistensa.\nIna v\u00f4tta entr\u00e0u inta Rexistensa u divegne capit\u00e0n da furmasiun d\u00eeta \"Vul\u00e0nte\", che pe t\u00f2stu in annu a porta av\u00e0nti a l\u00f2tta cuntru i n\u00e0zi-fasc\u00ecsti, specialm\u00e8nte inta zona da Ma(r)\u00ecna de Di\u00e0n.\nVellu u gu\u00eeda asc\u00ec ina s\u00e9(r)ie de asi\u00f9n versu l'internu, cumme quelle inti pa\u00ecxi de Au(r)\u00ecgu e de Ci\u00e0ppa, a\u00f9 frasiun de San Bertum\u00ea dunde i partigi\u00e0i sciorten a cat\u00fc\u00e2 ben ut\u00e0nta militi du battajun \"San Marcu\".\nCion u se impegna asc\u00ec cu-a s\u00f2 squaddra inta bataja du Munte Gr\u00e0nde, cun 'na manovra de dif\u00e9sa p\u00e9 evit\u00e0 i rastrelam\u00e8nti ted\u00e9schi du 1944, ai d\u00e0nni di abit\u00e0nti da val\u00e0 de And\u00f6a.\nU scuntru a Vesargu e a m\u00f2rte.\nDivegn\u00fcu vice-cumandante da Segunda Divix\u00f9n Garib\u00e0ldi, dedic\u00e2 au Megu, inte l'utubre de chel'\u00e0nnu u l'\u00e8 cuinvoltu inte 'n' upe(r)asi\u00f9n a Vesargu, inta val\u00e0 de l'Ar\u00f2scia, p\u00e9 taj\u00e0 u p\u00f2nte ch'u u met\u00eava incum\u00fcnicasi\u00f9n cu-u Burghettu, cu-u sc\u00f2ppu de sabut\u00e0 u cian di tedeschi.\nSciben che l'asiun a funsiuna i tedeschi, a brig\u00e2 a cazze int'in agu\u00e0u: i nazi-fasc\u00ecsti dr\u00f6ven u f\u00f6gu da-u campan\u00ecn da g\u00eaxa de Vesargu e curpiscen a-e g\u00e0mbe Bunfante cun di bal\u00ecn di(r)ump\u00e8nti.\nSegundu a testismuniansa de Primmu Cei, cunusci\u00fcu asc\u00ec cu-u numme de bataja \"Wan Stiller\", e primme pa(r)\u00f2lle prunusi\u00e0e dau Cion sun st\u00e0e \"mam\u00e2\" e \"Fi\u00f6i nu st\u00e0me a lasci\u00e0 l\u00ec.\" \nPropiu sta c\u00f4sa chi a vegne f\u00e2 dai cumpagni, che u portan versu i cunf\u00ecn cu-u Piemunte, intu pa\u00ecse de \u00dcpega (A Briga \u00c2ta), dunde l'\u00e9a st\u00e0u cre\u00e0u in uspe\u00e2 milit\u00e0re. Sutta a presciun nemiga zunze chi u cumandu da divix\u00f9n Felixe Casci\u00f9n. \nU 17 de ut\u00f9bre i tedeschi, doppu av\u00ea pi\u00e0u u cuntrollu da Urm\u00e9a fin aa C\u00eave, ci\u00fc de Tri\u00f6a e de P\u00ecgna r\u00ecvan chi, mentre i partigi\u00e0i deven impruvis\u00e0 'na furma de difesa estremma, tendandu de traspurt\u00e0 da 'n'\u00e2tra parte i fe(r)\u00eci ci\u00fc gr\u00e0vi.\nI tedeschi i rivan a sircund\u00e0 l'acampam\u00e8ntu e p\u00e9 questu Ci\u00f2n u se sp\u00e0(r)\u00e0 in curpu au c\u00f6, p\u00e9 nu \u00easse pi\u00e0u v\u00eevu dai nem\u00ecxi.\nUnurefic\u00e8nse.\nSci\u00fcbitu d\u00f2ppu a morte ghe vegne intutul\u00e0 s\u00e8sta divixun partigi\u00e0na. \nDu 1946 u l'\u00e8 u ricunuscimentu da med\u00e0ja d'\u00f2u au val\u00f9 milit\u00e0re, ricunusci\u00fca cu-a mutivasiun segu\u00e8nte:"}
{"id": "29571", "revid": "12552", "url": "https://lij.wikipedia.org/wiki?curid=29571", "title": "Voldalmella", "text": "Voldalm\u00e9lla (\"Valdarmella\" in italian), \u1e5b\u00e8 ina f\u1e5b\u00e2ziun d\u2019l cum\u00fcn d\u2019 Ulm\u00e8a ch\u2019 a cuntia sulu 1 abitonte (n\u00fcm\u2019\u1e5bi aggiulnoi al 2019).\nGeug\u1e5b\u00e2fia.\nA Voldalm\u00e9lla a s\u2019 t\u1e5b\u00f6va a 1021 m. \u2018nsu liv\u00e8llu d\u2019l moa, ai p\u00ea d\u00e2 C\u014dlla d\u00ee Telmo (2099m), \u2018nt\u00e2 vall\u00f4 d\u00fb Rian Alm\u00e9lla (da qu\u00e2 ch\u2019 u ven u n\u014dmme del paise), ch\u2019 u s\u2019 compa \u2018nt\u2019 Tonno da\u1e5ba l\u00e8lca. A f\u1e5b\u00e2ziun a cunfina velsu nord cun \u00e8l C\u00e0 Bensi, velsu punente con Bulgu Cuni \u00e8 \u00e8l C\u00e0 Galvoggni (au abandunoi).\n\u0160t\u014d\u1e5bia.\nA f\u1e5b\u00e2ziun \u1e5b\u00e8 \u0161t\u00f4 fund\u00f4 m-\u0161quonci oggni fa, a ge\u1ecbs\u0305c\u0305\u1ecba \u1e5b\u00e8 del XVIII seculu. Nt\u00fb d\u014dppugu\u00e8ra, cumme t\u00fctte \u00e8l bulgoi \u1e5b\u00f4 c\u2019munz\u00e0 a \u0161pupulose. \u00c8l g\u00e8nte io sun ca\u1e5boi v\u00e8lsu Ulm\u00e8a. \u2018Ntl 1955 l\u2019 \u00e8 \u0161t\u00e0 inaug\u00fc\u1e5b\u00e0 in n\u00f6vu impiantu elet\u1e5bicu ch\u2019 u s\u00e8lve asc\u00ec \u00e8l f\u1e5b\u00e2ziui vis\u0305c\u0305ine \u2018d P\u00earundu \u00e8 Viloa.\nA b\u00fc\u1e5ba d\u00e8l 1972.\nA f\u00e8lvoa d\u00e8l 1972, d\u014dppu in n\u2019v\u00e9a bundusu, u s\u2019 d\u2019\u0161tocca dai p\u1e5boi suvo \u00e8l c\u00e0 ina periculusa b\u00fc\u1e5ba ch\u2019 a fa g\u1e5b\u014d\u0161\u0161i donni al c\u00e0 d\u00e2 Voldalm\u00e9lla: Ina famna d\u2019l p\u014d\u0161tu, \u2018ns\u00e8mm\u00e8 a \u1e5ba s\u00f4 c\u00e0 \u00e8 \u00e8l s\u00f6 be\u0161tie, a ven pult\u00f4 fin \u2018n fundu a \u1e5ba val\u00f4; a ven t\u1e5buv\u00f4 c\u014dc d\u00ec d\u014dppu, m\u014dlta.\nA b\u00fc\u1e5ba, paltia p\u014dcu d\u014dppu in b\u014dttu d\u014dppu me\u0292\u0292ud\u00ec, a s\u2019\u00e8 d\u2019\u0161tac\u00f4 da \u2018n cu\u0161tun \u2018d r\u014dcca a nord-ovest d\u2019l C\u00e0 d\u00ee B\u1e5bui, p\u00f6\u00f6 a s\u2019\u00e8 divisa in dui f\u1e5bunti. A ven \u0161paz\u00f4 via a \u00a0polte c\u1ecb\u00fc\u2019 bossa d\u2019l paise, lunde che t\u1e5b\u00ea p\u2019lsune i sun d\u2019\u0161p\u00e8lse.\nA b\u00fc\u1e5ba a \u0161pozza via c\u00e0 \u2018nt\u1e5b\u00ee; i suculsci j\u2019 arivo, p\u1e5bimma dai voldalml\u00f6i, p\u00f6 d\u2019 \u2018nt\u2019 Ulm\u00e8a, cun i carabini\u00e9 \u00e8 j\u2019 alp\u00ee, d\u014dppu l\u2019ariva asc\u00ec u suculsu alpin \u2018d Gare\u0161\u0161e.\nP\u014d\u0161ti d' nt\u00e8\u1e5b\u00e8ss\u00e8.\n\u2018N me\u0292\u0292u a\u1e5ba f\u1e5b\u00e2ziun, \u2018ns\u00e2 l\u00e8lca \u00a0d\u2019l Alm\u00e9lla, u s\u2019 t\u1e5b\u00f6va a cap\u00e9lla dedic\u00f4 a Sen Dun\u00e0 ch\u2019 \u1e5b\u00e8 d\u00fb setz\u00e8ntu, \u00e8 a dipende da \u1e5ba par\u014dcchia d\u2019 Ulm\u00e8a.\nV\u00ee \u2018d cumunicaziun.\nA\u00a0 Voldalm\u00e9lla \u1e5b\u00e8 d\u2019\u0161tonte 3,16 chilomet\u1e5bi d\u2019nt\u2019 Ulm\u00e8a, \u1e5b\u00e8 culeg\u00f4 cun \u00e8l f\u1e5b\u00e2ziui \u2018d P\u00earundu \u00e8 d\u2019l Viloa, d\u2019lun\u2019 ch\u2019 u s\u2019ariva palt\u00e8ndu da\u1e5ba caplatta d\u2019 S\u00e8n M\u014d\u1e5bu."}
{"id": "29573", "revid": "12052", "url": "https://lij.wikipedia.org/wiki?curid=29573", "title": "En\u00f9ssa", "text": "En\u00f9ssa (in gr\u00eago mod\u00e8rno: \u039f\u03b9\u03bd\u03bf\u03cd\u03c3\u03c3\u03b5\u03c2; \"Oinousses\", ciam\u00e2 \u0391\u03b9\u03b3\u03bd\u03bf\u03cd\u03c3\u03b1, \"Aignousa\" \u00f2 \u0395\u03b3\u03bd\u03bf\u03cd\u03c3\u03b1, \"Egnousa\", asc\u00ec) a l'\u00eezoa ci\u00f9 gr\u00e0nde de 'n ar\u00e7ip\u00e9lago pic\u00ecn da Gr\u00eacia, into M\u00e2 Eg\u00eao. 'St'ar\u00e7ip\u00e9lago chi, form\u00f2u da En\u00f9ssa ci\u00f9 \u00e2tri \u00e9utto izo\u00f6ti e v\u00e0rri sch\u00e9uggi, o se tr\u00eauva ci\u00f9 \u00f2 m\u00eano 2 chil\u00f2metri a n\u00f2rd-\u00e8st de l'\u00eezoa de Sc\u00eeo, \u00f3ltre che a 8 chil\u00f2metri da-a c\u00f2sta da Turch\u00eea. Da-o p\u00f3nto de v\u00ecsta de l'aministra\u00e7i\u00f3n, o com\u00f9n de En\u00f9ssa o l'\u00e9 p\u00e0rte de l'unit\u00e6 perif\u00e9rica de Sc\u00eeo, incl\u00fbza inta perifer\u00eea de l'Eg\u00eao Setentrion\u00e2le.\nO p\u00e0ize ci\u00f9 inport\u00e0nte de l'ar\u00e7ip\u00e9lago, co-ina popola\u00e7i\u00f3n de 792 abit\u00e0nti e s\u00eade do com\u00f9n, o se ci\u00e0mma En\u00f9ssa asc\u00ec: o l'\u00e9 'na \u00e7itad\u00ecnn-a pic\u00ecnn-a costro\u00eea d'in g\u00eeo a-o s\u00f2 p\u00f2rto, co-ina sch\u00eaua, v\u00e0rie g\u00eaxe, 'n'acad\u00e9mia da mar\u00ecnn-a e 'n mus\u00eao mar\u00ectimo. Gh'\u00e9 s\u00f4lo \u00e2tri do\u00ee p\u00e0ixi abit\u00e6 in sc\u00ea \u00eezoe: \"K\u00e1stron\", co-ina popola\u00e7i\u00f3n de 29 pers\u00f3nn-e, e \"Aspalathr\u00f3kampos\", con 5 abit\u00e0nti.\nGi\u00f6graf\u00eea.\nL'ar\u00e7ip\u00e9lago de En\u00f9ssa o l'\u00e0 'na superf\u00eccce de 17,427 km2, co-e tr\u00e6 \u00eezoe ci\u00f9 gr\u00e9nde che s\u00f3n En\u00f9ssa, a qu\u00e6 a l'\u00e0 'n'\u00e0rea de 14,3 km2, Panag\u00eea (\u00f6 s\u00e6 S\u00e0nta M\u00e0ia), de 2,5 km2, e Vatos, a \u00f2gni m\u00f2ddo s\u00f4lo a pr\u00ecmma a l'\u00e9 abit\u00e2 in m\u00f2ddo st\u00e0bile.\nIn particol\u00e2, e \u00eezoe de l'ar\u00e7ip\u00e9lago s\u00f3n:\nSt\u00f6ia.\nInte l'et\u00e6 ant\u00eega l'\u00eezoa a l'\u00eaa conosci\u00fba pe-o s\u00f2 v\u00ecn mil\u00eea, t\u00e0nto che se cr\u00e9dde che l'\u00f2r\u00ecgine do n\u00f3mme \u03bf\u03af\u03bd\u03bf\u03c2 (\"o\u00ednos\", v\u00ecn in gr\u00eago) a s\u00e9gge pr\u00f2pio into n\u00f3mme de 'st'\u00eezoa chi. L'\u00e2tro n\u00f3mme de l'\u00eezoa, \"Egnousa\", d\u00eauvi\u00f2u sorviat\u00f9tto da-i s\u00f2 abit\u00e0nti, o v\u00eagne da l'ant\u00eego n\u00f3mme gr\u00eago da ci\u00e0nta do p\u00e9ivie di m\u00f3neghi (\"Vitex agnus-castus\" ), \u00f6 s\u00e6 \u03ac\u03b3\u03bd\u03bf\u03c2, \"\u00e1gnos\", dif\u00fbzo inte t\u00f9tta l'\u00eezoa.\nEn\u00f9ssa a l'\u00e9 minson\u00e2 da v\u00e0rri outo\u00ee, c\u00f3mme l'Ecat\u00eao de Mil\u00eato e Tuc\u00ecdide, za da-o VII s\u00e9colo pr\u00ecmma de Cr\u00ecsto. Da-o seg\u00f3ndo, in particol\u00e2, a v\u00eagne aregord\u00e2 c\u00f3mme a b\u00e2ze da fl\u00f2tta ateni\u00e9ize ch'a l'av\u00e9iva atac\u00f2u Sc\u00eeo in qu\u00e9lli \u00e0nni. L'Er\u00f2doto o ne d\u00eexe de c\u00f3mme i abit\u00e0nti de F\u00eaugge, depo\u00ee a distru\u00e7i\u00f3n da pr\u00f2pia \u00e7it\u00e6 da p\u00e0rte di persi\u00e9n, av\u00e9ssan domand\u00f2u a qu\u00e9lli de Sc\u00eeo o perm\u00ecsso de stabil\u00eese chi, co-i sci\u00f2tichi ch'\u00e0n per\u00f2 refu\u00f2u a concesci\u00f3n, pe no p\u00e8rde i privil\u00eagi comerci\u00e2li \u00f2tegn\u00fbi co-o s\u00f2 contr\u00f2llo. Anc\u00f3n a-a giorn\u00e2 d'ancheu, in sce l'\u00eezoa no s\u00f3n st\u00e6te efeto\u00e6 de canp\u00e0gne de sc\u00e2vi scib\u00e9n ch'o l'\u00e9 za st\u00e6to trov\u00f2u qu\u00e0rche \u00f2g\u00e8tto de l'\u00e9poca, sp\u00e9cce di moz\u00e0ichi e di atr\u00e9sci da c\u00e2za.\nL'\u00eezoa a l'\u00e9 p\u00f6i an\u00e6ta apr\u00eauvo a-i m\u00e6ximi f\u00e6ti st\u00f2richi da vix\u00ecnn-a Sc\u00eeo, divent\u00e0ndo d\u00f3nca 'na col\u00f2nia de Rep\u00f9brica de Z\u00eana asc\u00ec, s\u00e9gge s\u00f3tt'a-a Scignor\u00eea de Sc\u00eeo che, ci\u00f9 av\u00e0nti, a-a s\u00f2 Ma\u00f3nn-a, scib\u00e9n che, f\u00f2scia, in qu\u00e9lli \u00e0nni a l'\u00eaa dezabit\u00e2. Into per\u00eeodo da c\u00f9rta \u00f2cupa\u00e7i\u00f3n vene\u00e7i\u00e0nn-a de Sc\u00eeo do 1695, o m\u00e2 da-ar\u00e9nte a En\u00f9ssa o l'\u00e9 st\u00e6to o ti\u00e2tro de 'na bat\u00e0ggia nav\u00e2le tra a Rep\u00f9brica de Ven\u00e9\u00e7ia e l'Inp\u00earo \u00f2tom\u00e0n, co-a vit\u00f6ia di t\u00f9rchi ch'a l'\u00e0 costr\u00e9ito i pr\u00ecmmi a evaco\u00e2 e \u00eezoe. Into XVII s\u00e9colo di pasto\u00ee che vegn\u00eevan da \"Kardamila\", p\u00e0ize into n\u00f2rd de Sc\u00eeo, \u00e0n coloniz\u00f2u t\u00f3rna l'\u00eezoa, co-e s\u00f2 cr\u00e2ve che se s\u00f3n dif\u00fbze inte t\u00f9tta En\u00f9ssa. Da 'sto f\u00e6to chi o v\u00eagne o t\u00e8rso n\u00f3mme de l'\u00eezoa, \"Aignousa\", da \u03b1\u03af\u03b3\u03b1\", a\u00edga\", \u00f6 s\u00e6 \"cr\u00e2va\". L'\u00eezoa de En\u00f9ssa storicam\u00e9nte a l'\u00e0 v\u00ecsto aoment\u00e2 e amerm\u00e2 v\u00e0rie v\u00f2tte a s\u00f2 popola\u00e7i\u00f3n, apr\u00eauvo a-i at\u00e0cchi di pir\u00e2ti e a condi\u00e7io\u00ecn anbient\u00e2li p\u00f6co favor\u00e9voli, a-o m\u00eano sc\u00ecnn-a l'anesci\u00f3n a-a Gr\u00eacia mod\u00e8rna do 1912, mom\u00e9nto da-o qu\u00e6 a s'\u00e9 svilup\u00e2 'na gr\u00e0nde ativit\u00e6 into set\u00f4 do trasp\u00f2rto mar\u00ectimo.\nPe aregord\u00e2 a tradi\u00e7i\u00f3n mar\u00ectima de l'\u00eezoa che, a desp\u00e6to da f\u00e0rta de viv\u00e0gne natur\u00e2li, a l'\u00e0 svilup\u00f2u 'n'inport\u00e0nte mariner\u00eea, into p\u00f2rto de En\u00f9ssa a l'\u00e9 st\u00e6ta m\u00ecssa 'na st\u00e0toa ciam\u00e2 \"Oinoussiotissa\", 'na scir\u00e9nn-a incoron\u00e2 ch'a t\u00eagne in m\u00e0n o mod\u00e8llo de 'na n\u00e2ve. Apr\u00eauvo a l'inport\u00e0nsa da s\u00f2 mariner\u00eea, a desp\u00e6to de s\u00f2 dimenscio\u00ecn contegn\u00fbe, in sce l'\u00eezoa gh'\u00e9 'n'Acad\u00e9mia da Mar\u00ecnn-a Gr\u00eaga, 'n'Acad\u00e9mia da Mar\u00ecnn-a Mercant\u00eele e o Mus\u00eao nav\u00e2le, ci\u00f9 de constru\u00e7io\u00ecn st\u00f2riche c\u00f3mme a g\u00eaxa de S\u00e0n Nic\u00f2lla e o Monest\u00ea da Non\u00e7i\u00e2.\nP\u00f2sti de inter\u00e8sse.\nArchitet\u00fbe religi\u00f4ze.\nA \u00f2gni m\u00f2ddo, apr\u00eauvo a l'izolam\u00e9nto garant\u00eeo da-a z\u00f6na, d'in g\u00eeo pe l'\u00eezoa de En\u00f9ssa e de \u00e2tre do s\u00f2 ar\u00e7ip\u00e9lago gh'\u00e9 numer\u00f4xi \u00e9remi e cap\u00e9lle, p\u00ee-a ci\u00f9 p\u00e0rte \u00f2rm\u00e2i ser\u00e6.\nEconom\u00eea.\nL'ativit\u00e6 econ\u00f2mica ci\u00f9 inport\u00e0nte de l'\u00eezoa a l'\u00e9 de l\u00f3ngo st\u00e6ta qu\u00e9lla lig\u00e2 a-a s\u00f2 mariner\u00eea, s\u00e9gge pe-o trasp\u00f2rto mar\u00ectimo che a p\u00e9sca, \u00f3ltre che, in mez\u00fba min\u00f4, l'alevam\u00e9nto de cr\u00e2ve.\nA \u00f2gni m\u00f2ddo En\u00f9ssa a l'\u00e9 rinom\u00e2 pe-o gr\u00e0nde n\u00f9mero de fam\u00ecgge de armato\u00ee che v\u00eagnan da l'\u00eezoa, in particol\u00e2 se p\u00eauan aregord\u00e2 i Lemos, i Pateras, i Hadjipateras, i Kollakis e i Lyras. Scib\u00e9n che, a-a giorn\u00e2 d'ancheu, a ci\u00f9 p\u00e0rte de 'ste fam\u00ecgge chi a l'\u00e0 f\u00e6to stram\u00fbo in \u00e2tre p\u00e0rte da Gr\u00eacia, l'\u00eezoa a l'\u00e0 conserv\u00f2u a s\u00f2 voca\u00e7i\u00f3n pe-i tr\u00e0feghi mar\u00ectimi. Def\u00e6ti, a desp\u00e6to da diminu\u00e7i\u00f3n di ton\u00eai de st\u00e0zza tot\u00e2li gest\u00eei da-e conpagn\u00eee do p\u00f2sto a part\u00ee da-i \u00e0nni sciusci\u00e0nta, i armato\u00ee de En\u00f9ssa \u00e0n, anc\u00f3n a-a giorn\u00e2 d'ancheu, 'n'inport\u00e0nte poxi\u00e7i\u00f3n into panor\u00e0mma da mariner\u00eea gr\u00eaga."}
{"id": "29574", "revid": "12052", "url": "https://lij.wikipedia.org/wiki?curid=29574", "title": "Oinousses", "text": ""}
{"id": "29575", "revid": "12052", "url": "https://lij.wikipedia.org/wiki?curid=29575", "title": "En\u00f9ssa (com\u00f9n)", "text": "O com\u00f9n de En\u00f9ssa o l'\u00e9 'n com\u00f9n inta perifer\u00eea de l'Eg\u00eao Setentrion\u00e2le form\u00f2u pi-\u00e2 ci\u00f9 p\u00e0rte da l'\u00eezoa de En\u00f9ssa e da-i \u00e2tri izo\u00f6ti dezabit\u00e6 into s\u00f2 ar\u00e7ip\u00e9lago. O com\u00f9n, o qu\u00e6 a difer\u00e9nsa de qu\u00e9llo de Sc\u00eeo o l'\u00e0 mantegn\u00fbo i s\u00f2 conf\u00ecn \u00f2rigin\u00e2li, o l'\u00e9 st\u00e6ta sc\u00ecnn-a-o 2010 p\u00e0rte da prefet\u00fba de Sc\u00eeo, pe p\u00f6i pas\u00e2, co-a rif\u00f3rma do cosc\u00ec d\u00eeto progr\u00e0mma \"Kallikratis\", inta n\u00eauva unit\u00e6 perif\u00e9rica de Sc\u00eeo.\nO com\u00f9n de En\u00f9ssa o s'est\u00e9nde in sce 'na superf\u00eccce de 17,427 km2, pe 'na popola\u00e7i\u00f3n che, a-o censim\u00e9nto do 2011, a l'\u00eaa de 826 abit\u00e0nti. A localit\u00e6 capol\u00eaugo do com\u00f9n de En\u00f9ssa a l'\u00e9 o p\u00e0ize co-o m\u00e6ximo n\u00f3mme, scito\u00f2u in sci\u00e2 c\u00f2sta meridion\u00e2le de l'\u00eezoa ci\u00f9 gr\u00e0nde de l'ar\u00e7ip\u00e9lago, ciam\u00e2 En\u00f9ssa asc\u00ec.\nAministra\u00e7i\u00f3n.\nUnit\u00e6 monicip\u00e2li.\nO com\u00f9n de En\u00f9ssa o no l'\u00e9 spart\u00eeo in de unit\u00e6 monicip\u00e2li. A \u00f2gni m\u00f2ddo, \u00f3ltre che o p\u00e0ize capol\u00eaugo, gh'\u00e9 \u00e2tri do\u00ee vil\u00e0ggi abit\u00e6: \"K\u00e1stron\", co-ina popola\u00e7i\u00f3n de 29 pers\u00f3nn-e, e \"Aspalathr\u00f3kampos\", con 5 abit\u00e0nti."}
{"id": "29576", "revid": "1042", "url": "https://lij.wikipedia.org/wiki?curid=29576", "title": "Caistria", "text": "Caistria \u00f2 carestia (da-o latin \"caristia\", foscia da \"carere\" \"amanc\u00e2\"), mancan\u00e7a \u00f2 grave scarscit\u00e6 de der\u00e6 alimentare con consegoente incremento da mortalit\u00e6 de tutta a popola\u00e7ion da zona corpia \u00f2 de \u00e7erti groppi a-o so interno, dovua \u00e0 de caoze natur\u00e6 \u00f2 \u00e0 de ped\u00e8mmie, gu\u00e6re, rivolu\u00e7ioin, cicli econommichi.\nMentre in preceden\u00e7a e caistrie ean lig\u00e6 prin\u00e7ipalmente a di cicli natur\u00e6, into Medioevo e l\u2019Et\u00e6 moderna se veific\u00f2 in scingole aree de l'\u0152\u00fcropa de caistrie provoc\u00e6 asc\u00ec da-e specula\u00e7ioin di propietai fondiai. O peigo de caistria o fu scin da l'Et\u00e6 antiga a-o centro de pr\u00f3cupa\u00e7io\u00ecn di aministra\u00e7ioin pubbriche, che a-o riguardo alestin di scistemi de controllo di prexi e de vendie carmi\u00e6 de cereali e atri ben alimentari. S'aregorda \u00e7erte caistrie epocale, comme quella do 1315-17 e, ciu tardi, quella do 1590-92. Inte sti caxi chie, pe de ciu, e caistrie e a conseguente denutri\u00e7ion da popola\u00e7ion favoin o sviluppo d'epidemie de p\u00e6sta \u00f2 d'atre maotie infettive. L\u2019evolu\u00e7ion econommica comen\u00e7\u00e2 co-a Rivolu\u00e7ion industri\u00e2 a l'ha reizo meno frequente e caistrie e a i ha concentr\u00e6 inte \u00e7erte parte do cian\u00e6a. A caistria do 1877 in Ci\u00f1a a l'avi\u00e6 provocao 9 mioin de morti; sempre inta Ci\u00f1a quella do 1929 into Hunan a caoz\u00f2 2 mioin de morti. In India do 1876-78 ghe fu 5 mioin de morti e atretanto destrutiva a fu, tra i atre, a caistria into Bengalla do 1942-45. Inte l'\u0152\u00fcropa ocident\u00e2, i urtime vee caistrie gh'han avuo l\u0153ugo into 1709 (Fran\u00e7a, Inghilt\u00e6ra, Sco\u00e7\u00e7ia), ma into 1845-49 asc\u00ec in Irlanda (evento caozao tra l\u2019atro da 'na crixi inta produ\u00e7ion de patatte dovua \u00e0 'n'infe\u00e7ion da peronospera) e diando a segonda gu\u00e6ra mondi\u00e2. Inte l'\u0152\u00fcropa orient\u00e2 e caistrie fun ass\u00e6 ciu frequente: graviscima quella inte l'Union Soviettica stalinia\u00f1a do 1932-33, ch'a l'afrisse ciu de 40 mioin de individdoi e a caoz\u00f2 circa 7 mioin de morti.\nA caistria ciu grande do vinteximo seccolo e foscia a ciu grande de sempre a fu quella cineize do 1958-1961 apr\u0153uv'a-o \"Gran botto in avanti\" do Mao Zedong con stimme che van dai 15 a-i 55 mioin de morti.\nO stato de caistria acuta o s'\u00e8 f\u00e6to dap\u0153u ciu r\u00e6o (Biafra 1968-70, Bengalla 1971, Etioppia 1973, Bangladesh 1974) e, e ciu votte, specce in Axa e Affrica, o l'\u00e8 st\u00e6to provocao da-i squilibbri tra-a popola\u00e7ion e-e rissorse, da-a forte dipenden\u00e7a de l'agricortua, da-e particol\u00e6 condi\u00e7ioin climattiche ch'han determinao tanto de brusche cheite inte l'amont\u00e2 mezan di ben alimentari (prez., pi-a se\u00e7\u00e7ia) quanto de locale diminu\u00e7ioin di redditi agriccoli e de grave dificort\u00e6 into scangio di ben existenti insci-o mercao.\nL\u2019anallixi econommica de caistrie a l'ha ri\u00e7evuo 'n importante contributo da-a ri\u00e7erca do premmio Nobel pe l\u2019economia A.K. Sen, o qu\u00e6 o l'ha rilevao comme o frazzo, sci\u00f1a drastico, da produ\u00e7ion \u00e7ibea o no fornisce 'na spiega\u00e7ion sodisfaxente de caistrie inte 'n\u2019economia de scangio. Quello che invece o l'\u00e8 delongo determinante o l'\u00e8 o colasso di \u2018tittoli de scangio\u2019, i oportunit\u00e6 oferte da-o mercao \u00e0 'n individdo de scangi\u00e2 mer\u00e7e con \u00e7ibbo. A perdia de t\u00e6 tittoli da parte d\u0153u'n \u00f2 ciu groppi ocupa\u00e7ion\u00e6 a p\u0153u gener\u00e2, comme s'\u00e8 veificao into Bengalla into 1974, 'na caistria sci\u00f1a in assen\u00e7a de 'na diminu\u00e7ion da disponibilit\u00e6 aliment\u00e2. Di in\u00e7entivi econommichi che fa\u00e7\u00e7an cresce produ\u00e7ion e reddito e di incentivi polittichi fornii da-a democra\u00e7ia, comme l\u2019existen\u00e7a de partii d\u2019opoxi\u00e7ion che possan mette sotta acuza o governo e de 'na libbera informa\u00e7ion, gh'han un rollo importante into prevegn\u00ee e contrast\u00e2 e caistrie.\nInta gran parte do mondo, specce inte zone tropic\u00e6, anche in assen\u00e7a de caistria i ommi sofran anc\u0153u d'ipoalimenta\u00e7ion e de m\u00e2nutri\u00e7ion, e in particol\u00e2 de mancan\u00e7a de protei\u00f1e, da-a qu\u00e6 deriva 'na debole\u00e7\u00e7a gener\u00e2 e desp\u00e6ge caren\u00e7e speciffiche.\nInto 2009 s'\u00e8 carcolao chi-a famme a l'afrizeiva un miliardo de perso\u00f1e."}
{"id": "29577", "revid": "1042", "url": "https://lij.wikipedia.org/wiki?curid=29577", "title": "Axa", "text": ""}
{"id": "29578", "revid": "1042", "url": "https://lij.wikipedia.org/wiki?curid=29578", "title": "Etioppia", "text": ""}
{"id": "29581", "revid": "12052", "url": "https://lij.wikipedia.org/wiki?curid=29581", "title": "Riseu (moz\u00e0ico)", "text": "O riseu (n\u00f3mme che f\u00f2scia o v\u00eagne da-o fran\u00e7\u00e9ize \"ruisseau\", s\u00e0iva a d\u00ee \"ri\u00e2\", pe m\u00eazo de riseu, \"pr\u00eea lisci\u00e2\"; \"risso\" in spez\u00ecn, \"ri\u00e7\u00f6\" in savon\u00e9ize, \"ris\u00f6\" in finar\u00ecn, \"riss\u00f6\" in arasc\u00ecn) o l'\u00e9 'n \u00e0strego de riseu m\u00ecssi a moz\u00e0ico, t\u00ecpico da Lig\u00f9ria e de Ment\u00f3n asc\u00ec, de sp\u00e9sso d\u00eauvi\u00f2u c\u00f3mme decora\u00e7i\u00f3n di sagr\u00e6 de g\u00eaxe e di giard\u00ecn de v\u00eclle.\nL'artex\u00e0n che de mest\u00ea o fa i riseu o l'\u00e9 ciam\u00f2u o risaieu, m\u00e9ntre a proced\u00fba pi-\u00e2 s\u00f2 realiza\u00e7i\u00f3n a l'\u00e9 d\u00eeta \"astreg\u00e2 de riseu\".\nSt\u00f6ia.\nA realiza\u00e7i\u00f3n de \u00e0streghi de riseu a l'\u00e9 'na prat\u00ecca b\u00e9n b\u00e9n ant\u00eega, che se peu f\u00e2 remont\u00e2 sc\u00ecnn-a-o II mil\u00e9nio pr\u00ecmma de Cr\u00ecsto. Def\u00e6ti, un di ci\u00f9 ant\u00eeghi \u00e0streghi de riseu conosci\u00fbi a-a giorn\u00e2 d'ancheu o l'\u00e9 qu\u00e9llo atrov\u00f2u a Tir\u00ecnto, de et\u00e6 micen\u00eaa, a qu\u00e6 realiza\u00e7i\u00f3n a l'\u00e9 st\u00e6ta stim\u00e2 ci\u00f9 \u00f2 m\u00eano a-o 1400 pr\u00ecmma de Cr\u00ecsto.\nDi s\u00e9coli d\u00f2ppo gh'\u00e9 v\u00e0rie testimoni\u00e0nse de 'sto t\u00eepo de pavimenta\u00e7i\u00f3n chi, sp\u00e9cce into Lev\u00e0nte, tra i qu\u00e6 se peu aregord\u00e2 'n \u00e0strego de riseu da f\u00ecn de l'VIII s\u00e9colo pr\u00ecmma de Cr\u00ecsto a G\u00f2rdio, \u00e7it\u00e6 da Fr\u00eexia, into qu\u00e6 i riseu s\u00f3n d\u00eauvi\u00e6 p\u00ee-a pr\u00ecmma v\u00f2tta de m\u00f2ddo da raprezent\u00e2 di mot\u00eevi e de fig\u00fbe.\nIn t\u00e9npi ci\u00f9 rec\u00e9nti qu\u00e9sta t\u00e9cnica de pavimenta\u00e7i\u00f3n a l'\u00e9 ariv\u00e2 in Gr\u00eacia, in prin\u00e7\u00ecpio s\u00e9nsa prod\u00fbe \u00f2pere go\u00e6i art\u00ecstiche (tra o VII e o IV s\u00e9colo pr\u00ecmma de Cr\u00ecsto) ma svilup\u00e0ndose p\u00f6i in f\u00f3rme ci\u00f9 r\u00eccche. Chi a t\u00e9cnica a s'\u00e9 per\u00f2 f\u00eeto evol\u00fba into moz\u00e0ico a t\u00e9sere, co-i ci\u00f9 ant\u00eeghi \u00e0streghi de riseu che no s\u00f3n ariv\u00e6 a-o liv\u00e9llo di v\u00e0rri s\u00e9coli d\u00f2ppo di artex\u00e9n l\u00ecguri.\nO l'\u00e9 d\u00f3nca da-a Gr\u00eacia e da-e s\u00f2 \u00eezoe, co-e qu\u00e6 i merc\u00e0nti da Rep\u00f9brica de Z\u00eana tegn\u00eevan gr\u00e9ndi tr\u00e0feghi, che, a part\u00ee da-a f\u00ecn do Quatro\u00e7\u00e9nto, a l'\u00e9 ariv\u00e2 l'inspira\u00e7i\u00f3n pe incomens\u00e2 a realiz\u00e2 di riseu in Lig\u00f9ria asc\u00ec. I riseu, i qu\u00e6 \u00eaan v\u00ecsti c\u00f3mme 'n m\u00f2ddo ci\u00f9 f\u00e0\u00e7ile e econ\u00f2mico d'\u00f2tegn\u00ee di moz\u00e0ichi de g\u00f9sto gr\u00eago-rom\u00e0n, sorviat\u00f9tto apr\u00eauvo a-o f\u00e6to che i materi\u00e2li d\u00eauvi\u00e6 se tr\u00eauvan d'in g\u00eeo a-o l\u00eaugo da s\u00f2 realiza\u00e7i\u00f3n, se s\u00f3n cosc\u00ec dif\u00fbxi inta regi\u00f3n intr\u00eaga, sp\u00e9cce tra o S\u00e8te\u00e7\u00e9nto e l'Euto\u00e7\u00e9nto. Seg\u00f3ndo 'n'\u00e2tra tradi\u00e7i\u00f3n, l'\u00f2rigine di riseu a l'\u00e9 da v\u00e9dde inta realiza\u00e7i\u00f3n de infior\u00e6 pe l'\u00f2cax\u00f3n da f\u00e8sta do \"Corpus Domini\", as\u00e6 com\u00f9n inte t\u00f9tta a Lig\u00f9ria asc\u00ec.\nT\u00e9cnica.\nPr\u00ecmma de incomens\u00e2 a m\u00e9tte i riseu pe t\u00e6ra a l'\u00e9 disegn\u00e2 a fig\u00fba vosci\u00fba, segn\u00e0ndo o sch\u00eama a-o qu\u00e6 se dovi\u00e2 an\u00e2 apr\u00eauvo. A b\u00e2ze de 'n riseu, s\u00f4via a-a qu\u00e6 sai\u00e0n m\u00ecsse e pri\u00e9tte do moz\u00e0ico, a l'\u00e9 pe c\u00f3ntra f\u00e6ta da 'na mescci\u00fba de c\u00e2s\u00ecnn-a e por\u00e7el\u00e0nn-a in p\u00f4vie.\nPr\u00ecmma de incomens\u00e2 a inp\u00ee e fig\u00fbe, s\u00f3n m\u00ecsse e pri\u00e9tte de cont\u00f3rno e, scib\u00e9n ch'o no l'\u00e9 de l\u00f3ngo neces\u00e2io, o l'\u00e9 posc\u00ecbile che un di l\u00e2ti de qu\u00e9ste o v\u00eagne lou\u00f2u co-ina mas\u00e9tta, pe f\u00e2lo vegn\u00ee ci\u00e0n. Pe tap\u00e2 evento\u00e2li pert\u00fbxi tra i riseu a l'\u00e9 d\u00eauvi\u00e2 de l'\u00e6n\u00ecn.\nE pri\u00e9tte.\nE pri\u00e9tte che f\u00f3rman o moz\u00e0ico, arecug\u00e9ite tra a gi\u00e6a di ri\u00e9n \u00f2 l\u00f3ngo a r\u00eeva do m\u00e2, s\u00f3n de s\u00f2lito \u00e7ern\u00fbe a m\u00e0n in sci\u00e2 b\u00e2ze da s\u00f2 t\u00ecnta e da s\u00f2 dimensci\u00f3n. Pe de ci\u00f9, a dimensci\u00f3n de pr\u00eee a l'\u00e9 inport\u00e0nte a seg\u00f3nda do dis\u00e9gno da realiz\u00e2; def\u00e6ti, prez\u00e9npio, pe fig\u00fbe ci\u00f9 conpl\u00e8sse ghe veu di riseu ci\u00f9 pic\u00ecn. \u00c2tro par\u00e0metro inport\u00e0nte o l'\u00e9 lig\u00f2u a l'\u00fbzo de pr\u00eee ci\u00f9 \u00f2 m\u00eano apis\u00fbe, d\u00e6to che qu\u00e9lle ci\u00f9 lisci\u00e6 se tr\u00eauvan s\u00f4lo inte l'\u00e6nn-a do m\u00e2 m\u00e9ntre qu\u00e9lle da sci\u00f9mme de s\u00f2lito s\u00f3n m\u00eano levig\u00e6 da-a cor\u00e9nte.\n\u00c2tro fat\u00f4 inport\u00e0nte o l'\u00e9 o col\u00f4re de pr\u00eee, f\u00e6to che, in sci\u00e2 b\u00e2ze de disponibilit\u00e6 loc\u00e2li, o l'\u00e0 port\u00f2u a av\u00e9i riseu de t\u00ecnte desp\u00e6gie in p\u00f2sti difer\u00e9nti:"}
{"id": "29582", "revid": "12052", "url": "https://lij.wikipedia.org/wiki?curid=29582", "title": "Risseu", "text": ""}
{"id": "29583", "revid": "12052", "url": "https://lij.wikipedia.org/wiki?curid=29583", "title": "Psara", "text": "Psara (in gr\u00eago mod\u00e8rno: \u03a8\u03b1\u03c1\u03ac, \"Psar\u00e1\", pronon\u00e7i\u00f2u , ci\u00f9 antigam\u00e9nte consci\u00fba c\u00f3mme \u03a8\u03cd\u03c1\u03b1/\u03a8\u03c5\u03c1\u03af\u03b7, \"Psyra\"/\"Psyri\u0113\") a l'\u00e9 'n'\u00eezoa da Gr\u00eacia, ch'a se tr\u00eauva inta p\u00e0rte ci\u00f9 a lev\u00e0nte do M\u00e2 Eg\u00eao. Ins\u00e9mme a l'\u00eezoa de Antipsara, abit\u00e2 da qu\u00e0ttro pers\u00f3nn-e, a l'\u00e9 p\u00e0rte do com\u00f9n de Psara, incl\u00fbzo inte l'unit\u00e6 perif\u00e9rica de Sc\u00eeo, p\u00e0rte da perifer\u00eea de l'Eg\u00eao Setentrion\u00e2le.\nO s\u00f4lo p\u00e0ize de l'\u00eezoa e capol\u00eaugo do com\u00f9n, ciam\u00f2u Psara asc\u00ec, o l'av\u00e9iva, a-o censim\u00e9nto do 2011, 448 abit\u00e0nti. L'\u00eezoa a l'\u00e9 serv\u00eea da 'n p\u00f2rto pic\u00ecn, ch'o perm\u00e9tte i colegam\u00e9nti con Sc\u00eeo e o r\u00e8sto da Gr\u00eacia asc\u00ec.\nEtimolog\u00eea.\nL'\u00eezoa inte l'et\u00e6 cl\u00e0scica a l'\u00eaa ciam\u00e2 \"Pyra\", \"Psyri\" \u00f2 \"Psyria\". A ci\u00f9 ant\u00eega men\u00e7i\u00f3n da s\u00f2 prez\u00e9nsa a rem\u00f3nta a l'\u00d2dis\u00eaa de l'Om\u00earo d\u00f3nde, into rac\u00f3nto de Nest\u00f2re, a l'epiz\u00f2dio do \"Nostos\", a v\u00eagne ciam\u00e2 \"Psyria\". Inte \u00f2pere do Strab\u00f3n, e in qu\u00e9lle de \u00e2tro outo\u00ee asc\u00ec, gh'\u00e9 di riferim\u00e9nti a Psara, da l\u00ea ciam\u00e2 \"Psyra\". O \u00e7itad\u00ecnn-a in sce l'\u00eezoa a l'\u00eaa ciam\u00e2 \"Psyra\" asc\u00ec.\nCo-o m\u00e6ximo n\u00f3mme o ci\u00e0mma l'\u00eezoa l'Eost\u00e0\u00e7io de Tesal\u00f2nica inte 'na s\u00f2 \u00f2pera de l'XI s\u00e9colo, \u00f6 s\u00e6 a tradu\u00e7i\u00f3n e o com\u00e9nto da \"Perieg\u00eaxi da T\u00e6ra\" de Dion\u00eegi o Perieg\u00eata, inta qu\u00e6 o gh'\u00e0 m\u00ecsso 'na n\u00f2tta con scr\u00eeto \"e Psyria, 'n'\u00eezoa de Sc\u00eeo, a l'\u00e9 a-a dist\u00e0nsa de \u00f2t\u00e0nta st\u00e0ddi e a l'\u00e0 v\u00ecnti p\u00f3nti d'orm\u00e9zzo; a l'\u00e9 ciam\u00e2 Psyra asc\u00ec\".\nGi\u00f6graf\u00eea.\nL'\u00eezoa de Psara a se tr\u00eauva 81 km a n\u00f2rd-\u00f2vest da \u00e7it\u00e6 de Sc\u00eeo, 22 km da-a p\u00f2nta n\u00f2rd-\u00f2cident\u00e2le de l'\u00eezoa da-o m\u00e6ximo n\u00f3mme e 150 km in dire\u00e7i\u00f3n n\u00f2rd-\u00e8st da-a capit\u00e2le do P\u00e0ize, At\u00eane. L'\u00eezoa a l'\u00e9 l\u00f3nga ci\u00f9 \u00f2 m\u00eano 7 km e a l'\u00e9 p\u00f6co ci\u00f9 l\u00e0rga, estend\u00e9ndose pe 8 km in dire\u00e7i\u00f3n pon\u00e9nte-lev\u00e0nte, pe 'n'\u00e0rea tot\u00e2le de 43 km2. L'\u00e0rea do com\u00f9n, a qu\u00e6 a l'incl\u00f9dde Antipsara e di izo\u00f6ti ci\u00f9 pic\u00ecn asc\u00ec, a l'\u00e9 de 44,511 km2.\nO p\u00f3nto ci\u00f9 \u00e2to de l'\u00eezoa o l'\u00e9 o M\u00f3nte Profitis Ilias, \u00e2to 512 m.\nSt\u00f6ia.\nPreist\u00f6ia e et\u00e6 cl\u00e0scica.\nIn sci\u00e2 b\u00e2ze de v\u00e0rri ritrovam\u00e9nti archiol\u00f2g\u00eechi f\u00e6ti inte l'\u00eezoa, qu\u00e9sta a l'\u00e9 st\u00e6ta abit\u00e2 in m\u00f2ddo cont\u00ecnoo da-a f\u00ecn do Neolit\u00ecco (tra o V e o IV mil\u00e9nio pr\u00ecmma de Cr\u00ecsto) a-o V s\u00e9colo pr\u00ecmma de Cr\u00ecsto, co-in per\u00eeodo de gr\u00e0n rich\u00e9ssa v\u00e8rso a f\u00ecn de l'Et\u00e6 do Br\u00f3nzo, tra o XIV e o XII s\u00e9colo pr\u00ecmma de Cr\u00ecsto.\nA ci\u00f9 p\u00e0rte de testimoni\u00e0nse do per\u00eeodo preist\u00f2rico a l'\u00e9 costito\u00eea da t\u00f3nbe con seport\u00fba in poxi\u00e7i\u00f3n fet\u00e2le. Di s\u00e9coli d\u00f2ppo, da-o per\u00eeodo micen\u00eao in particol\u00e2, \u00e9mmo de t\u00f3nbe ci\u00f9 elabor\u00e6 l\u00ecgh\u00e6 a-o vix\u00ecn p\u00e0ize de \"Archontiki\". De 'sti per\u00eeodi chi s\u00f3n st\u00e6ti atrov\u00e6 \u00e0nche \u00e2tri \u00f2g\u00e8tti, c\u00f3mme spo\u00e6 de br\u00f3nzo, pend\u00ecn, brasal\u00e9tti, etc. De l'et\u00e6 om\u00e8rica s\u00f3n st\u00e6ti pe c\u00f3ntra trov\u00e6 de p\u00e0rte de v\u00e2xi de t\u00e6ra r\u00f3ssa. Di t\u00f2cchi de v\u00e2xi s\u00f3n st\u00e6ti trov\u00e6 in sce l'\u00eezo\u00f6to de \"Agios Nikolaos\" asc\u00ec, scito\u00f2u a-o c\u00e9ntro do g\u00f3rfo l\u00f3ngo a c\u00f2sta de pon\u00e9nte de l'\u00eezoa. Inta regi\u00f3n de l'\u00eezoa conosci\u00fba c\u00f3mme \"Mavri Rachi\" \u00f2 \"Paleokastro\" gh'\u00eaa, inte l'et\u00e6 elen\u00ecstica, 'n p\u00e0ize pic\u00ecn e in \"Ftelio\" e \"Lemnos\" a l'\u00e9 st\u00e6ta trov\u00e2 da ter\u00e0ggia do m\u00e6ximo per\u00eeodo. A \"Xirokambos\" gh'\u00e9 \u00e0nche i r\u00e8sti de 'n p\u00e0ize rom\u00e0n e, da-ar\u00e9nte a-o vil\u00e0ggio abit\u00f2u a-a giorn\u00e2 d'ancheu, o l'\u00e9 st\u00e6to scov\u00e8rto 'n canpos\u00e0nto con v\u00e0rie l\u00e0pidi de qu\u00e9lla \u00e9poca. Inte l'\u00eezoa a no l'\u00e9 anc\u00f3n st\u00e6ta atrov\u00e2 'na \u00e7itad\u00e9lla \u00f2 de \u00f2pere de dif\u00e9iza, s\u00e9gno do f\u00e6to che probabilm\u00e9nte a l'\u00eaa za prot\u00e8tta da-e s\u00f2 scug\u00eae.\nA \u00f2gni m\u00f2ddo, Psara a l'\u00e9 de l\u00f3ngo st\u00e6ta conscider\u00e2 c\u00f3mme 'n terit\u00f6io s\u00e9nsa nisci\u00f9nn-a inport\u00e0nsa strat\u00e9gica e con p\u00f6che viv\u00e0gne natur\u00e2li. Prez\u00e9npio, da-i t\u00e8sti do St\u00eava de Bis\u00e0n\u00e7io, s\u00e9mmo che l'\u00eezoa a no l'av\u00e9iva m\u00e0nco di vign\u00eati, scib\u00e9n che gh'\u00eaa 'n t\u00e9npio dedic\u00f2u a-o d\u00eeo B\u00e0cco. Da 'sto f\u00e6to chi, seg\u00f3ndo o St\u00eava de Bis\u00e0n\u00e7io, o v\u00eagne o m\u00f2ddo de d\u00ee, pe qu\u00e9lli che part\u00e9\u00e7ipan a de disn\u00e2te s\u00e9nsa b\u00e9ive do v\u00ecn, \"Ps\u00fdra ton Di\u00f3nyson \u00e1gontes\", \u00f6 s\u00e6 \"Psara ch'a c\u00e9lebra Dionix\u00eeo\". 'N \u00e2tro ant\u00eego m\u00f2ddo de d\u00ee gr\u00eago, \u03a8\u03cd\u03c1\u03b1 \u03c4\u03b5 \u03c4\u1f74\u03bd \u03a3\u03c0\u03ac\u03c1\u03c4\u03b7\u03bd \u1f04\u03b3\u03b5\u03b9\u03c2, \u00f6 s\u00e6 \"Sp\u00e0rta a l'\u00e9 c\u00f3mme Psyra\", o l'\u00e9 raprezentat\u00eevo da povert\u00e6 de l'\u00eezoa in qu\u00e9lli \u00e0nni.\nEt\u00e6 de m\u00eazo.\nCo-o pas\u00e2 di s\u00e9coli a popola\u00e7i\u00f3n de l'\u00eezoa a l'\u00e9 per\u00f2 amerm\u00e2, pi-\u00e2 ci\u00f9 p\u00e0rte apr\u00eauvo a-o magi\u00f4 r\u00e9izego de at\u00e0cchi di pir\u00e2ti. Cosc\u00ec c\u00f3mme a vix\u00ecnn-a Sc\u00eeo, Psara a l'\u00e9 divent\u00e2 'na col\u00f2nia zen\u00e9ize asc\u00ec, incl\u00fbza pr\u00ecmma inta Scignor\u00eea de Sc\u00eeo e depo\u00ee inta s\u00f2 Ma\u00f3nn-a. A \u00f2gni m\u00f2ddo, ci\u00f9 \u00f2 m\u00eano inti \u00e0nni d\u00f2ppo a ch\u00e9ita de Costantin\u00f2poli do 1453, pi-\u00e2 ci\u00f9 \u00e2ta instabilit\u00e6 da regi\u00f3n \u00e0nche i \u00f9rtimi abit\u00e0nti de Psara \u00e0n f\u00e6to stram\u00fbo, an\u00e0ndo a st\u00e2 a Sc\u00eeo.\nPer\u00f2, co-a s\u00f2 ch\u00e9ita inte mo\u00e9n di t\u00f9rchi, into XVI s\u00e9colo v\u00e0rie fam\u00ecgge, s\u00e9gge qu\u00e9lle \u00f2rigin\u00e2ie de Psara che \u00e2tri man\u00e9nti da Sc\u00eeo, Neigrop\u00f3nte, Tes\u00e0ggia e Magn\u00e9zia \u00e0n dec\u00eezo de stabil\u00eese chi. Def\u00e6ti, scib\u00e9n che l'\u00eezoa a l'\u00eaa pic\u00ecnn-a e con no go\u00e6i viv\u00e0gne natur\u00e2li, a permet\u00e9iva a-i s\u00f2 abit\u00e0nti de v\u00eeve in p\u00e2xe e in libert\u00e6. A l'\u00e9 st\u00e6ta d\u00f3nca ripar\u00e2 e rinfors\u00e2 a v\u00eagia fort\u00e9ssa de \"Paleokastro\", pe po\u00e9ise dif\u00e9nde da-i at\u00e0cchi di pir\u00e2ti. A popola\u00e7i\u00f3n a l'\u00e0 cosc\u00ec incomens\u00f2u a cr\u00e9sce, co-a fonda\u00e7i\u00f3n de 'n vil\u00e0ggio in sc\u00ee ter\u00e9n d'in g\u00eeo a-o cast\u00e9llo. Apr\u00eauvo a-e condi\u00e7io\u00ecn anbient\u00e2li de l'\u00eezoa i s\u00f2 abit\u00e0nti \u00e0n f\u00eeto ini\u00e7i\u00f2u a dedic\u00e2se a-o com\u00e8rcio mar\u00ectimo.\nEt\u00e6 mod\u00e8rna e contenpor\u00e0nia.\nApr\u00eauvo a-o svil\u00f9ppo de 'n'inport\u00e0nte mariner\u00eea inte l'\u00eezoa, qu\u00e9sta a l'\u00e9 st\u00e6ta ciam\u00e2 a pigi\u00e2 p\u00e0rte a-a rivolu\u00e7i\u00f3n gr\u00eaga do XVIII s\u00e9colo sostegn\u00fba da Cat\u00e6n II de R\u00f9scia co-a sc\u00fbza de liber\u00e2 i cresti\u00e9n sotom\u00ecsci a l'inp\u00earo \u00f2tom\u00e0n. A popola\u00e7i\u00f3n de Psara in prin\u00e7\u00ecpio a no l'\u00eaa go\u00e6i conv\u00ecnta de parte\u00e7ip\u00e2 ma, depo\u00ee a distru\u00e7i\u00f3n da fl\u00f2tta t\u00f9rca inta bat\u00e0ggia de \u00c7e\u015fme, a g\u00e9nte do p\u00f2sto a l'\u00e0 arm\u00f2u 'na squ\u00e0ddra de 65 n\u00e2ve. A \u00f2gni m\u00f2ddo co-a f\u00ecrma do trat\u00e2to de K\u00fc\u00e7\u00fck Kaynarca do 1774, s\u00e0iva a d\u00ee qu\u00e0ttro \u00e0nni d\u00f2ppo, o qu\u00e6 o met\u00e9iva f\u00ecn a-a go\u00e6ra, l'\u00eezoa a l'\u00eaa rest\u00e2 da s\u00f4la c\u00f3ntra a-a min\u00e0ccia t\u00f9rca.\n'Na pr\u00ecmma a\u00e7i\u00f3n di \u00f2tom\u00e0n c\u00f3ntra Psara a l'\u00e9 per\u00f2 fal\u00eea gr\u00e0\u00e7ie a de condi\u00e7io\u00ecn de v\u00e9nto no favor\u00e9vole, co-a popola\u00e7i\u00f3n loc\u00e2le che cosc\u00ec a l'\u00e0 av\u00fbo o t\u00e9npo de riconp\u00f3nn-e a cr\u00eexi in m\u00f2ddo diplom\u00e0tico, in particol\u00e2 disoci\u00e0ndose, into 1794, da-o movim\u00e9nto rivolu\u00e7ion\u00e2io do Lambros Katsonis.\nSc\u00ecnn-a-o 1821 l'\u00eezoa a l'\u00e0 visc\u00fbo in p\u00e2xe, co-i s\u00f2 abit\u00e0nti che pi-\u00e2 ci\u00f9 p\u00e0rte se dedic\u00e2van a-a p\u00e9sca e a-o com\u00e8rcio, elez\u00e9ndo i pr\u00f2ppi govern\u00e0nti tra i \u00e7itad\u00ecn ci\u00f9 r\u00eccchi into c\u00f3rso de 'na riuni\u00f3n ano\u00e2le inta g\u00eaxa de S\u00e0n Nic\u00f2lla (\"Agios Nikolaos\"). I qu\u00e0ttro \"dimog\u00e9rontas\", \u00f2tegn\u00fbo o pot\u00eare esecut\u00eevo e d\u00f3nca o gov\u00e8rno efet\u00eevo de Psara, \u00eaan respons\u00e0bili da s\u00f2 aministra\u00e7i\u00f3n v\u00e8rso l'amir\u00e0lio t\u00f9rco, d\u00e6to che no gh'\u00eaa 'n com\u00e0ndo loc\u00e2le di \u00f2tom\u00e0n. Pe de ci\u00f9, e outorit\u00e6 de l'\u00eezoa gest\u00eevan o pot\u00eare giudi\u00e7i\u00e2io asc\u00ec, co-o conp\u00eeo de prescj\u00eade a c\u00f3rte che a part\u00ee da-o 1815 o l'\u00e9 st\u00e6to asegn\u00f2u a-i s\u00f2 comand\u00e0nti. Pr\u00ecmma da rivolu\u00e7i\u00f3n do 1821, Psara a l'\u00eaa divent\u00e2 'n'\u00eezoa r\u00eccca e pr\u00f2spera, co-a t\u00e8rsa fl\u00f2tta ci\u00f9 gr\u00e0nde da Gr\u00eacia (con ci\u00f9 de 45 n\u00e2ve) depo\u00ee qu\u00e9lle de \u00ccdra e de Sp\u00e9\u00e7ia.\nPsara a l'\u00e9 st\u00e6ta, a-i 21 d'arv\u00ee do 1821, unn-a de pr\u00ecmme \u00eezoe a rivolt\u00e2se c\u00f3ntra o dom\u00ecnio t\u00f9rco, \u00ees\u00e0ndo a pr\u00f2pia band\u00eaa rivolu\u00e7ion\u00e2ia into di de P\u00e0squa. A-i 21 de z\u00f9gno do 1824 l'\u00eezoa a l'\u00e9 st\u00e6ta atac\u00e2 da 'na spedi\u00e7i\u00f3n de tr\u00f9ppe egi\u00e7i\u00e9n, goid\u00e6 da l'amir\u00e0lio Ibr\u0101h\u012bm Pasci\u00e0, form\u00e2 da 140 n\u00e2ve e 14.000 \"yeni\u00e7eri\", m\u00e9ntre in sce l'\u00eezoa gh'\u00eaa squ\u00e6xi 30.000 pers\u00f3nn-e che, a ece\u00e7i\u00f3n de qu\u00e9lli ch'\u00eaan ariesc\u00eei a scap\u00e2, sai\u00e0n pi-\u00e2 ci\u00f9 p\u00e0rte am\u00e0s\u00e6 \u00f2 f\u00e6te scci\u00e2ve. O mom\u00e9nto ci\u00f9 tr\u00e0gico de l'\u00f2cupa\u00e7i\u00f3n o l'\u00e9 st\u00e6to o sacrif\u00ec\u00e7io da g\u00e9nte de \"Mavri Rachi\" a-i 22 de z\u00f9gno, depo\u00ee a ch\u00e9ita da \u00e7it\u00e6 de Psara inte mo\u00e9n di t\u00f9rchi. Def\u00e6ti, a ece\u00e7i\u00f3n de quarc\u00f9n ch'o l'\u00e9 ariesc\u00eeo a scap\u00e2 pe n\u00e2ve, a ci\u00f9 p\u00e0rte da popola\u00e7i\u00f3n de qu\u00e9llo p\u00e0ize a l'\u00e9 st\u00e6ta amas\u00e2 da-i \u00f2tom\u00e0n, f\u00eaua de 'n gr\u00f9ppo pic\u00ecn de \u00f2mmi (tra i 500 e i 150 in sci\u00e2 b\u00e2ze de f\u00f3nte difer\u00e9nti) determin\u00f2u a no rend\u00eese e ch'o s'\u00eaa baric\u00f2u into f\u00f2rte de \"Paliokastro\". I difenso\u00ee da fort\u00e9ssa, s\u00f3tt'a-a go\u00ecdda de l'Antonis Vratsanos, o f\u00ecggio do prescid\u00e9nte do Parlam\u00e9nto de Psara, \u00e0n dec\u00eezo de sacrific\u00e2se pi-\u00e2 pr\u00f2pia p\u00e2tria ciuf\u00eeto che soc\u00f3nbe a-i t\u00f9rchi, fax\u00e9ndo scciup\u00e2 o dep\u00f2xito de p\u00f4vie e, con l'esplox\u00f3n da fort\u00e9ssa, amas\u00e0ndo numer\u00f4ze tr\u00f9ppe nem\u00eeghe asc\u00ec.\nO \"spes\u00eexe n\u00e9igro\", inmortaliz\u00f2u da-o po\u00eata Dionysios Solomos inta s\u00f2 \u00f2pera dedic\u00e2 a-a distru\u00e7i\u00f3n de l'\u00eezoa, o l'\u00e0 perm\u00ecsso de f\u00e2 con\u00f3sce o gr\u00e0n sp\u00ecrito de sacrif\u00ec\u00e7io e o contrib\u00fbto a-a c\u00e0oza da libert\u00e6 da g\u00e9nte de Psara, c\u00f3mme v\u00ecsto da l'Andreas Kalvos \"in sci\u00e2 gr\u00e0n ro\u00ecnn-a\". I abit\u00e0nti sopravisci\u00fbi a l'invax\u00f3n se s\u00f3n d\u00f3nca rifugi\u00e6 inta Malvaz\u00eea pe p\u00f6i f\u00e2 stram\u00fbo, a-a libera\u00e7i\u00f3n de qu\u00e9lla \u00eezoa, inta \u00e7it\u00e6 de Er\u00eatria, in sce l'\u00eezoa de Neigrop\u00f3nte, localit\u00e6 ch'a l'\u00eaa ciam\u00e2 \"\"Nea Psara\" asc\u00ec, in contr\u00e0sto con l'\u00eezoa d\u00f3nde ne vegn\u00eevan, d\u00eeta \"Palea Psara\"\". A \u00f2gni m\u00f2ddo, sorviat\u00f9tto d\u00f2ppo o 1864, a ci\u00f9 p\u00e0rte di s\u00f2 abit\u00e0nti s\u00f3n ritorn\u00e6 chi.\nSc\u00ecnn-a-o 1912 l'\u00eezoa a l'\u00e9 rest\u00e2 s\u00f3tt'a-o contr\u00f2llo t\u00f9rco, intr\u00e0ndo inta Gr\u00eacia mod\u00e8rna a-i 21 d'\u00f2t\u00f4bre do 1912 apr\u00eauvo a 'n \u00f2pera\u00e7i\u00f3n de l'incroxat\u00f4 \"Iearex\", comand\u00f2u da 'n Antonis Vratsanos, pe coincid\u00e9nsa 'n discend\u00e9nte da-o m\u00e6ximo n\u00f3mme de l'Antonis Vratsanos che 88 \u00e0nni pr\u00ecmma o s'\u00eaa sacrific\u00f2u inte l'esplox\u00f3n da fort\u00e9ssa de \"Paliokastro\". A reg\u00f2rdo do gr\u00e0n sacrif\u00ec\u00e7io de l'\u00eezoa, da-o 1844 a g\u00e9nte de Psara ch'a l'\u00eaa an\u00e6ta a st\u00e2 a Neigrop\u00f3nte a l'\u00e0 ri\u00e7ev\u00fbo o dir\u00ectto, pe \u00e7\u00e9nt'\u00e0nni, d'el\u00eaze do\u00ee deput\u00e6 do Parlam\u00e9nto Gr\u00eago. Co-a libera\u00e7i\u00f3n de Psara into 1912 'sta decix\u00f3n chi a l'\u00e9 st\u00e6ta in p\u00e0rte modific\u00e2, co-i do\u00ee deput\u00e6 che sc\u00ecnn-a-o 1944 sai\u00e0n elez\u00fbi da-e g\u00e9nte de \"Nea Psara\" e de \"Palea Psara\" m\u00ecsse ins\u00e9mme. Co-a scad\u00e9nsa do t\u00e8rmine e o scc\u00e9uppo da go\u00e6ra civ\u00eele gr\u00eaga da-o 1946 i \u00e7itad\u00ecn che st\u00e0n a Psara vot\u00e0n normalm\u00e9nte con qu\u00e9lli da prefet\u00fba de Sc\u00eeo.\nP\u00f2sti de inter\u00e8sse.\nArchitet\u00fbe religi\u00f4ze.\n\u00d3ltre a qu\u00e9lle s\u00f3rva minson\u00e6, s\u00e9gge a Psara che in sce l'izo\u00f6to de Antipsara asc\u00ec, gh'\u00e9 'n gr\u00e0n n\u00f9mero de g\u00eax\u00e9tte e de cap\u00e9lle, pi-\u00e2 ci\u00f9 p\u00e0rte anc\u00f3n intr\u00eage e vixit\u00e0bili.\nEconom\u00eea.\nE ativit\u00e6 econ\u00f2miche ci\u00f9 inport\u00e0nti pe l'\u00eezoa s\u00f3n, anc\u00f3n a-a giorn\u00e2 d'ancheu, qu\u00e9lle l\u00ecgh\u00e6 a-o m\u00e2, sp\u00e9cce a p\u00e9sca de fr\u00fbti de m\u00e2 e de arag\u00f3ste. A \u00f2gni m\u00f2ddo gh'\u00e9 'n'inport\u00e0nte ativit\u00e6 lig\u00e2 a l'apicolt\u00fba asc\u00ec, con l'am\u00ea de t\u00f9mou de l'\u00eezoa ch'o l'\u00e9 conscider\u00f2u da-a m\u00e9nn-a mil\u00eea. Tra i prod\u00fbti de l'\u00eezoa o se peu anc\u00f3n aregord\u00e2 o s\u00f2 form\u00e0ggio t\u00ecpico, l'\u03ac\u03c3\u03c0\u03c1\u03bf \u03b3\u03bb\u03c5\u03ba\u03cc (\"\u00e1spro glyk\u00f3\"), \u00f6 s\u00e6 \"d\u00f4\u00e7e gi\u00e0nco\".\nL'\u00eezoa a l'\u00e9 coleg\u00e2 a-o r\u00e8sto da Gr\u00eacia gr\u00e0\u00e7ie a-o s\u00f2 p\u00f2rto. Da chi o p\u00e0rte t\u00f9tti i gi\u00f3rni 'n tragh\u00e9tto pe Sc\u00eeo, co-ina travers\u00e0dda ch'a d\u00fba 3 \u00f4e e m\u00eaza, e d\u00f4e v\u00f2tte a-a setem\u00e0nn-a pe-o Pir\u00eao (vi\u00e2gio de 6 \u00f4e). A Psara gh'\u00e9 \u00e0nche 'n elip\u00f2rto pic\u00ecn."}
{"id": "29586", "revid": "9347", "url": "https://lij.wikipedia.org/wiki?curid=29586", "title": "Cirulla", "text": ""}
{"id": "29588", "revid": "1211", "url": "https://lij.wikipedia.org/wiki?curid=29588", "title": "Orde de Mata", "text": "L'Orde de Mata o l'\u00e8 un orde religiozo cavagesco canonnegamente dipendente da-a Santa Sede, con de finalit\u00e6 ascisten\u00e7i\u00e6.\nO l'\u00e8 riconosciuo da 'na parte da dotri\u00f1a seguia da-a giurispruden\u00e7a italia\u00f1a e da gran parte da comunit\u00e6 interna\u00e7ion\u00e2 comme sogetto de drito interna\u00e7ion\u00e2, p\u00f9 essendo ormai do tutto privo do requixio de teritorialit\u00e6. In effetti l'Orde o gh'ha comme so unnico conligamento co-a comunit\u00e6 interna\u00e7ion\u00e2 o f\u00e6to d'avei governao pe ciu che doi seccoli l'izoa grega de Rodi (1309-1522) e dap\u0153u, da-o 1530 a-o 1798 e izoe m\u00e2t\u00e9ixi e, in virt\u00f9 de ci\u00f2 o detegne 'na seddia comme Osservat\u00f4 presso a Sembrea gener\u00e2 de Na\u00e7ioin Unie da-o 1994.\nL'Orde l'\u00e8 de f\u00e6to l'erede de l'antigo Orde di Uspi\u00e6i de San Zane de Geruzalemme, fondao in gio a-o 1080 e f\u00e6to sovran o 15 frev\u00e2 1113 da pappa Pasqu\u00e2 II.\nDa l'Orde dipende 6 Gren Prio\u00e6ghi e 48 Associa\u00e7ioin na\u00e7ion\u00e6 che riuniscian i cavag\u00eai e-e damme a segonda do so paize de resciden\u00e7a. In Itallia gh'\u00e8 i trei Gren Prio\u00e6ghi Italien (Lombardia e Vene\u00e7\u00e7ia, Romma, Nappoli e Si\u00e7illia). L'Associa\u00e7ion di cavag\u00eai italien a gestisce i attivit\u00e6 sanitaie de l'Orde in Itallia. Da questa dipende o c\u00f2rpo milit\u00e2 aoxiliaio comandao da 'n gener\u00e2 de l'ezer\u00e7ito italian. Da-o 1970 o Corpo italian de socorso de l'Orde de Mata o l'oppera into campo da prote\u00e7ion \u00e7iv\u00ee e o l'ha prestao ascisten\u00e7a a-e popola\u00e7ioin inti magio\u00ee dezastri natur\u00e6 ch'han corpio o paize.\nDa-o 1834 l'Orde o l'ha sede a Romma in via di Conduti, presso cia\u00e7\u00e7a de Spagna; o l'\u00e8 presente in ciu de 120 paixi con de ini\u00e7iative a carattere beneffico e ascisten\u00e7i\u00e2. O se qualiffica comme ente sovran e in baze a-o riconoscimento do Stato italian segge a so sede \u2013 o pala\u00e7\u00e7io Magistr\u00e2 \u2013 chi-a villa de Santa Maja do Prio\u00e6go insce l'Aventin godan do \"status\" de extrateritorialit\u00e6.\nDa-o 2 mazzo 2018 a-o 29 arv\u00ee 2020 o prin\u00e7ipe e gran meistro o l'\u00e8 st\u00e6to fr\u00e6 Giaccomo da-a Torre do Tempio de Sanguinetto, che in preceden\u00e7a o l'ea st\u00e6to L\u0153ugotenente interin\u00e2 (2008) e L\u0153ugotenente de gran meistro (tra-o 2017 e o 2018). L'atto\u00e2 L\u0153ugotenente de gran meistro o l'\u00e8 fr\u00e6 Marco Luzzago (2020).\nO motto de l'Orde o l'\u00e8 \"Tuitio Fidei et Obsequium Pauperum\" (Difeiza da fe' e servi\u00e7\u00e7io a-i povei).\nL'Orde o l'emette di francobolli e o gh'ha 'na mon\u00e6a numismattica, o scuo m\u00e2t\u00e8ize, o l'inmatriccola veicoli con targa de l'Orde concessa da-o ministeio da difeiza italian, o l'emette i so passaporti dipromattichi e o \u00e7ellebra a so festivit\u00e6 na\u00e7ion\u00e2 o 24 zugno, solennit\u00e6 da Nativit\u00e6 de san Zane Batista patron prin\u00e7ip\u00e2 de l'Orde. Un'atra importante ricoren\u00e7a a l'\u00e8 \u00e7elebr\u00e2 l'8 settembre, festa da Madonna do Fileremo, protetoa de l'Orde, inta solennit\u00e6 da Nativit\u00e6 da Maja Santiscima.\nNomme.\nAnc\u0153u o nomme \u00f3fi\u00e7i\u00e2 e legale de l'Orde de Mata o l'\u00e8: \"Sovran Milit\u00e2 Orde Uspi\u00e6o de San Zane de Geruzalemme de Rodi e de Mata\", soventi abreviao in \"Sovran Milit\u00e2 Orde de Mata\", \"Sovran Orde de Mata\" \u00f2 \"Orde de Mata\".\nI Cavag\u00eai nascian co-o nomme de Cavag\u00eai Uspi\u00e6i (\u00f2 Uspi\u00e2g\u00eai, \u00e0 l'eppoca \"Cavar\u00ea Uspiar\u00ea\"), con rifeimento a-a so miscion, ma son ciam\u00e6 asc\u00ec \"Cavag\u00eai de San Zane\" con rifeimento a-o santo protett\u00f4 de l'Orde, san Zane Batista, e quindi asc\u00ec Zaniti \u00f2 Gerosolimiten, con rifeimento \u00e0 Geruzalemme, l\u0153ugo de fonda\u00e7ion de l'Orde.\nDoppo a conquista de l'izoa de Rodi into 1310 i membri div\u00e8gnan \"Cavag\u00eai de Rodi\". Do 1530 l\u2019imperat\u00f4 Carlo V o cedette a l'Orde l\u2019izoa de Mata. Da ch\u00ec i membri han pigiao l\u2019urtima denomina\u00e7ion ch'anc\u0153ud\u00ec a l'\u00e8 a ciu d\u0153uvi\u00e2: Cavag\u00eai de Mata.\nStoia.\nA nascita da comunit\u00e6 religioza di Uspi\u00e2g\u00eai de San Zane a remonta a-o 1048 in T\u00e6ra Santa. Di mercanti da repubbrica main\u00e2 d'Amarfi \u00f3t\u00e8gnan da-o califfo d\u2019Egitto o permisso de costrue \u00e0 Geruzalemme 'na gexa, un convento e 'n uspi\u00e2 intitolao a san Zane Batista into qu\u00e6 asciste i pelegrin.\nSotta a goidda do biao fr\u00e6 Gerardo, fondat\u00f4 e primmo meistro, a comunit\u00e6 religioza a fu transform\u00e2 inte 'n orde religiozo laic\u00e2. Co-a bolla do 15 frev\u00e2 1113, pappa Pasqu\u00e2 II o riconobbe l\u2019Orde de San Zane ponendolo sotta-a prote\u00e7ion da Gexa, atriboindoghe o drito d'eleze liberamente i so superio\u00ee, sen\u00e7a interferen\u00e7a da parte d'atre aotorit\u00e6 laiche \u00f2 religiose.\nO sucess\u00f4 do biao fr\u00e6 Gerardo a-a ghia de l'Orde l'\u00e8 o biao fr\u00e6 Raimondo do P\u0153uzzo ch'o scrisse a primma reggola pe-i membri de l'Orde tra o 1145 e o 1153. Tutti i confr\u00e6 ean di religioxi, lig\u00e6 da-i trei voti monastichi, de povert\u00e6, castit\u00e6 e obedien\u00e7a e ean dediti a l'ascisten\u00e7a di povei e di marotti.\nA constitu\u00e7ion do regno de Geruzalemme a costrense l\u2019Orde \u00e0 assumme a difeiza milit\u00e2 di marotti e di pelegrin e a proteze i proppi centri meghi e-e stradde de conligamento prin\u00e7ip\u00e6. A-a miscion uspi\u00e6a se gh'azonse a difeiza da fe'. L\u2019Orde o l'adot\u00f2 a gianca croxe otaggona, ch'anc\u0153u a l'\u00e8 delongo o so scimbolo.\nInto 1291, doppo a cheita de San Zane d\u2019Acri e a perdia da T\u00e6ra Santa, l\u2019Orde o transfei a so sede e l\u2019uspi\u00e2 a Limassol insce l'izoa de \u00c7ipro, dond'o l'ea za presente da-o 1210 gra\u00e7\u00e7ie a-a concescion de importante propiet\u00e6, privilegi e driti comer\u00e7i\u00e6. Ch\u00ec, fedele a-a so miscion, o contino\u00f2 \u00e0 construe di n\u0153uvi uspi\u00e6 e, benefi\u00e7iando da poxi\u00e7ion strateggica de l'izoa, o de' vitta \u00e0 'na flotta nav\u00e2 co-a qu\u00e6 o protesse i pelegrin insce-e rotte pi-a T\u00e6ra Santa.\nO nummero di membri che vegnivan da tutta \u0152\u00fcropa o crebbe contriboindo a-o rafor\u00e7amento da strutua de l'Orde ch'o l'aquix\u00ec n\u0153uvi possedimenti insce-e coste do Mediterannio. Tra questi, l\u2019importante porto de Famagosta, a \u00e7it\u00e6 de Nicoxia e numioze comende.\nA progresciva instabilit\u00e6 de \u00c7ipro, ch'a gh'impediva l'espanscion insce l'izoa, a port\u00f2 i Uspi\u00e6i \u00e0 ami\u00e2 \u00e0 l'izoa de Rodi qu\u00e6 sede ciu idonnia pe l\u2019Orde dovve sbarc\u00f2n do 1307, sotta-a ghia do gran meistro fr\u00e6 Forco de Villaret.\nDoppo avei completao l\u2019aquixi\u00e7ion de l'izoa, into 1310 ghe transfen a so sede.\nL\u2019Orde o l'alest\u00ec asc\u00ec 'na flotta pi-a difeiza do mondo crestian inti mo\u00e6 orient\u00e6.\nL\u2019indipenden\u00e7a de l'Orde da-i atri Stati, in virt\u00f9 d'atti pontifi\u00e7\u00e7i, co-o drito universalmente riconosciuo de mantegn\u00ee e impegn\u00e2 de for\u00e7e arm\u00e6 e de nomin\u00e2 di ambascioei, a constitoiva a baze da so sovranit\u00e6 interna\u00e7ion\u00e2.\nFin da-o prin\u00e7ippio do quattorzeximo seccolo i cavag\u00eai de l'aristocra\u00e7ia \u0153\u00fcropea che zonzeivan a Rodi se r\u0153\u00fcnivan in base a-a lengoa parl\u00e2. Daprimma e lengoe ean sette: Proven\u00e7a, Arvernia, Fran\u00e7a, Itallia, Aragon (Navara), Inghilt\u00e6ra (con Sco\u00e7\u00e7ia e Irlanda) e Germannia. Do 1462 fu constituio l\u2019ottava lengoa, quella de Castiggia e Portogallo. Ogni lengua a comprendeiva di Prio\u00e6ghi \u00f2 Gren Prio\u00e6ghi, di Boi\u00e6ghi e de Comende.\nL\u2019Orde o l'ea governao da-o gran meistro (prin\u00e7ipe de Rodi) e da-o Conseggio, o batteiva mon\u00e6a e o l'intrategniva di raporti dipromattichi co-i atri Stati. I ate carreghe de l'Orde vegnivan atribuie a-i raprezentanti de diverse lengue. A sede de l'Orde, o Convento, o l'ea composto da religioxi de diversa na\u00e7ionalit\u00e6.\nInto 1523, doppo sei meixi d'asciddio e de cruenti combattimenti co-a flotta e l\u2019ezer\u00e7ito do surtan Soliman o Magniffico, i cavag\u00eai fun constreiti \u00e0 rendise e \u00e0 abandon\u00e2 Rodi co-i ono\u00ee milit\u00e6.\nL\u2019Orde o l'arest\u00f2 sen\u00e7a teritoio pe di anni, scin \u00e0 quande into 1530 o gran meistro fr\u00e6 Feipo de Villes de l\u2019Isle Adam o pigi\u00f2 possesso de l'izoa de Mata, cedua a l'Orde da l'impiao Carlo V con l\u2019aprova\u00e7ion de pappa Cremente VII. Fu stabilio che l\u2019Orde o sai\u00e6 arestao n\u0153\u00fctr\u00e2 inte gu\u00e6re tra na\u00e7ioin crestia\u00f1e.\nDo 1565 i cavag\u00eai, guid\u00e6 da-o gran meistro fr\u00e6 Zane da Valletta, difeizan eroicamente l\u2019izoa da-i Ottomoen into grand'asciddio de Mata. A vittoia a fu \u00e7elebr\u00e2 in tutta \u0152\u00fcropa percos'a fren\u00f2 i am\u00eee espanscionisteghe di Ottomoen insci-o continente.\nL\u2019anno doppo comen\u00e7\u00f2 a constru\u00e7ion da \u00e7it\u00e6 fortific\u00e2 e do porto da Valletta, ch'a pigi\u00f2 o nomme da-o gran meistro, so fondat\u00f4. I cavag\u00eai transformon Mata con di importanti progetti d'edili\u00e7\u00e7ia urba\u00f1a: fu construto di pala\u00e7\u00e7i e de gexe, n\u0153uvi formidabbili bastioin e di giardin. Scio\u00ec l\u2019architettua e o mecenatismo artistico. Fu edificao un n\u0153uvo grande uspi\u00e2, fu instituio 'na sc\u0153ua d'anatomia, e dap\u0153u a facort\u00e6 de meixi\u00f1a ch'a contribu\u00ec a-o sviluppo in particol\u00e2 de l'oftalmologia e da farmacologia.\nOtr'a ste attivit\u00e6 chie, pe di seccoli a flotta de l'Orde de Mata a preize parte into Mediterannio a-e man\u0153uvre contra a flotta ottoma\u00f1a e contra i cors\u00e6 barb\u00e6schi.\nA-i comandi de l'Armiraggio fr\u00e6 Peo Giustignan a flotta de l'Orde a l'intr\u00f2 inta Liga Santa, promossa da pappa Pio V pe contrast\u00e2 l\u2019avan\u00e7\u00e2 de l'impeo Ottoman e o 7 ottobre 1571 a contribu\u00ec a-a vittoia da flotta crestia\u00f1a inta bataggia de Leppanto, ch'a l'interomp\u00ec l\u2019espanscion ottoma\u00f1a in \u0152\u00fcropa.\nInto d\u00eesett\u00eaximo e o dix\u0153utteximo seccolo no gh'ea Stato con di interesci polittichi, milit\u00e6 \u00f2 comer\u00e7i\u00e6 into Mediterannio, ch'o poese sotr\u00e2se da-o confront\u00e2se con l\u2019Orde chi regnava insce Mata. Famoza in \u0152\u00fcropa, a sc\u0153ua nav\u00e2 de Mata a formava numioxi \u00f3fi\u00e7i\u00e6 fran\u00e7eixi e d'atre mari\u00f1e.\nInta campagna d\u2019Egitto do 1798, o Napolion Bonaparte o l'ocup\u00f2 Mata pe-o so val\u00f4 strateggico. I cavag\u00eai fun constreiti \u00e0 abandon\u00e2 l\u2019izoa, \u00e0 caxon asc\u00ec da Reggola de l'Orde ch'a gh'impediva d'ar\u00e7\u00e2 i arme contra di atri crestien. O tratato d'Amiens do 1802, ch'o riafermava i driti sovren de l'Orde insce l'izoa de Mata, o no fu mai apricao.\nInto 1799, int\u0153u'n di momenti ciu difi\u00e7\u00e7ili, a fu a Ruscia \u00e0 socore l\u2019Orde de san Zane. P\u00f9 no essendo catollico e sen\u00e7a i requixii legali pi assumme a carrega, o zar P\u00f3o I o div\u00e8gne gran meistro, protezendo a continoit\u00e6 de l'Orde.\nQuande o P\u00f3o I o mo\u00ec into 1801, so figgio Lusciandro o no rivendic\u00f2 pe l\u00ea a carrega de gran meistro ch'a fu assonta da l'italian Giambatista Tomaxi do 1803.\nDoppo avei stabilio a proppia sede primma \u00e0 Mesci\u00f1a, dap\u0153u \u00e0 Catannia e \u00e0 Fer\u00e6a, do 1834 l\u2019Orde o se stabil\u00ec definitivamente \u00e0 Romma inte l'alloa Stato Pontifi\u00e7\u00e7io. Z\u0153umo\u00e6 solevao da-e fadighe do governo tempo\u00e2 e da ogni impegno milit\u00e2, i sucescivi gren meistri fun in grao de svilupp\u00e2 i carismi origin\u00e6 de l'Orde: l\u2019ascisten\u00e7a a-i povei e a-i marotti.\nInto corso do dixinoveximo e do venteximo seccolo l\u2019Orde o l'agiorn\u00f2 i proppi statuti, a proppia carta constitu\u00e7ion\u00e2 e o codi\u00e7e. A perdia de l'izoa de Mata a vidde asc\u00ec a fin de l'antiga sudivixon interna in lengoe. A riorganizza\u00e7ion che l\u2019Orde o seppe d\u00e2se a coincidde co-a nascita di Associa\u00e7ioin na\u00e7ion\u00e6. A primma \u00e0 \u00ease fond\u00e2 a fu quella todesca do 1859, seguia do 1875 da quella britannica e do 1877 da quella italia\u00f1a.\nI attivit\u00e6 uspi\u00e6e e d'ascisten\u00e7a fun desgugeite sciu larga scaa inta primma go\u00e6ra mondi\u00e2 e inta segonda sotta o gran meistro fr\u00e6 Ludovigo Chigi Arban da Rove (1931-1951). Sotta i gren meistri fr\u00e6 Angeo de Moja\u00f1a de Cologna (1962-1988) e fr\u00e6 Dria Bertie (1988-2008), i progetti s'en intenscific\u00e6 scin \u00e0 razonze a ciu gran parte di paixi do mondo."}
{"id": "29589", "revid": "1042", "url": "https://lij.wikipedia.org/wiki?curid=29589", "title": "Primma go\u00e6ra mondi\u00e2", "text": ""}
{"id": "29590", "revid": "1042", "url": "https://lij.wikipedia.org/wiki?curid=29590", "title": "San Zane Batista", "text": ""}
{"id": "29591", "revid": "1042", "url": "https://lij.wikipedia.org/wiki?curid=29591", "title": "Organiza\u00e7i\u00f3n de Na\u00e7io\u00ecn Un\u00eee", "text": ""}
{"id": "29592", "revid": "1211", "url": "https://lij.wikipedia.org/wiki?curid=29592", "title": "Col\u00f2nne", "text": "Cul\u00f3nne l'\u00e9 'na frasi\u00f3n id Cantaluvu ch'a gh'\u00f2 28 abitanti. A s'tr\u00f6va inte l'\u00d2ta Val Burb\u00e0ia a 371m d'altit\u00fcdine, int'ei cum\u00fcne 'd Cantaluvu (Cantalovvu). L'\u00e8 'n pa\u00ecze 'd lingua e tradi\u00e7i\u00f3n-i l\u00ecguri inta Prov\u00e9incia 'd Lisandria."}
