{"id": "110269", "revid": "125951899", "url": "https://it.wikipedia.org/wiki?curid=110269", "title": "Baku", "text": "Baku (: ; /\u0628\u0627\u06a9\u06cc; , ), conosciuta anche come \"Baqy\", \"Baky\" o \"Baki\", in italiano Bac\u00f9, \u00e8 la capitale dell'Azerbaigian, nonch\u00e9 la pi\u00f9 grande citt\u00e0 e il pi\u00f9 grande porto del Paese e di tutto il Caucaso.\nSituata sulla costa meridionale della penisola di Ab\u015feron, la citt\u00e0 si compone di tre parti principali: il centro, la vecchia Citt\u00e0 Murata estesa sul territorio di 21,5 ettari e la parte della citt\u00e0 costruita nell'epoca sovietica. La sua popolazione nel 2014 era stimata in abitanti.\nGeografia fisica.\nTerritorio.\nTrovandosi ad un'altitudine di 28 metri sotto il livello del mare, Baku \u00e8 la capitale di Stato pi\u00f9 bassa al mondo.\nLa citt\u00e0 \u00e8 situata sulla penisola di Ab\u015feron e si affaccia su un golfo sul Mar Caspio occidentale. Il territorio cittadino \u00e8 circondato da diversi laghi salmastri, il principale \u00e8 il lago di B\u00f6y\u00fck \u015eor.\nClima.\nIl clima di Baku \u00e8 temperato e semi-arido. La temperatura media \u00e8 di 14,6\u00a0\u00b0C e le precipitazioni totali annue sono pari a 210\u00a0mm. Il mese pi\u00f9 caldo \u00e8 luglio con una temperatura media di 26,4\u00a0\u00b0C e quello pi\u00f9 freddo \u00e8 febbraio con una media di 4\u00a0\u00b0C.\nLe precipitazioni massime sono nel mese di novembre (30\u00a0mm) e il mese pi\u00f9 asciutto \u00e8 luglio.\nEpisodicamente la citt\u00e0 \u00e8 battuta da improvvisi venti molto forti a carattere burrascoso, non a caso \u00e8 chiamata \"citt\u00e0 dei venti\"; quello che spira da sud \u00e8 chiamato \"gilavar\" mentre quello che arriva da nord \u00e8 il \"khazri\"\nFonte: National Hydrometeorological Department of the Ministry of Ecology and Natural Resources of Azerbaijan Republic\nOrigini del nome.\nCon ogni probabilit\u00e0 il nome \"Baku\" (pronuncia azera , pronuncia internazionale ), deriva dagli antichi nomi della citt\u00e0: \"Badu-kube\", che significa \"Citt\u00e0 dove soffia il vento\", o \"Baghkuh\", che significa \"Monte di Dio\". Fonti arabe si riferiscono alla citt\u00e0 chiamandola col nome di \"Baku\", \"Bakukh\", \"Bakuya\", oppure \"Bakuye\".\nAltre teorie suggeriscono che il nome derivi dai tempi pi\u00f9 antichi dell'epoca zoroastriana, pi\u00f9 precisamente dalla parola \"Baga\", che significa \"Il sole\" o \"Il Dio\" in diverse lingue antiche.\nStoria.\nLa prima citazione scritta della citt\u00e0 di Baku risale all'885 in occasione dell'inizio della dinastia dei Abbasidi. La citt\u00e0 cominci\u00f2 ad assurgere al rango di importante centro cittadino dopo la distruzione della citt\u00e0 di Shemakha per un terribile terremoto nel XII secolo sotto il regno dello Shirvanshah Ahsitan I che elesse Baku a capitale.\nNel 1501 lo sci\u00e0 safavide Isma'il I assedi\u00f2 la citt\u00e0 che resistette grazie alla sua doppia cinta di mura. Nel 1540 la citt\u00e0 fu conquistata dall'esercito della dinastia safavide e nel 1604 la fortezza di Baku fu rasa al suolo per ordine dello sci\u00e0 persiano Abbas I.\nIl 26 giugno 1723, dopo un lungo assedio e un pesante cannoneggiamento, la citt\u00e0 si arrese ai russi dello zar Pietro il Grande, che la volle presidiata da due reggimenti di circa 2400 soldati. Nel 1795 la citt\u00e0 fu conquistata dal sovrano della dinastia Qajar Mohammad Khan Qajar durante la sua lotta contro la Russia zarista per la sottomissione di tutto il Caucaso settentrionale. Nella primavera del 1796, su ordine della zarina Caterina II, i russi diedero via a una grande offensiva nel Transcaucaso che vide la resa di Baku a 6.000 soldati. Il 13 giugno 1796 la flotta russa entr\u00f2 nella baia di Baku e subito dopo fu istituita una guarnigione permanente sotto il generale Pavel Tsitsianov. Tuttavia lo zar Paolo I ordin\u00f2 la cessazione dell'occupazione della regione e le truppe lasciarono Baku nel 1797. Il successivo sovrano russo Alessandro I mostr\u00f2 un rinnovato interesse per la conquista di Baku, riconquistata l'8 febbraio 1806.\nNel 1813 il possesso russo della citt\u00e0 fu stabilito dal Trattato di Golestan che sanc\u00ec il passaggio di Baku e di gran parte della regione caucasica all'Impero russo; nel 1859 fu istituita la Gubernija di Baku.\nAll'inizio del XIX secolo Baku era un insediamento di frontiera con l'aspetto di un ducato medievale. Tra le sue mura di settecento anni strette strade di ciottoli serpeggiavano lungo mercati all'aperto pieni di attivit\u00e0, piccole case di fango e un minareto dal quale una principessa era saltata morendo per sfuggire al padre incestuoso. Carretti di legno dal colore dell'arcobaleno chiamati \"arbas\" e larghe carrozze montate su irregolari ruote alte sette piedi trasportavano persone e beni attraverso il deserto circostante. La baia a forma di mezzaluna\u00a0\u2013 pi\u00f9 di sette miglia da estremit\u00e0 a estremit\u00e0 e quindici di circonferenza\u00a0\u2013 brulicava di barche da pesca provenienti da Hastarkhan, sulla costa settentrionale, e di mercanti neri provenienti dalla costa meridionale della Persia.\nA partire dal 1873 il boom petrolifero spinse lo sviluppo urbanistico e industriale, dando vita al distretto noto come \"Citt\u00e0 Nera\" che vide la fioritura di rappresentanze e delegazioni di compagnie provenienti da ogni angolo del mondo: svizzeri, inglesi, italiani, francesi, belgi, tedeschi e americani.\nAll'inizio del XX secolo la citt\u00e0 fu teatro di scontri e di episodi di violenza etnica nel quadro della Rivoluzione russa. I bolscevichi costituirono la Comune di Baku e nell'estate del 1918 l'offensiva ottomana port\u00f2 alla Battaglia di Baku, l'ultima battaglia della prima guerra mondiale sul fronte del Caucaso. Nel 1920 Baku fu sede della celebre Conferenza Comintern dei Popoli Orientali: il Congresso di Baku.\nSeconda guerra mondiale.\nDurante la seconda guerra mondiale la citt\u00e0 svolse un ruolo vitale per il rifornimento di petrolio al resto del paese; la conquista dei campi petroliferi intorno a Baku da parte delle truppe tedesche era uno degli obiettivi dell'Operazione Edelweiss (maggio-novembre 1942); la fornitura fu sospesa dall'avanzata dei tedeschi e i rifornimenti ripresero solo dopo la vittoria nella Battaglia di Stalingrado e il ritiro dell'Asse dal Caucaso.\nIl governo sovietico confisc\u00f2 la maggior parte dei beni della comunit\u00e0 ebraica di Baku. Dopo il crollo dell'Unione Sovietica, il governo azero restitu\u00ec le sinagoghe e un collegio ebreo nazionalizzati dai sovietici. Il governo ha anche finanziato il restauro di questi edifici, iniziando il rinnovamento delle sette sinagoghe tra cui Gilah e la grande sinagoga del Kruei.\nDal 1990.\nIn seguito alla dissoluzione dell'Unione Sovietica l'Azerbaigian ottenne l'indipendenza nel 1991. Pochi mesi prima, nel gennaio del 1990, ebbe luogo a Baku un Pogrom nei confronti della minoranza armena (Pogrom di Baku) che viveva nella citt\u00e0, legato alla guerra tra Azerbaigian e l'Armenia per il controllo della regione del Nagorno Karabakh. Nella notte tra il 19 e il 20 gennaio la citt\u00e0 fu occupata dall'Armata Rossa che per ristabilire l'ordine provoc\u00f2 130 vittime e diverse centinaia di feriti tra i civili.\nIl 25 novembre del 2000 la citt\u00e0 fu colpita da un terremoto di forza 6,8, che provoc\u00f2 danni anche ai monumenti della Citt\u00e0 Vecchia. Nel 2003 i monumenti sono stati inseriti nella lista dei patrimoni dell'umanit\u00e0 in pericolo fino al 2009, con la motivazione della mancanza di adeguati piani di tutela della Citt\u00e0 Vecchia contro fenomeni di speculazione edilizia che hanno coinvolto anche le parti pi\u00f9 antiche della citt\u00e0.\nDa un punto di vista urbanistico, dall'indipendenza si \u00e8 assistito ad una forte spinta innovativa per eliminare le tracce dell'influenza sovietica. Diversi edifici dell'epoca sovietica sono stati demoliti, recuperate aree verdi soprattutto lungo la costa; l'aumento del prezzo del petrolio e il crescente flusso turistico hanno creato risorse per realizzare progetti avveniristici come il Centro culturale Heydar Aliyev, le Flame Towers e altri edifici modernissimi.\nMonumenti e luoghi d'interesse.\nArchitetture civili.\nNel dicembre del 2000, la Citt\u00e0 Vecchia, il Palazzo degli Shirvanshah e la Torre della Vergine sono stati dichiarati dall'UNESCO Patrimonio dell'umanit\u00e0.\nLa maggior parte dei muri ristretti dopo la conquista russa del 1806 sono stati conservati. Questa parte della citt\u00e0 \u00e8 un complesso caratterizzato da strettissime vie che collegano palazzi antichi; include anche il Palazzo degli Shirvanshah, due caravanserragli, la Torre della Vergine, simbolo di Baku, con vista sulla baia. Vi sono anche numerosi hammam e piccole moschee spesso senza alcun segno che li distingua dagli altri palazzi.\nNel 2003 UNESCO ha incluso il complesso nella Lista \u201cPatrimoni dell'Umanit\u00e0 in Pericolo\u201d citando i danni subiti dal terremoto del 2000 e la scarsa conservazione. Il complesso \u00e8 stato tolto dalla suddetta lista nel 2009 in seguito all'esecuzione di importantissimi lavori di restauro e conservazione. Successivamente l'ingresso di mezzi di trasporto nel complesso \u00e8 stato limitato a quelli dei residenti nella Citt\u00e0 Murata e ai mezzi di soccorso.\nSociet\u00e0.\nGi\u00e0 dai tempi dell'USSR Baku era considerata una delle citt\u00e0 pi\u00f9 evolute del paese grazie alla diversit\u00e0 etnica dei suoi abitanti. Essendo uno dei centri pi\u00f9 importanti dell'industria petrolifera dell'Unione Sovietica Baku attirava tanti cittadini da tutte le parti dell'USSR. Nel XX secolo quasi met\u00e0 degli abitanti della citt\u00e0 era di etnie diverse; russi, tedeschi (le famiglie degli ostaggi presi durante la Seconda Guerra Mondiale), gli ebrei, armeni. \nEvoluzione demografica.\nLa crescita intensiva della popolazione \u00e8 iniziata dalla met\u00e0 del XIX secolo. Allora Baku era una piccola citt\u00e0 con una popolazione di circa 7.000 abitanti. La popolazione \u00e8 aumentata da circa 13.000 persone nel 1860 a 112.000 nel 1897 e a 215.000 nel 1913, e cos\u00ec Baku divent\u00f2 la citt\u00e0 pi\u00f9 grande nella regione del Caucaso.\nEtnie e minoranze straniere.\nPi\u00f9 del 90% della popolazione di Baku, che conta circa 3 milioni di abitanti, \u00e8 costituita dagli azeri.\nReligione.\nIn Azerbaigian la religione predominante \u00e8 l'Islam e la maggioranza dei musulmani sono sciiti. Le moschee pi\u00f9 importanti della citt\u00e0 includono la Moschea Juma, la Moschea Bibi-Heybat, la Moschea Muhammad e la Moschea Taza Pir.\nCi sono altre fedi praticate tra i diversi gruppi etnici all'interno del paese. In base all'articolo 48 della sua Costituzione, l'Azerbaigian \u00e8 uno stato laico e garantisce la libert\u00e0 religiosa. Le minoranze religiose includono cristiani ortodossi russi, levantini cattolici, cristiani ortodossi georgiani, cristiani apostolici albanesi-udi, luterani, ebrei ashkenaziti e musulmani sufi. Baku \u00e8 la sede della Prefettura apostolica cattolica dell'Azerbaigian.\nLo zoroastrismo, ai giorni nostri estinto in citt\u00e0 e nel resto del paese, in Azerbaigian ha avuto una lunga storia e il capodanno zoroastriano (Nowruz) continua ad essere la festa principale dell'Azerbaigian.\nCultura.\nBaku ha una vita molto intensa per quanto riguarda il teatro, l'opera e il balletto che hanno un ricco programma basato sul repertorio locale e internazionale.\nVi \u00e8 anche una sala all'aperto dove si organizzano spettacoli durante la stagione estiva.\nCinema.\nIl cinema principale \u00e8 l'Azerbaijan Cinema, situato nel cuore della citt\u00e0. \nTeatro.\nIl Teatro statale accademico Akhundov di opera e balletto dell'Azerbaigian, progettato dall'architetto Bayev durante il primo boom petrolifero, \u00e8 una delle sale da concerto pi\u00f9 rinomate di Baku.\nAltro teatro importante della citt\u00e0 \u00e8 il Teatro accademico nazionale d'arte drammatica.\nMusica.\nLa Filarmonica Statale \u00e8 stata appena ristrutturata e offre concerti di musica classica interpretata da artisti locali e internazionali.\nIl Palazzo Heydar Aliyev, riaperto dopo il restauro, ospita concerti e spettacoli tra i pi\u00f9 importanti della citt\u00e0.\nIstruzione.\nScuole.\nVi sono pi\u00f9 di 300 scuole medie a Baku. Nel 2008 sono state inaugurate 21 nuove scuole e 28 scuole sono state completamente rinnovate. Il Ministero dell'Istruzione ha avviato il progetto \"Scuola Elettronica\" che prevede la connessione di tutte le scuole della citt\u00e0 a internet e l'utilizzo dei materiali multimediali nell'istruzione.\nUniversit\u00e0.\nCome centro dell'istruzione del Paese, Baku ospita molte universit\u00e0. Dopo il collasso dell'Unione Sovietica sono state create anche numerose universit\u00e0 private.\nLe universit\u00e0 private sono:\nRicerca.\nL'Accademia delle Scienze dell'Azerbaigian, fondata nel 1945, ha la sua sede principale a Baku.\nGeografia antropica.\nUrbanistica.\nBaku sta vivendo un vero e proprio boom dell'edilizia. Questo boom ha portato inevitabilmente ai drastici cambiamenti nello sviluppo urbano della citt\u00e0, trasformando la vecchia citt\u00e0 sovietica in un hub dei grattacieli.\nI nuovi sviluppi nel settore immobiliare hanno spianato la strada per altri progetti delle infrastrutture come la costruzione di nuovi ponti e strade per ridurre la congestione del traffico.\nCi sono numerose critiche sul fatto che le costruzioni di questi ultimi anni non hanno seriamente preso in considerazione la locazione di Baku in una zona sismica attiva.\nUn altro problema riguarda la mancanza di pianificazione urbana o un piano generale di sviluppo per la citt\u00e0. Negli ultimi due anni, il Comune sta effettuando la ristrutturazione diffusa di vecchi edifici, viali e parchi.\nUno dei progetti pi\u00f9 importanti nel campo urbanistico \u00e8 la Baku White City; un distretto completamente nuovo adiacente al centro che sorge nell'area di 224 ettari che durante l'era Sovietica ospitava le industrie del petrolio e tra gli abitanti di Baku era conosciuta come la \"Citt\u00e0 nera\".\nSuddivisioni amministrative.\nBaku \u00e8 divisa in dodici distretti (\"raion\") e 5 municipalit\u00e0:\nEconomia.\nL'economia della citt\u00e0 \u00e8 fondata sul petrolio. L'esistenza del petrolio \u00e8 nota fin dall'VIII secolo e a partire dal XV secolo venne utilizzato per l'illuminazione ricavandolo da sorgenti affioranti in superficie.\nA Baku, nel 1848, venne effettuata la prima trivellazione al mondo, lo sfruttamento economico dei giacimenti inizi\u00f2 nel 1872 e all'inizio del XX secolo l'area petrolifera di Baku era la pi\u00f9 grande del mondo, se ne ricavava oltre la met\u00e0 del consumo mondiale. Alla fine del XX secolo i giacimenti terrestri si esaurirono e si pass\u00f2 allo sfruttamento dei giacimenti marini.\nOggigiorno l'economia del petrolio di Baku sta vivendo la sua rinascita. Lo sviluppo delle enormi giacenze Azeri-Chirag-Guneshli e Shah Deniz, gestite dalla compagnia statale SOCAR, ha portato il 25 maggio 2005 all'inaugurazione da parte della BP del contestato oleodotto Baku-Tbilisi-Ceyhan lungo 1.760\u00a0km.\nTurismo.\nBaku \u00e8 una delle mete turistiche pi\u00f9 importanti del Caucaso. Vi sono anche delle Kurgan, case e altri monumenti originari di questa area appartenenti al terzo-secondo millennio a.C.\nDi notevole interesse la ricca tradizione locale della produzione di tappeti, di cui \u00e8 possibile visitare un grande centro artigianale con una vasta esposizione di tappeti prodotti a mano dalle 350 artigiane impegnate nella produzione.\nNegli ultimi anni nelle localit\u00e0 della riviera intorno a Baku sono sorte numerose strutture balneari.\n \nInfrastrutture e trasporti.\nNell'aprile del 2011 viene inaugurato l'avveniristico Sistema di Gestione Elettronico del Trasporto Pubblico Urbano, analogo a quello gi\u00e0 utilizzato nella capitale coreana Seul implementato dalla coreana SKCNC.\nAeroporti.\nBaku \u00e8 servita dall'aeroporto di Baku-Heydar Aliyev. L'aeroporto di Baku \u00e8 l\u2019hub principale della compagnia aerea nazionale Azerbaijan Airlines che effettua voli di linea diretti nelle citt\u00e0 dell'Europa e dell'Asia e Nord America. Vi sono anche i voli di linea diretti effettuati dalle compagnie europee (Lufthansa, Austrian, Wizz Air, airBaltic, russe Aeroflot, UTair, S7 Airlines, Rossija Airlines, e dalla compagnia aerea del Kazakistan Air Astana. Vi sono due Terminal, il Terminal 2 fa da Hub alla compagnia low cost Buta Airways che offre i voli verso le citt\u00e0 della Russia, Turchia, Georgia, Ucraina, Bahrain ed Arabia Saudita.\nAeroporto di Baku \u00e8 unico aeroporto della regione di aver ricevuto 5 stelle dalla SKYTRAX.\nFerrovie.\nCi sono numerosi collegamenti ferroviari da Baku verso la Russia (Mosca), (San Pietroburgo), (Tjumen'), verso l'Ucraina (Kiev, Charkiv) e verso la Georgia (Tbilisi). Nel 2017 \u00e8 stata inaugurata la nuova linea ferroviaria Baku-Tbilisi-Kars, che ha fatto diventare Baku un importante nodo di collegamento ferroviario tra la Cina e l'Europa.\nCon linee locali le ferrovie azere offrono collegamenti con le numerose citt\u00e0 dell\u2019Azerbaigian; \u00e8 presente anche una linea ad alta velocit\u00e0 che collega Baku a G\u00e4nc\u00e4, la seconda citt\u00e0 del paese. Negli ultimi anni il nodo ferroviario tangenziale di Baku \u00e8 stato rinnovato completamente, offrendo i collegamenti con le aree suburbane della citt\u00e0. \u00c8 presente anche un collegamento diretto con la citt\u00e0 industriale satellite Sumqay\u0131t. Tutte le pi\u00f9 importanti linee fanno capo alla Stazione di Baku.\nAutobus.\nL'autostazione internazionale di Baku \u00e8 stata inaugurata il 12 febbraio 2009. La nuova autostazione comprende un albergo a quattro stelle e un centro commerciale. Circa 800 autobus partono ogni giorno da Baku verso le citt\u00e0 e i villaggi nell'interno del Paese e per le destinazioni internazionali in Russia, Ucraina, Georgia, Iran e Turchia.\nIl trasporto pubblico \u00e8 svolto con autobus di grandi dimensioni ed \u00e8 gestito dai operatori privati. I pi\u00f9 importanti sono la Baku Bus Company (che copre soprattutto il centro della citt\u00e0) e la Safa. La gestione del sistema pubblico \u00e8 effettuata dalla Agenzia di Trasporti di Baku. Il pagamento delle corse viene fatta con Baku Card, che possono essere acquistate presso quasi tutte le fermate dei bus. Con la stessa tessera si possono pagare anche le corse in metropolitana.\nPorti.\nCi sono collegamenti marittimi da Baku fino a Turkmenbashi (Turkmenistan), Aqtau (Kazakistan), Bandar Anzali e Bandar Nowshar (Iran). \u00c8 in costruzione il nuovo Porto marittimo internazionale di Baku, nella localit\u00e0 Alat a circa 30\u00a0km dalla citt\u00e0. I lavori di costruzione del porto sono eseguiti dall'olandese Royal Haskoning Group e sono stati completati nel 2016.\nMetropolitana.\nLa Metropolitana di Baku, in forte espansione, con stazioni che sovente rappresentano, alla stregua della pi\u00f9 celebre Mosca, delle opere d'arte, raggiunge quasi tutti i distretti cittadini dal centro. Quasi ogni anno viene inaugurata una nuova stazione della metropolitana. Al momento ci sono 24 stazioni che collegano il centro con quasi tutte le aree della periferia della citt\u00e0.\nSport.\nFormula 1.\nDal 2016 Baku ospita il Gran Premio d'Azerbaigian. La gara si svolge nel circuito cittadino che attraversa tutto il centro della citt\u00e0. \nCalcio.\nLo Stadio Olimpico di Baku ha ospitato la finale della UEFA Europa League 2018-2019 il 29 maggio 2019 e ha ospitato tre partite della Fase a Gironi e un quarto di finale di Euro 2020, il campionato europeo di calcio.\nLe principali squadre di calcio di Baku sono:\nPallavolo.\nLa citt\u00e0 ha una forte tradizione pallavolistica e pu\u00f2 vantare 5 squadre di pallavolo femminile:\nScacchi.\nBaku \u00e8 anche una delle capitali mondiali degli scacchi: da qui vengono grandi maestri come Teymur R\u0259c\u0259bov, V\u00fcqar H\u0259\u015fimov, Garri Kasparov, Rauf M\u0259mm\u0259dov e l'arbitro Faiq H\u0259s\u0259nov.\nEventi.\nNel corso della sua storia la citt\u00e0 di Baku ha ospitato vari eventi internazionali come i Campionati europei di ginnastica ritmica del 2007 e del 2009, i Campionati mondiali di ginnastica ritmica 2005, il campionato europeo di lotta 2010, i campionati mondiali di pugilato dilettanti 2011, la coppa CEV di pallavolo femminile 2009-2010, il campionato europeo di Taekwondo 2007. Dal 2011 la citt\u00e0 ospita annualmente la Baku Cup di tennis. Dal 2013 ospita i campionati internazionali di arrampicata sportiva.\nInoltre la citt\u00e0 ospita ogni anno tornei internazionali come il \"Baku Chess Grand Prix\", la \"President's Cup\", il \"Baku Open\". La citt\u00e0 si \u00e8 candidata ad ospitare la 42\u00aa Olimpiade degli scacchi nel 2014.\nBaku era tra le citt\u00e0 candidate ad ospitare le Olimpiadi estive del 2020, successivamente assegnate a Tokyo. Baku aveva gi\u00e0 provato, senza successo, a candidarsi per ospitare le Olimpiadi 2016.\nNel dicembre 2012 la 43sima Assemblea Generale dell'EOC (European Olympic Committees - Comitati Olimpici Europei) svoltasi a Roma, ha assegnato a Baku i \"First European Games Baku 2015\", prima edizione dei Giochi Europei che dal 2015 in avanti si svolgeranno ogni quattro anni. Ufficialmente 19 sport parteciperanno ai Primi Giochi Europei Baku 2015 con oltre 40 discipline sportive e circa 9200 tra atleti e Team Officials di 49 differenti paesi europei, verranno ospitati all'interno del Villaggio Atleti, in costruzione e in via di ultimazione, situato lungo la principale arteria cittadina, \"Heidar Alyiev Prospekti, \"che collega Baku all'Aeroporto Internazionale cittadino GYD, che porta lo stesso nome dell'ex presidente dell'Azerbaigiian.\nDal 2016 la citt\u00e0 ospita il circuito cittadino di Baku, utilizzato in Formula 1 per il Gran Premio d'Europa nel 2016 e, a partire dal 2017, per il Gran Premio di Azerbaigian. Nel 2016 il vincitore \u00e8 stato Nico Rosberg (Mercedes), Daniel Ricciardo (Red Bull) nel 2017, Lewis Hamilton (Mercedes) nel 2018 e Valtteri Bottas (Mercedes) nel 2019\nDal 12 al 22 maggio 2017 ha ospitato la quarta edizione degli Islamic Solidarity Games, evento multisportivo a cadenza quadriennale organizzato dalla Islamic Solidarity Sports Federation (ISSF) sfruttando gli impianti realizzati per i Giochi Europei 2015."}
{"id": "110270", "revid": "287204", "url": "https://it.wikipedia.org/wiki?curid=110270", "title": "Predrag Stojakovic", "text": ""}
{"id": "110273", "revid": "834", "url": "https://it.wikipedia.org/wiki?curid=110273", "title": "Peja Stojakovic", "text": ""}
{"id": "110275", "revid": "666668", "url": "https://it.wikipedia.org/wiki?curid=110275", "title": "Almaty", "text": "Almaty (), precedentemente fino al 1993 Alma-Ata (\u0410\u043b\u043c\u0430-\u0410\u0442\u0430 [?]) e al tempo della sua fondazione Vernyj, \u00e8 la citt\u00e0 pi\u00f9 popolosa del Kazakistan, con abitanti. Situata sulle pendici dei monti Trans-Ili Alatau, presso la frontiera con il Kirghizistan, fu la capitale dello Stato fino al 1997.\nGeografia fisica.\nImportante nodo ferroviario, presenta un tessuto economico sviluppato (industrie agricole, alimentari, meccaniche). \u00c8 sede di un'universit\u00e0 e di un'Accademia delle scienze.\nOrigini del nome.\nIl nome \"Almaty\" significa \"il posto con le mele\" in kazako, la versione pi\u00f9 formale del nome, Alma-Ata, significa \"il padre della mela\". Infatti nella regione circostante la citt\u00e0, la grande diversit\u00e0 genetica tra le mele selvatiche (alma) suggerisce che la mela \"domestica\" sia originaria del Kazakistan sud-orientale.\nStoria.\nLa citt\u00e0 venne fondata ai piedi delle montagne del Tien Shan con il nome di forte Zailiysky da un gruppo di cosacchi proveniente da Omsk nel 1854. Un anno dopo la citt\u00e0 venne ribattezzata Vernyj e mantenne questo nome fino al 1921. A causa di un devastante terremoto nel 1887 la citt\u00e0 venne quasi completamente rasa al suolo: solo la cattedrale russo-ortodossa rimase in piedi. Negli anni venti, dopo il completamento della ferrovia tra la Siberia e il Turkestan, Alma-Ata, il nome con cui era conosciuta Almaty all'epoca, conobbe un certo benessere economico in quanto stazione importante della tratta sopracitata. Nel 1929 Almaty divenne la capitale della Repubblica Socialista Sovietica Kazaka.\nNel 1978 fu sede della conferenza internazionale sull'assistenza sanitaria al termine della quale venne adottata la dichiarazione di Alma Ata sull'assistenza sanitaria primaria, organizzata da OMS e UNICEF e patrocinata dall'Unione Sovietica.\nNel 1991 il trattato che pose fine all'Unione Sovietica e istitu\u00ec la Comunit\u00e0 degli Stati Indipendenti venne firmato ad Almaty: alla fine di quello stesso anno Almaty divenne capitale della Repubblica del Kazakistan e rimase tale fino al 1997, quando la capitale venne spostata ad Astana, l'attuale Nur-Sultan.\nAlmaty rimane comunque la pi\u00f9 grande citt\u00e0 kazaka e il pi\u00f9 grande centro commerciale della nazione.\nSociet\u00e0.\nEvoluzione demografica.\nGruppi etnici (2019):\nInfrastrutture e trasporti.\nLa citt\u00e0 \u00e8 servita dall'aeroporto di Almaty e ha una metropolitana aperta nel 2011 con una linea.\nSport.\nNel 2005 la citt\u00e0 si \u00e8 candidata per ospitare la XXII edizione dei Giochi olimpici invernali nel 2014 che, nella votazione tenutasi in Guatemala il 4 luglio 2007, sono stati invece aggiudicati alla citt\u00e0 russa di So\u010di. Nell'occasione sono stati realizzati vari impianti sportivi rendendo Almaty una stazione sciistica specializzata nello sci nordico, tra i quali il trampolino Gorney Gigant; in seguito la citt\u00e0 ha ospitato, assieme ad Astana, i VII Giochi asiatici invernali nel 2011. La citt\u00e0 si \u00e8 ricandidata, senza successo, per ospitare le Olimpiadi invernali del 2022.\nCalcio.\nLa squadra principale \u00e8 il Qa\u00fdrat Fwtbol Klwb\u0131."}
{"id": "110276", "revid": "2178", "url": "https://it.wikipedia.org/wiki?curid=110276", "title": "Ardara, Irlanda", "text": ""}
{"id": "110278", "revid": "834", "url": "https://it.wikipedia.org/wiki?curid=110278", "title": "Josefa Idem Guerrini", "text": ""}
{"id": "110279", "revid": "1305772", "url": "https://it.wikipedia.org/wiki?curid=110279", "title": "Joseph Stella", "text": "Si trasfer\u00ec in America, dove le sue doti non tardarono ad emergere. Si interess\u00f2 ai movimenti dadaismo e simbolismo. Fu definito \"il primo futurista d'America\" e divenne noto per le sue descrizioni dell'America industriale. Venne associato al Precisionismo, un movimento artistico statunitense attivo fra gli anni dieci e gli anni quaranta del XX secolo.\nFormazione.\nTerminati gli studi al Liceo classico Umberto I di Napoli, a 19 anni si trasfer\u00ec a New York, iniziando a studiare Medicina sulle orme del fratello maggiore, Antonio Stella divenuto negli Stati Uniti un apprezzato medico. Dopo essersi trasferito per un anno presso la facolt\u00e0 di Farmacia, inizi\u00f2 a scoprire la sua vocazione per l'arte, iscrivendosi nel 1897 alla Art Students League of New York, dove ebbe modo di studiare con il famoso pittore impressionista William Merritt Chase. Durante questi anni studi\u00f2 anche con Robert Henri, uno degli otto fondatori della Ashcan School, una corrente realista incentrata sulle scene di vita quotidiana dei quartieri pi\u00f9 poveri di New York.\nCarriera artistica.\nLe sue prime opere sulle deplorevoli condizioni di vita nella citt\u00e0 tradivano un'evidente influenza rembrandtiana. Nel 1908 fu incaricato di realizzare una serie di disegni e incisioni circa i quartieri industriali di Pittsburgh, destinati ad illustrare uno studio sociologico pubblicato col titolo di \"\"The Pittsburgh Survey\".\nNel 1909, durante un viaggio di quattro anni in Europa, conobbe il modernismo, dal quale ricevette una particolare influenza stilistica. Oltre a recarsi in Italia, visit\u00f2 la prima esibizione futurista nella galleria parigina di Bernheim-Jeune, dove rimase impressionato dalle opere di artisti come Umberto Boccioni, Carlo Carr\u00e0, Luigi Russolo, e Gino Severini. Nella capitale francese conobbe, frequentando il salotto di Gertrude Stein a Rue de Fleurus, 27, artisti come Matisse, Picasso e Modigliani.\nRientrato a New York, nel 1913, dopo aver partecipato con una natura morta postimpressionista all'Armory Show, la prima importante mostra a New York di pittori europei, dove vide il famoso e scandaloso quadro Nu descendant un escalier di Marcel Duchamp, complet\u00f2 una delle sue prime opere futuriste, \"Battle of Lights, Mardi Gras, Coney Island\"\", evidenziando un uso caleidoscopico del colore e \u00ablinee di forza\u00bb che frammentano gli oggetti, enfatizzando in tal modo le idee del manifesto futurista.\nIn seguito partecip\u00f2 al movimento artistico New York Dada con Marcel Duchamp, Francis Picabia, Man Ray, nato nel salotto artistico dei coniugi Louise e Walter Arensberg e fu il materiale acquirente dell'orinatoio, firmato da Marcel Duchamp con lo pseudonimo di \"R. Mutt\" ribattezzato \"Fountain\", e presentato alla mostra della Society of Independent Artists del 1917, uno degli episodi pi\u00f9 noti e rivoluzionari della poetica dadaista. \nUno dei suoi quadri pi\u00f9 importanti, realizzato fra il 1917 ed il 1918, fu il \"Ponte di Brooklyn\", a proposito del quale Stella dichiar\u00f2:\nDurante la sua vita Stella ritrasse numerose volte il ponte di Brooklyn, facendone uno dei temi ricorrenti ed emblematici della sua opera pittorica.\nAltrettanto famoso \u00e8 \"Voice of the City of New York Interpreted\" (1920-22), un polittico a cinque pannelli simile ad una pala d'altare, in cui le figure religiose sono sostituite dai grattacieli e dai ponti di Manhattan. Idea centrale dell'opera \u00e8 la descrizione dell'industria come perno centrale della vita moderna, come elemento pervasivo che stava progressivamente rimpiazzando la religione. L'opera \u00e8 attualmente custodita presso il Newark Museum.\nFu tra i fondatori e tra i primi direttori della Society of Independent Artists negli Stati Uniti, paese di cui prese la cittadinanza nel 1923. Nel corso della vita speriment\u00f2 numerose correnti artistiche differenti dal Futurismo, come ad esempio il cubismo, il simbolismo, il surrealismo, il dadaismo e l'astrattismo.\nNel 1942 inizi\u00f2 a soffrire di problemi cardiaci, mentre poco pi\u00f9 tardi ebbe una caduta accidentale nella fossa di un ascensore, dalla quale non riusc\u00ec mai a riprendersi. Mor\u00ec infine il 5 novembre 1946, venendo seppellito nel Woodlawn Cemetery, situato nel borough del Bronx, New York."}
{"id": "110281", "revid": "292162", "url": "https://it.wikipedia.org/wiki?curid=110281", "title": "Isola Lampione", "text": "Lampione (\"Lampiuni\" in siciliano) \u00e8 un'isola dell'Italia appartenente all'arcipelago delle isole Pelagie, in Sicilia. Amministrativamente appartiene a Lampedusa e Linosa, comune italiano del libero consorzio comunale di Agrigento. Geologicamente, invece, insieme alla vicina isola di Lampedusa appartiene alla piattaforma continentale africana.\nGeografia.\nL'isolotto, lungo 200 metri e largo 180, ha una superficie di circa 0,036\u00a0km2 e la sua altezza massima \u00e8 di 36 metri. L'isola fa parte, come Lampedusa (che dista circa 18\u00a0km) della placca continentale africana, al contrario della pi\u00f9 lontana Linosa (60\u00a0km), che fa ancora parte della zolla siciliana. I fondali della costa meridionale calano a picco mentre quelli sul versante orientale digradano dolcemente, mostrando canali di calcare bianco scarsamente ricoperto di vegetazione.\nGeologia.\n\u00c8 l\u2019isola con le rocce pi\u00f9 antiche dell\u2019arcipelago Pelagiano, infatti \u00e8 costituita da calcari di mare basso dolomitizzate, risalenti al tardo Eocene (42 Ma) e appartenenti alla Formazione Halk El Menzel, ampiamente conosciuta in alcuni pozzi al largo del golfo di Hammamet.\nFlora e fauna.\nL'isolotto fa parte della area marina protetta Isole Pelagie ed \u00e8 in zona C nell'attuale regolamento di zonazione dell'AMP. La flora e la fauna non sono quindi soggette a totale protezione ed \u00e8 consentita attivit\u00e0 sull'isola.\nMolti uccelli migratori, in particolare gabbiani, sostano qui regolarmente. Inoltre \u00e8 presente l'endemico \"Armadillidium hirtum pelagicum\", un crostaceo di terra.\nStoria.\nSecondo la leggenda Lampione era in origine un masso che sarebbe sfuggito dalle mani di un Ciclope. Si narra di due eremiti che abitarono l'isola in passato ma non vi \u00e8 alcuna testimonianza certa.\nL'isolotto, che ha sempre seguito le vicissitudini delle altre Pelagie, non ha mai vissuto avvenimenti storici. Dopo essere entrato a far parte del Regno d'Italia, il 12 giugno 1878 segu\u00ec la sorte delle due isole maggiori, essendo incorporato nel nascente Comune di Lampedusa e Linosa. Nel 1897 al largo di Lampione fu avvistato un banco di spugne che attir\u00f2 l'attenzione di pescatori greci e tunisini in particolare, i quali diedero impulso economico all'arcipelago. Con l'avvento delle sostanze plastiche la pesca \u00e8 cessata.\nToponimo.\nLampione oggi non \u00e8 abitata e l'unico segno dell'uomo \u00e8 un faro automatico, da cui deriva il nome dell'isola. Il faro \u00e8 raggiungibile tramite un sentiero che parte da un piccolo attracco artificiale, adatto solo a piccole imbarcazioni.\nCultura.\nMedia.\nTelevisione.\nTra settembre e ottobre 2007 Lampione \u00e8 stata ambientazione per la famosa soap opera italiana \"CentoVetrine\"; nonostante questo, le puntate sono state girate a Lampedusa, per l'effettiva difficolt\u00e0 nel trasportare la troupe sull'isola."}
{"id": "110284", "revid": "767487", "url": "https://it.wikipedia.org/wiki?curid=110284", "title": "Enzo Petraccone", "text": "Biografia.\n si trasfer\u00ec a Napoli dove frequent\u00f2 il liceo classico Antonio Genovesi e successivamente l'universit\u00e0 laureandosi in lettere. Fu, oltre che letterato, anche giornalista, scrisse infatti per diversi quotidiani e settimanali tra cui \"Il secolo XIX\", \"Il Mattino\", \"Il Giorno\", diretto da Matilde Serao e altre testate. Fu grande amico e allievo di Benedetto Croce. Part\u00ec come volontario per la Prima guerra mondiale in cui trov\u00f2 la morte. Fu insignito di medaglia d'argento al valor militare.\nLa biblioteca di Muro Lucano fu a lui intitolata e Benedetto Croce, durante l'inaugurazione, il 10 giugno 1923, tenne un discorso poi pubblicato da Laterza nel 1924.\nOpere.\nScrisse diverse opere tra cui: "}
{"id": "110286", "revid": "124696448", "url": "https://it.wikipedia.org/wiki?curid=110286", "title": "Gian Gastone de' Medici", "text": "Come Principe cadetto, Gian Gastone non ebbe un ruolo preminente nella politica toscana fino al fallimento del matrimonio del fratello maggiore Ferdinando, quando il giovane fu fatto sposare nel 1697 alla principessa Anna Maria Francesca di Sassonia-Lauenburg. Gian Gastone, uomo mite, colto, amante della pace e apertamente omosessuale, mal si trov\u00f2 con la moglie, caratterialmente agli antipodi. Datosi all'alcolismo e a vizi sfrenati per sopperire alla malinconia di cui soffriva, Gian Gastone successe al padre nel 1723 al trono di Toscana, ormai oggetto di mercanzia delle grandi potenze europee per mancanza di eredi della casata medicea.\nNei suoi quattordici anni di regno, nonostante il cattivo stato di salute, tent\u00f2 di rimediare al malgoverno paterno, stabilendo la separazione tra Chiesa e Stato, ridando vitalit\u00e0 alla cultura e abbassando le tasse. Costretto a dichiarare erede prima don Carlos dalla Spagna, e poi Francesco Stefano di Lorena dall'Austria, Gian Gastone non seppe tenere una politica estera indipendente, lasciando la Toscana in eredit\u00e0 agli Asburgo-Lorena.\nBiografia.\nGiovinezza (1671-1697).\nSolitudine emotiva ed educazione.\nFiglio terzogenito di Cosimo III de' Medici e di Margherita Luisa d'Orl\u00e9ans, Gian Gastone, battezzato con questo nome in ricordo del nonno materno, Gastone d'Orl\u00e9ans, crebbe trascurato dai genitori. Dopo che la madre fu tornata in Francia, quando il principino aveva appena quattro anni, tra i due si mantenne una corrispondenza affettuosa che per\u00f2 si dirad\u00f2 progressivamente con l'avanzare degli anni. Al contrario i rapporti col padre Cosimo erano freddi e formali: il Granduca, che mostrava antipatia verso il terzogenito, era occupato soprattutto a curare l'educazione e la carriera del primogenito Ferdinando, erede al trono, e della secondogenita Anna Maria Luisa, considerata una preziosa pedina matrimoniale da spendere per qualche unione illustre. Infatti, quando il re del Portogallo Pietro II propose a Cosimo di far sposare la propria figlia, Isabella Luisa, con Gian Gastone, il granduca non prese in considerazione la proposta, non essendo propenso a fornirgli un adeguato appannaggio. \nPer quanto concerne l'educazione di Gian Gastone, essa fu affidata a Pietro Biringucci. Tra gli altri precettori della prima giovinezza si ricordano Valerio Spada e soprattutto il cardinale e studioso di storia ecclesiastica Enrico Noris, col quale il principe amava trascorrere la maggior parte delle giornate. Gian Gastone, sensibile e intelligente, si dedic\u00f2 presto anche ad interessi scientifici (in particolar modo alla botanica), divenendo uno dei pi\u00f9 colti principi del suo tempo: conosceva, tra le altre cose, il greco, il latino, lo spagnolo, il francese, il tedesco e perfino l'inglese, lingua quest'ultima ancora poco studiata presso le \"\u00e9lite\" europee.\nRapporti coi familiari e incontro con Giuliano Dami.\nIl giovane, dei cui rapporti col padre si \u00e8 gi\u00e0 accennato, trov\u00f2 comprensione solo nello zio cardinale Francesco Maria de' Medici, personaggio vizioso e anticonformista nonostante l'abito ecclesiastico, e nella sorella Anna Maria Luisa, l'unica figura \"materna\" che ebbe modo di conoscere. Il legame tra fratello e sorella si dimostr\u00f2, infatti, nella volont\u00e0 del giovane Gian Gastone di accompagnare Anna Maria Luisa, andata nel 1691 in sposa a Giovanni Guglielmo del Palatinato, fino a Verona.\nIl fratello maggiore Ferdinando, al contrario, disprezzava il carattere dimesso e malinconico di Gian Gastone, mentre buoni e affettuosi saranno i rapporti con la moglie di lui, la principessa Violante Beatrice di Baviera, che conobbe quando le and\u00f2 incontro nel 1688 a Bologna mentre si stava dirigendo verso Firenze per maritarsi con Ferdinando. Negli anni immediatamente precedenti al matrimonio, infine, importantissimo per la vita di Gian Gastone fu l'incontro con Giuliano Dami, un modesto servitore figlio di un contadino toscano, \"donatogli\" dal marchese Ferdinando Capponi. Il Dami si legher\u00e0 al granduca per tutta la vita prima come amante e poi come complice delle sue scorribande omosessuali.\nPeriodo boemo (1697-1708).\nFallimento del granprincipe Ferdinando.\nGian Gastone assunse una decisiva importanza agli occhi del padre Cosimo III solo quando fu chiaro che il matrimonio del primogenito Ferdinando con la principessa Violante era destinato a non generare figli. Le problematiche risiedevano sia nell'ostilit\u00e0 di Ferdinando, dichiaratamente bisessuale, di adempiere i propri doveri coniugali verso la moglie, sia nella sifilide che il granprincipe contrasse in occasione di un libertino soggiorno a Venezia, malattia che l'avrebbe portato prima ad una precoce demenza e poi ad una prematura scomparsa.\nSfortunato matrimonio.\nIl padre Cosimo III e la sorella Anna Maria Luisa si misero allora in cerca di una sposa per Gian Gastone. Anna Maria Luisa propose il nome di sua cognata Anna Maria Francesca di Sassonia-Lauenburg, una nobildonna tedesca molto rozza e di gusti volgari, gi\u00e0 vedova di Filippo di Neuberg, che si era dato all'alcolismo pur di non stare vicino alla consorte. Il matrimonio con una principessa tedesca fu accolto calorosamente da Cosimo III, desideroso di creare un ramo tedesco dei Medici, obbligando cos\u00ec il secondogenito a sposarsi con Anna Maria Francesca. \nIl matrimonio, bench\u00e9 fosse osteggiato dalla stessa Anna Maria Francesca, fu celebrato il 2 luglio del 1697 nella cappella del palazzo palatino di D\u00fcsseldorf dal vescovo ausiliare di Osnabr\u00fcck. Dopo la cerimonia, i novelli sposi iniziarono il viaggio che li avrebbe portati nella residenza della moglie, a Reichstadt, un piccolo villaggio fra le montagne della Boemia: fu impossibile costringere la sposa a trasferirsi a Firenze. Il matrimonio, a causa della differenza di temperamento dei due sposi, fin\u00ec prestissimo: Gian Gastone, apertamente omosessuale e amante della cultura, non trov\u00f2 nessun appagamento nella compagnia di una moglie dedita esclusivamente ad allevare cavalli e alla pratica degli esercizi fisici all'aperto, che lui apertamente aborriva. Anna Maria Francesca, inoltre, era \u00abcapricciosa, isterica, imperiosa, scervellata\u00bb, carattere che mal si accordava a quello mite e dolce del marito:\nViaggio europeo e ritorno in Boemia.\nI litigi fra i due si fecero sempre pi\u00f9 frequenti, elemento che rese la loro convivenza insopportabile. Inoltre, il provincialismo di Reichstadt, luogo privo di qualsiasi attrattiva intellettuale, disgustava il principe, che passava le sue giornate nell'ozio e nell'inattivit\u00e0 pi\u00f9 completa. Dunque, gi\u00e0 a partire dalla primavera dell'anno successivo, Gian Gastone comp\u00ec, sotto il falso nome di \"marchese di Siena\", un viaggio in tutta l'Europa che l'avrebbe condotto per le Fiandre, la Germania e la Francia. In quest'ultimo paese Gian Gastone ebbe l'onore di essere ricevuto dal re Luigi XIV, il quale rimase colpito dalla personalit\u00e0 del giovane principe e, soprattutto, ebbe modo di rivedere la madre Margherita Luisa, cosa che non accadeva da quando quest'ultima aveva lasciato la Toscana; l'incontro, nonostante le aspettative del figlio, fu freddo e formale.\nQuando Cosimo seppe del viaggio di Gian Gastone, che non aveva ricevuto l'autorizzazione paterna di allontanarsi dalla moglie, si infuri\u00f2 e costrinse il figlio a far ritorno a Reichstadt (autunno del 1698) per adempiere ai suoi doveri coniugali. Il rientro, comunque, non fu coronato da una ritrovata armonia di coppia; Gian Gastone, negli anni successivi, rimase sempre meno tempo a Reichstadt, soggiornando sempre pi\u00f9 spesso a Praga, dove incominci\u00f2 ad abbandonarsi ai piaceri pi\u00f9 turpi in postriboli e in taverne e a darsi all'alcol, accompagnato in queste scorribande immancabilmente da Giuliano Dami, che faceva di tutto per assecondare i desideri del suo padrone:\nRottura definitiva.\nNonostante il fallimento matrimoniale, Cosimo premeva perch\u00e9 il figlio adempisse ai suoi doveri coniugali. La declinante salute del primogenito Ferdinando, che ormai si stava avviando all'ultimo stadio della sifilide, aveva spento nell'anziano Granduca la speranza che da lui proseguisse la dinastia. Necessitava, dunque, che questa fosse continuata da Gian Gastone, e Cosimo tent\u00f2 vari espedienti perch\u00e9 il matrimonio fosse almeno consumato.\nOltre ad insistere col figlio al riguardo, fece pressioni sulla nuora attraverso l'arcivescovo di Praga Johann Joseph von Breuner, i suoi parenti pi\u00f9 stretti ed infine, nel 1708, attraverso lo stesso pontefice Clemente XI, che esort\u00f2 Anna Maria Francesca a raggiungere il marito a Firenze, citt\u00e0 in cui Gian Gastone era gi\u00e0 ritornato col consenso paterno una prima volta nel giugno del 1705, per rimanerci definitivamente dalla primavera del 1708. La principessa tedesca, dopo aver fatto sperare in un suo arrivo nel capoluogo toscano, decise di rimanere a Reichstadt: temeva i Medici, a causa anche delle dicerie sui presunti avvelenamenti che i membri di questa casata avrebbero propinato alle proprie mogli nelle generazioni precedenti.\nTra il 1708 e il 1723.\nRitorno a Firenze e matrimonio di Francesco Maria.\nGian Gastone, pur abitando a Palazzo Pitti, condusse vita semplice e ritirata, estraniandosi completamente dagli affari di stato, per i quali non aveva mai mostrato alcun interesse, e continu\u00f2 ad odiare il fasto della corte come aveva sempre fatto. Passava il tempo leggendo opere scientifiche, specie di botanica, e raccogliendo oggetti di antiquariato, di cui era buon intenditore. Soprattutto, per\u00f2, trascorreva la maggior parte delle sue giornate ubriacandosi, partecipando ai giochi erotici di cui il Dami era l'organizzatore e conducendo vita notturna:\nIntanto, Cosimo III aveva organizzato un tragicomico tentativo per avere un erede alternativo a Gian Gastone. Il Granduca fece infatti abbandonare il cappello cardinalizio a Francesco Maria e lo costrinse a sposare la giovanissima principessa Eleonora Luisa Gonzaga nella speranza che avessero un figlio. Il matrimonio, officiato nel 1709, non fu per\u00f2 mai consumato a causa della resistenza della sposa diciassettenne, che provava ripugnanza nell'unirsi ad un uomo devastato dalla pinguedine, e dello stesso Francesco Maria, per nulla interessato alla vita matrimoniale. La speranza in una prole da questo matrimonio rimase perci\u00f2 vana, e dopo due anni dalla sua celebrazione Francesco Maria spir\u00f2, mettendo di fatto fine alle speranze del granduca Cosimo in una prosecuzione della dinastia.\nErede al trono e crisi di successione.\nIl 31 ottobre del 1713 spirava anche il granprincipe Ferdinando, cinquantenne: afflitto da crisi epilettiche e da una precoce demenza, non riusciva pi\u00f9 a riconoscere il padre. All'indomani della sua morte, Gian Gastone divenne automaticamente erede al trono e, all'estero, le principali potenze europee cominciarono ad intavolare fra di loro delle trattative per decidere quale principe sarebbe succeduto al trono del Granducato dopo la sua morte.\nCosimo III, inizialmente, propose, dopo l'estinzione della casata, la restaurazione dell'antica Repubblica fiorentina, secondo un disegno promosso dal marchese Rinuccini nella conferenza di Getruidenberg; poi Cosimo, disgustato dai mercanteggiamenti delle potenze europee riunite ad Utrecht per porre fine alla sanguinosa guerra di successione spagnola (1700-1714), reag\u00ec nominando come successore di Gian Gastone la figlia Anna Maria Luisa, facendo approvare tale decreto dal Senato fiorentino il 27 novembre: era la fine del progetto repubblicano, inizialmente sostenuto da Gran Bretagna e Province unite. Mentre l'Austria, che intendeva estendere la propria influenza sull'Italia centrale, si oppose al decreto, Francia, Province unite e Gran Bretagna l'accolsero inizialmente in modo positivo.\nNel 1718, per\u00f2, in seguito ad un nuovo mutamento della politica internazionale, i membri della quadruplice alleanza (Gran Bretagna, Province unite, Francia e Austria) decisero che a Gian Gastone sarebbe dovuto succedere sul trono di Toscana il principe don Carlos, figlio di Filippo V di Spagna e di Elisabetta Farnese, quest'ultima discendente a sua volta dei Medici per via matrilineare. Cosimo, ormai quasi ottuagenario, si ribell\u00f2, avviando una politica di riarmamento per difendere il regno dall'interferenza straniera e, nel contempo, affid\u00f2 alla figlia, rimasta vedova nel 1717 e rientrata a Firenze a causa dell'ostilit\u00e0 del nuovo elettore Carlo III Filippo, incarichi di natura politica.\nGian Gastone invece non mostr\u00f2 alcun interesse verso il trono che gli sarebbe toccato, rimanendo sempre il pi\u00f9 lontano possibile dalla vita politica ed estraniandosi dalla vita di corte, che detestava. Mantenne invece sempre buoni rapporti con la cognata Violante di Baviera, la quale decise di rimanere in Toscana anche dopo la morte del marito. Inoltre, mentre Cosimo adorava sua figlia, il futuro granduca aveva maturato un profondo rancore nei confronti della sorella, in quanto la riteneva responsabile in prima persona del suo sfortunato matrimonio. Un analogo sentimento era nutrito anche da Violante nei confronti della cognata, della quale mal sopportava la forte personalit\u00e0 esercitata a corte, al punto da valutare la possibilit\u00e0 di ritornare in Baviera. Fu cos\u00ec che Cosimo, per evitare gli scontri fra le due donne, nomin\u00f2 Violante governatrice di Siena.\nReggenza di Gian Gastone e morte di Cosimo.\nBench\u00e9 Cosimo III preferisse la figlia a Gian Gastone, la legge di successione al trono gli impediva di delegittimare il successore, per cui il vecchio granduca si decise ad affidare alcuni incarichi di rappresentanza al figlio solo verso gli ultimi anni della sua vita; esemplare \u00e8 quando a Gian Gastone fu chiesto, nel giugno del 1720, di rappresentare il padre ammalato in occasione della festa di San Giovanni, in cui le citt\u00e0 del Granducato, rappresentate ciascuna da un delegato, omaggiavano il sovrano. Nel luglio del 1722 partecip\u00f2 ai lavori della Consulta di Stato, sempre in rappresentanza del padre.\nQuesti, bench\u00e9 seguisse uno stile di vita salutare e morigerato dettatogli dal medico e poeta Francesco Redi, inizi\u00f2 a soffrire dei sempre pi\u00f9 numerosi acciacchi della vecchiaia. Il 22 settembre del 1723, mentre era al tavolo di lavoro, fu colpito da un violento attacco di tremore, segno della fine imminente. Nonostante volesse controllare tutti gli atti, l'anziano granduca lasci\u00f2 le redini del governo nelle mani del figlio, che al momento del tracollo paterno si trovava a Pescia. Dopo cinquantatr\u00e9 giorni di malattia, il 31 ottobre, Cosimo III, granduca per cinquantatr\u00e9 anni, spir\u00f2, lasciando dietro di s\u00e9 una pesante eredit\u00e0 per il suo successore.\nRegno (1723-1737).\nPolitica interna.\nPremesse.\nGian Gastone sal\u00ec al trono in una contingenza politica a lui ampiamente sfavorevole: non solo la Toscana era diventata una mercanzia delle grandi potenze europee, ma lo stesso Stato versava nelle condizioni pi\u00f9 misere a causa del malgoverno paterno. In primo luogo, il fanatismo religioso del padre aveva ridotto la Toscana ad uno Stato \"monastico\", regolato da provvedimenti legislativi moralizzatori, da una fitta rete di spie ecclesiastiche che dovevano controllare la condotta dei sudditi e dai forti versamenti in denaro che Cosimo III usava elargire agli ecclesiastici e a coloro che si erano convertiti al cattolicesimo. Inoltre, per sostenere il lusso della corte e le spese per processioni e funzioni varie, Cosimo III aveva imposto un forte sistema tributario che andava a colpire le classi medie, distruggendo di fatto l'economia toscana. Cos\u00ec Jacopo Riguccio Galluzzi descriveva, nel 1821, lo stato di salute del Granducato all'indomani della morte di Cosimo III:\nSeparazione tra Stato e Chiesa.\nGian Gastone, bench\u00e9 non avesse mai amato il potere e fosse in pessime condizioni di salute, seppe gestirlo con accortezza e buon senso, abrogando la maggior parte delle leggi paterne ed effettuando alcune grandi riforme che getteranno, almeno in parte, le basi di quelle che sarebbero state successivamente compiute da Pietro Leopoldo. In primo luogo, Gian Gastone condusse una politica laica e ridusse il potere e l'influenza della Chiesa, tagliando le pensioni ai convertiti ed eliminando il sistema di spionaggio ecclesiastico.\nDa questa rottura con la politica di Cosimo III derivarono alcuni scontri tra il nuovo granduca e l'autorit\u00e0 ecclesiastica, come quando l'arcivescovo di Firenze gli reclam\u00f2 l'applicazione di alcune leggi ecclesiastiche in contrasto con il codice granducale o quando il papa Clemente XII (1730-1740) gli impose di licenziare il ministro Giulio Rucellai perch\u00e9 aveva tentato di difendere il patrimonio mediceo dalle mire pontificie. Nel primo caso Gian Gastone ordin\u00f2 all'arcivescovo di non intromettersi nelle decisioni dello Stato; nel secondo, non rispose nemmeno all'ammonizione del pontefice.\nAltri provvedimenti di natura opposta al regno paterno furono il permesso alla massoneria di radicarsi in Toscana e l'abolizione dei decreti contro le prostitute, gli ebrei e le feste laiche. Nonostante il cambiamento patrocinato da Gian Gastone, papa Benedetto XIII (1723-1730), \u00abin segno della sua stima per i Medici\u00bb, decise di conferire alla principessa Violante l'ambita rosa d'oro della cristianit\u00e0, massima onorificenza per quelle donne cattoliche che avevano dimostrato indiscutibili virt\u00f9 cristiane.\nProvvedimenti culturali.\nGian Gastone, nei suoi quattordici anni di regno, ebbe modo di dimostrare il suo carattere liberale intervenendo in altri campi. In primo luogo risollev\u00f2 le sorti dell'Universit\u00e0 di Pisa, che il padre aveva in disistima: dal 1691 vi aveva anche proibito l'insegnamento della filosofia epicurea a causa del materialismo che essa professava. Gian Gastone invece chiam\u00f2 Pompeo Neri ad insegnarvi diritto della natura e permise l'istituzione di nuove cattedre come chirurgia teorica, chimica, algebra e la realizzazione di un osservatorio astronomico.\nSempre in ambito scientifico, il granduca fece tributare, poco prima di morire, solenni onoranze a Galileo Galilei nella basilica di Santa Croce. Il rinnovato vitalismo culturale patrocinato dal Granduca ebbe degli echi non solo a Pisa, dove furono chiamati ad insegnare i matematici Odoardo Corsini e Luigi Guido Grandi, l'umanista Alessandro Politi e il medico Gaspare Cerati, ma anche a Firenze, dove allo \"Studium\" fu invitato a tenere corsi di storia ecclesiastica Giovanni Lami. Anche la principessa Violante contribu\u00ec al rinnovato amore per le arti e le scienze e, \u00abseguitando l'esempio del suo defunto marito [il granprincipe Ferdinando, n.d.a], intraprese a proteggere e favorire gl'ingegni che si distinguevano sopra delli altri\u00bb.\nAltre iniziative.\nIl governo di Gian Gastone, inoltre, si caratterizz\u00f2 per la mitezza dell'amministrazione della giustizia: dopo aver liberato i toscani dall'incubo dello spionaggio ecclesiastico, Gian Gastone abol\u00ec \"de facto\" la pena di morte e concesse, al momento della sua ascesa al trono, un'amnistia generale per i carcerati. Inoltre ridusse le tasse, con gran sollievo del popolo, come quella del grano che fu abbassato di quattro paoli allo staio.\nPolitica estera.\nDon Carlos erede.\nLa politica estera di Gian Gastone si concentr\u00f2 sulla questione della successione, continuando di fatto la linea diplomatica perseguita da Cosimo III negli ultimi anni della sua vita. Gi\u00e0 dal 1718, le grandi potenze avevano stabilito che a Gian Gastone sarebbe dovuto succedere il secondogenito di Filippo V e di Elisabetta Farnese, il principe don Carlos, futuro re di Napoli prima e di Spagna poi. Le proteste di Cosimo III prima, e di Gian Gastone poi, non furono ascoltate, costringendo gli ultimi esponenti della casata ad accettare la decisione stabilita nel trattato di Londra. Si cerc\u00f2 allora di attuare una politica estera autonoma da parte della corte medicea, tentando, nel 1723, di far sposare Anna Maria Luisa con il re di Sardegna Vittorio Amedeo II, ma le trattative fallirono, relegando sempre pi\u00f9 la diplomazia toscana alle dipendenze di quelle inglese, austriaca e spagnola.\nInoltre, le pessime condizioni di salute del granduca tenevano deste le aspirazioni delle potenze europee, sempre pronte ad occupare il trono toscano; nel 1728, in seguito ad un infortunio, fu fatta spargere la voce che Gian Gastone fosse morente, spingendo la Spagna a muovere il suo esercito contro la Toscana per occuparla. La smentita della notizia e la risolutezza del granduca permisero il ripristino dello \"status quo\". Comunque, quando don Carlos - che aveva appena sedici anni - arriv\u00f2, accompagnato da 6000 soldati spagnoli, il 9 marzo del 1732 a Firenze, fu ben accolto dal granduca che, afflitto dalla scomparsa dell'amata cognata Violante nel 1731, rimase favorevolmente colpito dal carattere gioviale e allegro del giovane. Indice di questo stato d'animo \u00e8 l'aneddoto riportato dal Von Poellnitz nel momento in cui Gian Gastone lo proclam\u00f2 ufficialmente suo erede:\nElezione di Clemente XII e Francesco Stefano di Lorena.\nGian Gastone cerc\u00f2 di recuperare prestigio e credito manifestando la propria influenza nella nomina del nuovo pontefice, affinch\u00e9 questi fosse inoltre favorevole sia alla causa dei Medici, sia al mantenimento della pace in Europa. Nel 1730, infatti, morto Benedetto XIII, si apr\u00ec il conclave, e subito il granduca, coadiuvato dalla principessa Violante, cerc\u00f2 di spingere il Sacro Collegio a nominare pontefice il cardinale fiorentino Lorenzo Corsini, rinomato per i servigi in campo economico e politico che aveva reso allo Stato Pontificio e amico personale della principessa Violante.\nIl cardinale, bench\u00e9 fosse poi eletto papa col nome di Clemente XII, non riusc\u00ec a preservare il Vecchio continente da un nuovo conflitto bellico, quale fu la guerra di successione polacca (1733-1738). Questa nuova guerra di successione, per quanto fosse apparentemente incentrata sulla scelta del candidato al trono polacco, cambi\u00f2 nuovamente le carte in tavola per quanto riguardava la successione al trono toscano. Nel 1735 le grandi potenze decisero che Stanislao Leszczy\u0144ski, il pretendente francese al trono polacco, avrebbe ottenuto come indennizzo il Ducato di Lorena, il cui erede era Francesco Stefano, fidanzato della figlia di Carlo VI d'Asburgo, Maria Teresa.\nIn cambio delle terre avite, il giovane lorenese avrebbe ricevuto il Granducato di Toscana, dal momento che la Spagna, nel corso della guerra, era riuscita negli anni 1734-1735 a conquistare le Due Sicilie per don Carlos, il quale rinunci\u00f2 ai suoi diritti sulla Toscana pur di ottenere il riconoscimento dei suoi diritti sui regni di Napoli e di Sicilia da parte dell'Austria. Gian Gastone, conscio che le forze erano impari, non prov\u00f2 nemmeno ad opporre resistenza ai progetti delle potenze europee, cambiando nuovamente il suo testamento in cui l'erede designato diventava ora l'ex duca di Lorena. Riusc\u00ec soltanto a farsi promettere che, al momento dell'ascesa di Francesco Stefano, la Toscana sarebbe rimasta sempre uno Stato autonomo, e non una provincia dell'Impero asburgico, patto che verr\u00e0 rispettato alla conclusione della guerra di successione austriaca, nel 1748.\nMorte e esequie solenni.\n La salute del granduca Gian Gastone, oramai minata da anni, peggior\u00f2 sensibilmente nel giugno del 1737. Il principe di Craon, arrivato in quel mese a Firenze in rappresentanza del futuro granduca Francesco Stefano di Lorena, scrisse a quest'ultimo una missiva di tali parole:\nAlcuni giorni dopo, l'elettrice Anna Maria Luisa, preoccupata per la salute del fratello (che aveva ordinato di non farla entrare nei propri appartamenti), riusc\u00ec a entrare nella camera del granduca attraverso un passaggio segreto. Gian Gastone, nonostante l'agonia, non appena la vide riusc\u00ec a gridarle di andarsene e le rivolse parole offensive chiamandola \"puttana\" e con altri epiteti. Tuttavia, saputo che la sorella stava piangendo disperata in camera sua, Gian Gastone si pent\u00ec e le mand\u00f2 le sue scuse, dicendole anche che poteva venire a trovarlo a suo piacere.\nLa mattina dell'8 luglio Gian Gastone si confess\u00f2 con don Ippolito Rosselli, priore della chiesa di Santa Felicita, e poi ricevette il viatico. Verso mezzogiorno ricevette l'estrema unzione e, fissando un crocifisso, disse: \u00ab\"Sic transit gloria mundi\"\u00bb. Dopo aver passato il pomeriggio a pregare, verso sera fu deciso di far riposare il granduca. Alle due e venti pomeridiane del 9 luglio Gian Gastone de' Medici, ultimo granduca di Toscana della sua dinastia, spir\u00f2 serenamente, circondato dalla sorella Anna Maria Luisa, dai pi\u00f9 importanti ecclesiastici toscani e dalle maggiori cariche del regno.\nIl principe di Craon, reggente in nome del nuovo granduca Francesco Stefano, comand\u00f2 al generale Wactendonck di prendere ordini dall'elettrice Anna Maria Luisa per organizzare le esequie di Gian Gastone, affinch\u00e9 avvenissero secondo le forme e l'abituale sfarzo di Casa Medici. Il 10 luglio, dopo l'autopsia e l'imbalsamazione, il corpo di Gian Gastone fu esposto a Palazzo Pitti su un sontuoso catafalco a forma di trono, ricoperto da una coltre di velluto nero ricamata d'oro con le armi dei Medici. Per tre giorni un lungo corteo and\u00f2 a visitare la salma del granduca e infine la sera del 14 luglio inizi\u00f2 il corteo funebre da Palazzo Pitti alla basilica di San Lorenzo:\nL'elettrice palatina, arrivata alla basilica in carrozza, ne scese e accompagn\u00f2 la salma fino a quando fu deposta su un gran catafalco d'argento posto dinanzi all'altare maggiore. Dopo la partenza di Anna Maria Luisa, il corpo fu prelevato e posto in tre casse: una di piombo, una di cipresso e una di legno comune. Le esequie solenni furono celebrate il 9 ottobre 1737 per ordine del nuovo granduca e l'orazione funebre fu tenuta dall'abate Giuseppe Buondelmonti.\nVita privata.\nUn personaggio complesso.\nGian Gastone \u00e8 uno dei personaggi pi\u00f9 equivoci della storia dei Medici: uomo colto e dotato di non comune intelligenza - ne sono indici le arguzie che sono state in parte riportate nelle sezioni precedenti - il granduca viveva secondo metodi e ritmi non degni della sua posizione. Sulla sua vita privata sono stati riportati molti aneddoti, alcuni frutto della libellistica attuata successivamente da coloro che avevano avversato la condotta politica e morale del granduca. Di sicuro Gian Gastone, come il fratello Ferdinando, aveva sviluppato il proprio modo di vivere in contrapposizione all'ambiente bigotto e alla solitudine emotiva in cui era cresciuto; in seguito al suo sfortunato matrimonio aveva poi acutizzato il proprio comportamento, finendo per diventare alcolista.\nCol passare degli anni, inoltre, Gian Gastone accentu\u00f2 quel suo lato malinconico e solitario, facendosi sempre meno vedere durante le celebrazioni pubbliche. Aveva terrore della folla e, quando partecip\u00f2 nel 1729 alla tradizionale festa di San Giovanni su invito della sorella Anna Maria Luisa, per alleviare il suo timore si ubriac\u00f2, dando di s\u00e9 un'immagine non molto edificante ai sudditi che, nonostante tutto, lo presero in simpatia per le riforme liberali da lui adottate. Gian Gastone, infatti, si mostr\u00f2 in pubblico soltanto nei primi anni di regno; poi, a partire dai primi anni trenta - se si eccettua un'uscita nel 1735 - rimase chiuso dapprima nei suoi appartamenti, poi nella sua camera, e infine nel suo letto, che rifiut\u00f2 di lasciare per mesi interi.\nLo stesso ritmo giornaliero del granduca si svolgeva irregolarmente, come \u00e8 riferito da Harold Acton: \u00abla giornata del Granduca s'iniziava a mezzogiorno...pranzava sempre alle cinque del pomeriggio e cenava alle due di notte. Mangiava sempre da solo e di solito a letto: la storia di un giorno \u00e8 quella di un anno\u00bb. Nonostante la malinconia causata dalle sventure della sua vita, il granduca non aveva perso il suo tipico umorismo davanti ai casi della vita. Per esempio, quando Giuliano Dami, il suo amante e amico di scorribande, vendeva gli oggetti del granduca per guadagno, Gian Gastone, ritrovandoli tra le mercanzie che i commercianti gli offrivano a corte, esclamava: \u00abtoh, chi non muore si rivede!\u00bb. \nI ruspanti.\nIl granduca trascorreva talvolta le giornate in festini omosessuali organizzati da Giuliano Dami, il quale si occupava personalmente di reclutare ragazzini generalmente di modestissima condizione per il divertimento del suo padrone. Questi ragazzi, che erano circa 370, furono chiamati \"ruspanti\" perch\u00e9 pagati con i \"ruspi\", le monete del Granducato di Toscana. Con essi, Gian Gastone si dava ad orge interminabili, che duravano anche l'intera giornata; capitava anche che volesse essere semplicemente vilipeso e che lo \u00abstrapazzassero come un pupazzo\u00bb.\nSempre per divertimento, chiamava i ruspanti coi nomi dei pi\u00f9 importanti aristocratici, talmente aveva in uggia quella classe sociale. L'enorme credito che essi godevano presso il granduca rendeva queste bande di giovani molto pericolose e temute dalla popolazione (e in particolar modo da Anna Maria Luisa, che li detestava), in quanto si davano a scorribande per tutta la citt\u00e0, diventando anche aggressivi e violenti. Nel 1731, poich\u00e9 non avevano visto il granduca per due settimane, e non avendo di conseguenza ricevuto il loro salario, temerono che fosse morto e si ammassarono davanti a Palazzo Pitti, chiedendo di vedere il granduca e tentando di entrarvi con la violenza.\nLa riscoperta dei resti.\nCome tutti i suoi antenati, Gian Gastone non fu posto nella monumentale Cappella dei Principi, dove si trovano in realt\u00e0 dei vuoti sarcofagi in porfido, ma nella grande cripta delle Cappelle medicee, realizzate due secoli prima dal Buontalenti. Nel caso specifico Gian Gastone \u00e8 risultato sepolto in una seconda cripta dietro l'altare maggiore delle Cappelle, scoperta soltanto durante l'ultima ricognizione del 2004 ad opera del professore di storia della medicina dell'Universit\u00e0 di Pisa Gino Fornaciari: \nL'epigrafe celebrativa, in latino, recita cos\u00ec:"}
{"id": "110291", "revid": "287204", "url": "https://it.wikipedia.org/wiki?curid=110291", "title": "Chisinau", "text": ""}
{"id": "110295", "revid": "1718925", "url": "https://it.wikipedia.org/wiki?curid=110295", "title": "Giuseppe II d'Asburgo-Lorena", "text": "Troppo illuminato e troppo poco cattolico, durante il suo regno venne considerato dai suoi contemporanei come il tipico rappresentante del \"dispotismo illuminato\", non credendo nel diritto divino dei re, e come imperatore continu\u00f2 l'opera della madre secondo i principi del giurisdizionalismo.\nLa sua politica ecclesiastica si ispirava al febronianesimo e fu chiamata giuseppinismo in suo onore. Con essa l'imperatore intendeva unificare nelle mani dello Stato i poteri sul clero nazionale, sottraendoli al papa e ai suoi rappresentanti, i nunzi apostolici, in maniera molto simile al gallicanesimo francese. Per questa sua propensione a interessarsi agli affari ecclesiastici venne soprannominato anche \"re sacrestano\".\nBiografia.\nI primi anni.\nGiuseppe II nacque a Vienna il 13 marzo 1741, primo figlio maschio di Maria Teresa d'Asburgo e di suo marito, l'imperatore Francesco Stefano di Lorena.\nNel \"Viennese Diarium\", il gazzettino ufficiale della capitale dell'impero, non appena si seppe della notizia della nascita del futuro erede al trono, venne diffusa la seguente notizia:\nLa sera stessa della sua venuta alla luce, Giuseppe II venne battezzato e singolari furono i suoi padrini: Benedetto XIV partecip\u00f2 per procura delegando l'arcivescovo di Vienna, il cardinale Sigismund von Kollonitz, mentre il re Augusto III di Polonia venne rappresentato in questa occasione dal feldmaresciallo Giuseppe Federico di Sassonia-Hildburghausen. Al bimbo furono imposti i nomi di Giuseppe Benedetto Augusto Giovanni Antonio Michele Adamo (di cui il secondo e il terzo vennero certamente scelti in onore dei padrini).\nGiuseppe era nato poco dopo lo scoppio della Guerra di successione austriaca, dalla quale l'Austria sarebbe uscita profondamente provata, e quindi la madre Maria Teresa predispose per lui un'educazione orientata al meglio delle conoscenze culturali e militari dell'epoca, con gli studi degli scritti di Voltaire e degli enciclopedisti francesi da una parte e l'esempio di Federico II di Prussia dall'altra. Ufficiali di governo lo istruirono sui meccanismi di funzionamento e sui dettagli dell'amministrazione delle numerose componenti dello stato imperiale, cos\u00ec da farne un giorno anche un attento burocrate.\nGiuseppe II: da re dei Romani a imperatore.\nIl 27 marzo 1764 Giuseppe II, reputato ormai sufficientemente adulto da poter condividere i poteri paterni e per consacrarlo quale futuro erede al trono imperiale, venne prescelto a Francoforte sul Meno, di fronte alla dieta imperiale riunita, quale re di Germania (titolo sussidiario a quello di imperatore del Sacro Romano Impero) e venne incoronato il 3 aprile di quello stesso anno, assumendo il motto personale \"Virtute et exemplo\".\nNel 1765, alla morte improvvisa del padre, Giuseppe II pot\u00e9 assurgere al trono del Sacro Romano Impero. Nello stesso anno venne altres\u00ec associato ufficialmente alla madre come co-reggente su tutti gli stati di collazione arciducale, senza per\u00f2 avere la possibilit\u00e0 di dare spazio alle proprie iniziative di governo. La posizione di imperatore del Sacro Romano Impero, inoltre, dalla met\u00e0 del Seicento, era divenuta pi\u00f9 un titolo d'onore che una vera e propria carica statale, il che diminu\u00ec ulteriormente la sua influenza sugli affari di governo, pur concedendogli un controllo pressoch\u00e9 totale sulle finanze dello Stato.\nSappiamo dai documenti d'epoca che in moltissime occasioni Giuseppe aveva manifestato idee completamente opposte a quelle della madre, soprattutto in politica interna, ma fu comunque soggetto alla predominante figura di Maria Teresa, la quale del resto contribu\u00ec a instradare la sua educazione verso gli ideali dell'illuminismo, che poi fonderanno la base della politica di Giuseppe II. Alla morte della madre nel 1780, divenuto anche arciduca d'Austria, Giuseppe II tent\u00f2 di riconvertire la propria politica, ma questo si sarebbe dimostrato eccessivamente scorretto nei confronti della propria condotta personale e dello Stato, che gi\u00e0 da diverso tempo era stato abituato a una linea di impostazione teresiana.\nIl riformatore.\nGiuseppe II \u00e8 noto soprattutto per essere stato uno dei maggiori sovrani della storia propugnatori dell'assolutismo illuminato. Questo si pu\u00f2 dedurre in prima istanza proprio dai suoi scritti, dai quali si evince che egli concepiva il proprio ruolo di capo della nazione come un dovere sacrosanto da adempiere per essere il tramite che legava Dio al suo popolo, incentrando sempre pi\u00f9 il ruolo di governo sulla sua persona, pur mantenendo una politica e degli ideali di stampo illuminista: \"Tutto per il popolo, ma niente attraverso il popolo\" \u00e8 il motto con cui sovente si \u00e8 identificata la condotta del regno di Giuseppe II.\nOvviamente, cos\u00ec, Giuseppe II recuper\u00f2 non solo l'influenza dell'aristocrazia austriaca, ma anche la tradizione cavalleresca e medioevale che lo consacrava come re-sacerdote, fatto che lo spinse molto a considerare attivamente gli affari ecclesiastici come affari di governo. Nel 1782, inoltre, abol\u00ec le servit\u00f9 personali dei contadini e nelle propriet\u00e0 reali essi divennero affittuari ereditari.\nA questo si accompagnava anche una grande tendenza al centralismo che lo port\u00f2 a progettare un'ambiziosa politica interna all'impero: egli voleva infatti fare dell'Austria un potente stato unitario con la Germania, abolendo tutte le differenze e i privilegi linguistici e culturali che contraddistinguevano le nazioni parti del Sacro Romano Impero sottoposte alla sua guida. Ci\u00f2 scaten\u00f2 quasi ovunque nell'impero tendenze nazionaliste e rivolte popolari che lo fecero recedere da questo progetto.\nUn altro rimarchevole aspetto della politica di Giuseppe II fu la sua \"ars politica\", che si espresse in maniera compiuta nella sua attenzione alle espressioni artistiche del suo tempo. Per il Burgtheater di Vienna incaric\u00f2 il compositore Wolfgang Amadeus Mozart di comporre quello che sarebbe divenuto \"Il ratto dal serraglio\", rappresentato nel 1782, contribuendo a diffondere la lingua tedesca attraverso il canto e la musica divertente. La cooperazione con Mozart venne fedelmente mantenuta anche negli anni successivi con la prima esecuzione, nel 1786, de \"Le nozze di Figaro\" e, nel 1790, con \"Cos\u00ec fan tutte\", quando ormai lo stesso imperatore si era reso conto che il \"Singspiel\" in tedesco non aveva attecchito e aveva preferito fare ritorno alla lingua italiana, pur conservando e promuovendo i talenti della propria patria come Mozart.\nUna delle sue preoccupazioni fu il benessere del proprio popolo, in particolare sotto l'aspetto della salute, che egli cur\u00f2 in maniera particolare con la costruzione di un ospedale a Vienna: il nosocomio prese il nome di \"Josephinum\" e venne personalmente progettato dal monarca nei pi\u00f9 piccoli dettagli.\nLa sua riforma degli orari di lavoro per operai e braccianti fu invece osteggiata dalla vecchia classe dirigente austriaca, che vedeva nel lavoro a basso prezzo delle classi meno agiate una forma facile di guadagno e sfruttamento.\nLe riforme giudiziarie.\nNel campo delle fonti normative attu\u00f2 tre interventi di grande rilievo, sempre improntati a quelli che sono i compiti del despota illuminato. Nel 1781 diede alla luce il \"Civil Gerichtsordnung\" (CGO), un Codice di procedura civile davvero innovativo e avanzato per i tempi e che, infatti, rimarr\u00e0 in vigore fino alle soglie del \u2018900. Era un codice autonomo e autointegrante e prevedeva, in un'ottica giurisdizionalista, un forte controllo dello Stato sul giudice e sull'azione legale. Al giudice venivano, infatti, tolti numerosi poteri arbitrari di cui disponeva e venivano subordinati alla legge; rispetto alle parti, inoltre, gli venivano assegnate notevoli funzioni incidenti sull'andamento del giudizio: era un vero e proprio motore del procedimento, in netto contrasto con la tradizione di diritto comune.\nTent\u00f2 poi di portare avanti il progetto di \"Codex\" della madre con il \"Josephinisches Gesetzbuch\", ma lo abbandon\u00f2 presto per dedicarsi al suo importantissimo \"Josephinisches Strafgesetz\" (1787). Questa legge penale, che avrebbe dovuto essere applicata anche in Lombardia con il nome di \u201cCodice\u201d, non entr\u00f2 mai in vigore, perch\u00e9 l'imperatore mor\u00ec prima della sua promulgazione. Era comunque un passaggio fondamentale nel percorso dell'Austria verso la codificazione, perch\u00e9 pu\u00f2 essere considerato il primo codice penale moderno. Per questo testo Giuseppe II fece propria la tradizione di Beccaria, ma a volte ne elimin\u00f2 il contenuto umanitario, prediligendo la concezione utilitaristica, comunque presente. La sola funzione della pena \u00e8 quella di prevenire la commissione di crimini, quindi ci\u00f2 che interessa \u00e8 la sua efficacia: non importa quanto le pene siano dure o inumane, importa solo che siano utili al loro fine.\nAccanto a elementi cos\u00ec autoritari, la legge, tuttavia, fa propri anche alcuni avanzati principi di garanzia, come il principio di legalit\u00e0, proporzionalit\u00e0 e personalit\u00e0 della pena, il divieto di analogia e l'eliminazione della discrezionalit\u00e0 del giudice. C'\u00e8 inoltre un'innovativa revisione della figura di reato, che viene scisso in due grandi categorie: i reati criminali e i reati politici. I primi sono quei comportamenti che violano norme di diritto naturale, ossia interessi che sempre e in ogni ordinamento saranno tutelati; mentre i secondi sono comportamenti che ogni singolo ordinamento pu\u00f2 decidere se reprimere o meno e vengono puniti perch\u00e9 sono proibiti, non perch\u00e9 sono ingiusti. Molti reati criminali, puniti con pene pi\u00f9 dure, vengono declassati a reati politici, quindi puniti con pene meno severe; fra questi, in particolare, i reati religiosi.\nEra estremamente innovativo nella misura in cui non prevedeva la pena di morte, seppur lo facesse solo in un'ottica utilitaristica e non umanitaria: le pene pi\u00f9 durature e pi\u00f9 crude rimangono maggiormente impresse nei consociati, quindi sono pi\u00f9 utili della pena di morte che, tutto sommato, \u00e8 rapida e si dimentica in fretta. Accanto ad alcuni punti di arretratezza, come l'imprescrittibilit\u00e0 di reato e pena, c'era, per\u00f2, un'altra grande innovazione in questo testo: l'unificazione del soggetto di diritto; si perveniva cos\u00ec finalmente ad assoggettare tutti i sudditi a una stessa legge.\nIl terzo grande sforzo giuridico di Giuseppe II si ebbe con il \"Kriminal Gerichtsordnung\" (KGO) del 1788. Questo regolamento giudiziario in campo penale era un Codice (il primo Codice di procedura penale moderno) al contempo garantista e statualista, perch\u00e9, accanto a norme che volevano limitare l'arbitrio del giudice, poneva alcuni istituti a favore dell'imputato. Si inserirono nel processo penale una serie di cautele, come l'abolizione della tortura (strumento arbitrario per eccellenza), per evitare che il giudice sfuggisse al controllo statale; inevitabilmente provvedimenti di questo tipo ricadevano positivamente sull'imputato. Era prevista inoltre la possibilit\u00e0 che il giudice raggiungesse sia la prova della colpevolezza, alla quale sarebbe seguita una condanna dell'imputato, sia quella della sua innocenza, alla quale sarebbe seguita naturalmente l'assoluzione. Innovativo in tal punto era l'inserimento dell'assoluzione per insufficienza di prove, quando il giudice non potesse pervenire n\u00e9 a una condanna, n\u00e9 a un'assoluzione; si eliminava cos\u00ec la figura poco garantista del semi-reo. Veniva anche disciplinato dettagliatamente l'istituto delle prove, con particolare specificit\u00e0 sulla prova piena, che si aveva solo in caso di confessione, di due testimonianze concordanti o di almeno due circostanze. Questa terza situazione, tuttavia, comportava una pena minore.\nLa difesa tecnica veniva eliminata, perch\u00e9 era il giudice stesso che doveva cercare, oltre alle prove incriminanti, anche le prove dell'innocenza dell'imputato: si doveva comportare da accusatore e da difensore al contempo, con un inevitabile abbandono del reo nelle mani di un'unica persona. Tuttavia, come contemperamento di questa situazione, era richiesto al giudice di comportarsi correttamente; ma l'ago della bilancia era nuovamente sbilanciato a favore del magistrato nella misura in cui questo comportamento leale era richiesto anche all'imputato, che, se taceva o si fingeva malato, sarebbe stato castigato.\nTornava anche qui la compresenza di norme dal contenuto fortemente innovatore, garantista e statualista con norme che, invece, ancora \u201ccondannavano\u201d l'imputato a essere un mezzo di prova.\nLe riforme interne ed economiche.\nLa centralizzazione e l'uniformit\u00e0 dello stato.\nSotto il governo di Giuseppe II si fecero ampia strada gli ideali del mercantilismo e della fisiocrazia, il che port\u00f2 essenzialmente a dei rinnovamenti in campo tecnologico, facendo giungere l'Austria a uno stato di grande avanzamento nel campo industriale, seppur minimo, visto che lo Stato asburgico ader\u00ec solo in minima parte alla rivoluzione industriale inglese settecentesca. Con la morte di Maria Teresa, Giuseppe incominci\u00f2 a introdurre pi\u00f9 di 6.000 editti e 11.000 nuove leggi disegnate appositamente per regolare e riorganizzare ogni aspetto dell'impero. Nella politica interna, lo spirito del giuseppinismo si mostrava benevolente e paternalistico, con l'unico intento di rendere felice il suo popolo, ma ovviamente coi criteri che meglio si accordavano al suo pensiero.\nGiuseppe impost\u00f2 il tutto personalmente, razionalizzando, centralizzando e uniformando il governo nelle diverse terre dei suoi domini, una gerarchia di cui egli solo si trovava all'apice come supremo autocrate. Dal personale di governo si aspettava devozione e spirito di servizio nei confronti dello Stato, come aveva egli per primo. Tale personale veniva scelto senza riguardo alla classe sociale o alle origini etniche, ma unicamente in base ai propri meriti. Per sottolineare ancora di pi\u00f9 questo bisogno di unit\u00e0, Giuseppe rese il tedesco l'unica lingua ufficiale per la conduzione degli affari in tutto l'impero, fatto che in particolare nel Regno d'Ungheria venne fortemente osteggiato, uno dei motivi per cui l'assemblea nazionale venne privata delle proprie prerogative e nemmeno pi\u00f9 convocata.\nTra le riforme operate da Giuseppe II, vi fu quella dell'introduzione dell'uso obbligatorio del cognome in tutti i territori dell'impero, una consuetudine gi\u00e0 entrata in uso nel Cinquecento, ma non ancora cos\u00ec sentita in molte parti dei domini asburgici, in particolare in quelle pi\u00f9 arretrate o recentemente acquisite e quindi provenienti da altre tipologie di amministrazioni.\nLe riforme economiche.\nServendosi di una figura chiave del suo regno, il ministro delle finanze conte Karl von Zinzendorf (1739\u20131813), Giuseppe II riusc\u00ec a introdurre un sistema uniforme per la gestione degli introiti e delle spese dello stato, nonch\u00e9 per il calcolo dei debiti dei territori della corona austriaca. Continu\u00f2 l'opera di catasto voluta da sua madre (Catasto Teresiano) con il cosiddetto \"Catasto Giuseppino\" dal 1782 quando, in linea con la politica del giuseppinismo, decise di abolire tutte le esenzioni dall'imposta fondiaria di cui godevano le propriet\u00e0 ecclesiastiche, fatto che si rivel\u00f2 una vera e propria manna per rimpinguare le casse dello Stato austriaco.\nL'Austria riusc\u00ec in questo a realizzare un sistema finanziario molto pi\u00f9 solido di molti altri paesi della medesima epoca in Europa (si pensi ad esempio al caso della Francia, la cui situazione economica sar\u00e0 una delle cause dello scoppio della Rivoluzione francese di li a poco). A ogni modo, gli eventi degli ultimi anni di governo di Giuseppe II suggeriscono che il governo si trovava ancora finanziariamente vulnerabile, come si vedr\u00e0 dopo le guerre antirivoluzionarie seguite al 1792.\nLa politica estera.\nUn panorama variegato.\nLa politica estera dell'imperatore Giuseppe II fu essenzialmente una politica di espansione, ma non certo favorita dalla fortuna. La partecipazione dell'Austria alla prima spartizione della Polonia apport\u00f2 all'impero il governo della Galizia, che per\u00f2 dovette tornare presto alla Prussia in quanto essa si era proposta di partecipare al fianco della Prussia nella guerra contro i turchi, manifestando nel medesimo tempo il desiderio di ottenere un territorio che permettesse allo stato prussiano di collegarsi con i possedimenti baltici della Prussia dell'Est che si trovavano isolati dalla vicina Pomerania. Malgrado la vicinanza dell'Austria al governo russo di Caterina II, l'impero ebbe sempre un ruolo secondario nelle spartizioni della Polonia che seguirono. Grazie alla sua partecipazione nella prima spartizione della Polonia nel 1772, Giuseppe II riusc\u00ec a ottenere anche le ricche miniere di sale di Bochnia e di Wieliczka, oltre ad annettere all'impero i territori di Zator e Auschwitz (O\u015bwi\u0119cim), parte della Piccola Polonia, con le contee di Cracovia e Sandomir, che perlomeno consentirono di giustificare gli sforzi bellici compiuti. Da molti storici questa fu reputata l'unica operazione diplomatico-militare nella quale Giuseppe II ebbe successo.\nNella guerra di successione bavarese, i trattati iniziali prevedevano che la Baviera sarebbe dovuta passare direttamente nelle mani dei domini ereditari asburgici e che i Wittelsbach avrebbero dovuto ottenere in cambio il governo dei Paesi Bassi austriaci, ma questo progetto fall\u00ec, lasciando invariata la situazione territoriale europea. Giuseppe II si rendeva infatti conto che la Baviera si trovava in una posizione geografica estremamente favorevole per l'Austria e che la sua acquisizione nei domini diretti avrebbe di molto favorito la sua politica di stabilit\u00e0, mentre la situazione nei Paesi Bassi austriaci appariva sempre pi\u00f9 problematica per le continue tensioni interne.\nNel 1787 Giuseppe II fece nuovamente pressione su Caterina II di Russia per ingaggiare una nuova guerra contro i turchi, alla quale l'Austria partecip\u00f2 con buone vittorie, ma da cui trasse solo un minimo vantaggio.\nLa politica nei Balcani, inaugurata da Maria Teresa e portata avanti da Giuseppe II, rifletteva ancora chiaramente il cameralismo promosso dal principe Kaunitz, interessando prevalentemente il consolidamento delle terre di confine con la riorganizzazione e l'espansione della frontiera militare. La Transilvania venne incorporata nell'impero nel 1761, coi comandanti di reggimento locali che esercitarono poteri civili e militari nell'area. La \"Populationistik\" fu la teoria prevalente di colonizzazione che apport\u00f2 prosperit\u00e0 in termini di lavoro. Giuseppe II port\u00f2 avanti in queste aree anche le misure economiche adottate in politica interna. L'influenza asburgica fu un fattore essenziale nello sviluppo dei Balcani nell'ultima parte del XVIII secolo, in particolare per serbi e croati.\nLe reazioni alla politica estera di Giuseppe II.\nLe numerose interferenze con i vecchi costumi tradizionali delle popolazioni componenti l'impero contribuiva a creare tensioni interne, ma ancora di pi\u00f9 lo fece la politica estera di Giuseppe II, un espansionismo senza precedenti che, purtroppo, in molti casi non teneva conto di poter offendere alcuni preziosi e potenti vicini. Cerc\u00f2 di sbarazzarsi del Terzo trattato della Barriera, che impediva ai suoi sudditi fiamminghi di navigare lo Scheldt. Quando a questo fatto si oppose anche la Francia, Giuseppe II decise di rivolgersi ad altri schemi di alleanza con l'Impero russo per la spartizione dell'Impero Ottomano e della Repubblica di Venezia. Anche questi piani dovettero essere abbandonati per la forte opposizione di altri stati confinanti e, in particolare, ancora una volta della Francia. Quando poi Giuseppe II riprese i suoi tentativi di ottenere la Baviera scambiandola con i Paesi Bassi austriaci, provoc\u00f2 solo la formazione del F\u00fcrstenbund organizzato da Federico II di Prussia.\nL'aristocrazia in gran parte dell'impero fu ostile alla politica di tassazione di Giuseppe II nonch\u00e9 alle sue attitudini egualitarie e dispotiche: nei Paesi Bassi austriaci e in Ungheria venne mal visto in particolar modo il suo tentativo di subordinare tutto al governo di Vienna. Anche presso la gente comune incominci\u00f2 a serpeggiare un certo malcontento. Solo poche settimane prima della sua morte, il direttore della polizia imperiale gli rifer\u00ec: \"Tutte le classi sociali, anche quelle che hanno il massimo rispetto per il sovrano, sono scontente e indignate.\"\nIn Lombardia le caute riforme di Maria Teresa avevano portato al supporto di molti riformatori locali al governo imperiale. Giuseppe II, con gli accentramenti verso Vienna, indebol\u00ec la posizione dominante della citt\u00e0 di Milano nella gestione del dominio dell'Italia settentrionale nonch\u00e9 le sue tradizioni in materia di giurisdizione e amministrazione locale. Al posto dell'autonomia provinciale, l'imperatore opt\u00f2 per un centralismo illimitato, che ridusse la Lombardia politicamente ed economicamente a un'area periferica dell'impero. La reazione in loco a questi cambiamenti radicali venne proprio dalla borghesia, che incominci\u00f2 ad allontanarsi dallo spirito di cooperazione che aveva avuto in tutto il secolo, tramutandolo in strenua opposizione e gettando le basi per il liberalismo lombardo, che sar\u00e0 uno dei cardini unitari dell'Italia risorgimentale.\nAnche nel campo delle riforme linguistiche non and\u00f2 meglio: nel 1784, quando Giuseppe II aveva tentato di rendere il tedesco l'unica lingua ufficiale dell'impero, rinominando dal 1776 il Burgtheater di Vienna in \"Teatro Nazionale Tedesco\", l'ungherese Ferenc Sz\u00e9ch\u00e9nyi rispose con la convocazione di un convegno dove disse: \"\"Vedremo se il suo patriottismo passer\u00e0 anche attraverso la Corona.\" Julius Keglevi\u0107 rispose con una lettera in tedesco a Giuseppe II nella quale scrisse: \"Vi scrivo in tedesco, Vostra Grazia, non per via dell'istruzione, ma perch\u00e9 ho a che fare con un cittadino tedesco.\" Il \"cittadino tedesco\"\" Giuseppe II, infatti, aveva recentemente portato la Sacra Corona d'Ungheria a Vienna, dando le chiavi del cofanetto nella quale essa era riposta alle guardie Joseph Keglevi\u0107 e Miklos N\u00e1dasdy. Giuseppe II prefer\u00ec non incoronarsi re d'Ungheria e Ferenc Sz\u00e9ch\u00e9nyi si ritir\u00f2 dalla politica per protesta. L\"Allgemeines b\u00fcrgerliches Gesetzbuch\", detto anche \"Josephinisches Gesetzbuch\", il predecessore dell\"Allgemeines b\u00fcrgerliches Gesetzbuch\", il codice civile dell'Austria che applicava a tutti i cittadini l'uguaglianza, venne pubblicato il 1\u00ba novembre 1786 dopo 10 anni di lavoro. All'art. 1 si trovava riportato: \"Ogni suddito si aspetta la sicurezza dal principe del suo territorio e la protezione necessaria, ed \u00e8 quindi dovere del principe del territorio determinare con chiarezza i diritti delle persone al fine di guidarle nelle loro azioni e per il solo raggiungimento della prosperit\u00e0 universale e del singolo.\" Come si pu\u00f2 notare vi \u00e8 una chiara differenza tra i diritti e i doveri dei cittadini, ma non altrettanto per il monarca. Il termine poi di \"principe territoriale\" (\"Landesf\u00fcrst\") non corrisponde a quello di \"principe nazionale\" (\"Volksf\u00fcrst\"). In Ungheria il testo non venne promulgato come parte integrante dell'impero e pertanto la nazione rimase senza un codice civile sino al 1959. La corona venne riportata in Ungheria nel 1790, occasione che venne felicemente salutata da tutto il popolo. Una delle ragioni per cui Giuseppe II rifiut\u00f2 di venire incoronato re d'Ungheria era probabilmente il fatto di aver letto che Alcuino aveva scritto in una lettera a Carlomagno nel 798: \"E questi popoli non devono essere ascoltati da chi porta la voce di Dio, perch\u00e9 i riottosi tra il popolo sono spesso troppo vicini alla pazzia.\"\nNel 1790 scoppiarono delle ribellioni di protesta contro le riforme di Giuseppe II nei Paesi Bassi austriaci (Rivoluzione del Brabante) e in Ungheria, mentre altri domini continuavano a essere irrequieti sotto il peso della guerra con gli ottomani. Con l'impero a rischio di dissoluzione, Giuseppe II fu pi\u00f9 volte costretto ad abbandonare molti dei suoi progetti di riforma, che comunque sono giunti sino a noi anche se solo sulla carta.\nL'educazione e lo sviluppo della medicina.\nPer aumentare l'alfabetizzazione della popolazione dell'impero, Giuseppe II rese obbligatoria l'educazione elementare per ragazzi e ragazze, mentre mantenne elitari i pi\u00f9 alti livelli di istruzione. Cre\u00f2 borse di studio per gli studenti poveri ma talentuosi e permise la creazione di scuole per gli ebrei e per altre minoranze religiose. Nel 1784 ordin\u00f2 che la lingua ufficiale dell'istruzione passasse dall'antico latino al tedesco, un fatto largamente controverso in un impero multiculturale come il suo.\nDal XVIII secolo, inoltre, si svilupp\u00f2 largamente anche in Austria la medicina, con la richiesta sempre maggiore di medici per la cura della popolazione. Le citt\u00e0 impiegavano infatti grandi fondi nel mantenimento di ospedali locali e la monarchia nel contempo voleva porre fine alle costose quarantene epidemiche che bloccavano periodicamente interi settori. Giuseppe II per questo tent\u00f2 di centralizzare il servizio di cure mediche a Vienna tramite la costruzione di un unico grande ospedale, il famoso \"Allgemeines Krankenhaus\" che venne aperto nel 1784. Questo, per\u00f2, peggior\u00f2 notevolmente la sanit\u00e0 nazionale, causando ulteriori sviluppi di focolai epidemici e la morte del 20% dei pazienti nel nuovo ospedale - tristemente famose furono le innumerevoli morti a causa della febbre puerperale, combattuta da Ign\u00e1c Semmelweis - ma la citt\u00e0 divenne uno dei principali centri medici del secolo successivo.\nIl viaggio in incognito.\nUna delle attivit\u00e0 curiose di politica estera che Giuseppe II mise in atto in prima persona fu quella di compiere un viaggio in Europa in incognito, sotto il falso nome di \"Conte di Falkenstein\", cos\u00ec da poter studiare meglio la vita dei propri sudditi e ci\u00f2 che di meglio poteva trovare all'estero. Egli era conscio infatti che la sua presenza come imperatore in un viaggio ufficiale non gli avrebbe consentito di cogliere tutti quegli aspetti dell'ordinaria quotidianit\u00e0 che egli intendeva invece trarre da questo suo viaggio. Egli origin\u00f2 il proprio falso nome dalla contea di Falkenstein, nel Palatinato settentrionale odierno (circa 125\u00a0km\u00b2, 4\n000 abitanti) che era una delle propriet\u00e0 degli Asburgo e l'unico patrimonio territoriale derivatogli direttamente dai Lorena.\nNei suoi 7.102 giorni di regno, quasi 25 anni, Giuseppe II trascorse fuori dalla sua residenza un totale di 2.260 giorni. Tutti i suoi viaggi erano sempre preparati con la massima precisione di calcolo dallo stesso imperatore. In una lettera datata 19 maggio 1777 e inviata al fratello Pietro Leopoldo mentre era in partenza da Parigi, Giuseppe scrisse: \"... Ho calcolato il mio tempo e la distanza... ho un totale di 39 giorni di viaggio davanti a me...\". Tenne sempre un diario molto aggiornato dei suoi viaggi con annotazioni ed esperienze quotidiane, il che rappresenta un vero e proprio spaccato di vita dell'epoca nonch\u00e9 del pensiero di Giuseppe II.\nI primi viaggi.\nNel 1768, visit\u00f2 il Banato, una delle regioni estreme del suo impero, facendo tappa alla fortezza di Timi\u0219oara, chiamata in suo onore all'epoca \"Josefstadt\".\nNel 1769 Giuseppe II si rec\u00f2 in viaggio a Roma e quindi a Napoli per visitare sua sorella Maria Carolina, regina consorte di Ferdinando IV. Nello stesso anno intraprese un altro viaggio che lo port\u00f2 in Boemia e in Moravia dove, a Slawikowitz, aiut\u00f2 un contadino locale, Kartos, ad arare un campo.\nNel 1773 comp\u00ec un nuovo viaggio nel Banato, visitando anche la Transilvania e la Galizia da poco acquisita. In Transilvania ebbe modo di visitare i villaggi di Gro\u00dfpold e Neppendorf dove erano presenti forti comunit\u00e0 luterane. A Sibiu l'imperatore soggiorn\u00f2 alla locanda della \"Stella Blu\", che pi\u00f9 tardi venne rinominata dell'\"Imperatore Romano\".\nIl viaggio in Francia.\nNel 1777 Giuseppe II viaggi\u00f2 in Francia, sempre sotto il falso nome di conte di Falkenstein, con il conte Johann Philipp von Cobenzl e il conte Joseph Colloredo-Mels e Wallsee come accompagnatori. Questo suo viaggio, oltre che per avere la possibilit\u00e0 di rivedere la Francia, aveva anche lo scopo di recarsi in visita a sua sorella Maria Antonietta, il cui comportamento aveva destato preoccupazione anche presso la corte di Vienna per via della sua interferenza nella politica interna francese, dal momento che aveva addirittura proposto l'annessione di gran parte della Baviera e della Svizzera. \u00c8 controversa l'ipotesi secondo la quale sarebbe stato proprio Giuseppe II a consigliare il cognato Luigi XVI a operarsi di fimosi per adempiere ai propri doveri dinastici, dal momento che i documenti relativi a tale operazione non sono disponibili negli archivi francesi. Un'indicazione di questa ipotesi potrebbe essere il fatto che Giuseppe port\u00f2 alla corte francese il chirurgo italiano Giovanni Alessandro Brambilla, rinomato specialista nel campo.\nNel viaggio colse l'occasione per visitare Monaco di Baviera, Stoccarda, Strasburgo e Nancy per poi passare a Brest, Nantes, Orl\u00e9ans, Bordeaux, San Sebasti\u00e1n, Tolosa, Marsiglia, Ginevra, Basilea, Friburgo, Costanza, Innsbruck e giungere infine alla capitale austriaca. Il diario del viaggio in Francia di Giuseppe II non ci \u00e8 giunto, ma ci sono invece giunte le lettere che egli invi\u00f2 alla madre e ai fratelli dalla Francia e che vennero pubblicate solo nel 1866-1869 da Alfred Arneth.\nDurante questo periodo francese Giuseppe II ebbe modo di incontrare alcuni dei principali geni dell'illuminismo del suo tempo, come Buffon, Albrecht von Haller, Lavater, Rousseau e Voltaire. Egli rivolse la sua attenzione in particolare all'analisi delle istituzioni sociali, agli impianti industriali e alle installazioni militari. In Francia Giuseppe ebbe modo di incontrare il ministro francese Vergennes, il quale descrisse l'imperatore come \"ambizioso e dispotico\".\nAltri viaggi.\nIl conte di Falkenstein viaggi\u00f2 ancora in incognito nel 1781 nei Paesi Bassi austriaci. Alla fine di maggio di quello stesso anno giunse a ispezionare la fortezza militare di Namur, per poi spostarsi a visitare Charleroi, Dunkerque, Ostenda, Bruges, Gand, Anversa, Lovanio, Bruxelles, dove ebbe modo di visitare porti, fabbriche, allevamenti, ospedali e orfanotrofi. Si rec\u00f2 dunque nella Repubblica delle Sette Province Unite ed ebbe modo di visitare personalmente la collezione di storia naturale dello \"stadtholder\" Guglielmo V d'Orange a L'Aia, i giardini di Unico Wilhelm van Wassenaer ed ebbe modo di incontrare il sindaco Joachim Rendorp ad Amsterdam, col quale segretamente impost\u00f2 le basi per il confine sul vicino fiume con il principe Luigi Ernesto di Brunswick-L\u00fcneburg. Visit\u00f2 Den Helder, Zaandam e il villaggio di Broek. Alla fine di luglio viaggi\u00f2 attraverso Maastricht e poi fu a Parigi. Nel viaggio di ritorno pass\u00f2 per M\u00f6mpelgard, Costanza e quindi giunse a Vienna.\nNel 1783 Giuseppe II pass\u00f2 nuovamente in Transilvania, dove ebbe modo di raccogliere numerose petizioni e spunti di riflessione, in particolare dai valacchi e dall'aristocrazia ungherese. Nel 1781, infatti, Giuseppe II aveva abolito la servit\u00f9 della gleba nelle terre locali, incontrando per\u00f2 in questo resistenza da parte della nobilt\u00e0 locale.\nNell'aprile del 1787 Giuseppe II, preparandosi ormai a una nuova guerra contro i turchi, pens\u00f2 di continuare a viaggiare in incognito alla volta della Russia. Ai primi di giugno del 1787 intraprese quindi un tour in Crimea e gi\u00e0 alla fine di giugno fece ritorno a Vienna. L'incontro con la zarina Caterina conferm\u00f2 le sue opinioni personali sul conto dell'imperatrice russa e ne concluse che entrambi erano favorevolmente orientati ad attaccare l'Impero ottomano e a dominare il mar Nero. Nel 1780 gi\u00e0 era rimasto tre settimane a San Pietroburgo.\nLe riforme religiose e il giuseppinismo.\nUno degli aspetti sicuramente pi\u00f9 rilevanti della politica di governo di Giuseppe II pu\u00f2 per\u00f2 essere considerato il cosiddetto giuseppinismo che cambi\u00f2 con una svolta radicale la concezione della religione non solo nei domini asburgici, ma in tutta Europa.\nDurante il regno di Giuseppe d'Asburgo fu soppresso un terzo dei conventi e furono ridotti di numero gli ordini contemplativi e religiosi. I conventi chiusi furono almeno 700 e i religiosi passarono da 65 000 a 27 000. Nello stesso tempo l'imperatore promosse la creazione di seminari statali per istruire tutto il clero e di collegi, come il Collegio Germanico-Ungarico di Pavia.\nTra il 1781 e il 1785 l'imperatore abol\u00ec le discriminazioni religiose nei confronti di luterani, calvinisti, ortodossi, ebrei e massoni (\"Patente di tolleranza\").\nRiassumendo, quattro sono gli obiettivi delle sue riforme ecclesiastiche:\nTale politica ecclesiastica, ovviamente, suscit\u00f2 l'opposizione del papa Pio VI, che nel 1782 and\u00f2 fino a Vienna per tentare invano di moderare le riforme dell'imperatore che a ogni modo fu irremovibile.\nGli ultimi anni e la morte.\nNel novembre del 1788 Giuseppe II fece ritorno a Vienna dopo un suo viaggio nel quale si era ammalato gravemente, a tal punto che gi\u00e0 nel 1789 si era pensata per lui una co-reggenza del fratello ed erede Leopoldo, anche per affrontare una situazione internazionale poco favorevole: infatti le truppe imperiali si erano perlopi\u00f9 accentrate sul confine belga dopo i primi sentori rivoluzionari francesi dell'estate di quello stesso anno. In Ungheria, poi, i nobili locali erano in aperta ribellione e in tutti gli stati dell'impero si potevano veder scoppiare quasi quotidianamente piccole e medie rivolte che portavano alla ribalta i sentimenti di rivendicazione nazionalistica.\nGiuseppe venne per\u00f2 abbandonato a s\u00e9 stesso, a tal punto che Kaunitz, suo ministro di fiducia, si rifiut\u00f2 di recargli visita quando si trovava a letto sofferente e non lo vide per i successivi due anni di vita dell'Imperatore. Pietro Leopoldo, il fratello minore dell'imperatore, rimaneva a Firenze dove era Granduca, incurante delle sorti dell'impero del fratello.\nL'imperatore Giuseppe II mor\u00ec il 20 febbraio 1790 di tubercolosi. In mancanza di discendenti, gli successe come era facile prevedere, il fratello minore Leopoldo. Il suo corpo venne sepolto nella tomba 42 della Kapuzinergruft (Cripta dei Cappuccini) di Vienna assieme alle salme dei suoi antenati. In occasione della sua morte Ludwig van Beethoven compose la \"Cantata per la morte di Giuseppe II\" (WoO87) per orchestra, coro e voci soliste.\nEgli stesso dett\u00f2 il suo epitaffio: \"Hier ruht Joseph II., der in allem versagte, was er unternahm\" (\"Qui giace Giuseppe II, colui che fall\u00ec qualsiasi cosa che intraprese\").\nMatrimoni e figli.\nIl 6 ottobre 1760 Giuseppe spos\u00f2 la principessa Isabella di Borbone-Parma, da cui ebbe due figlie, morte entrambe in tenera et\u00e0:\nDopo la morte della regina consorte Isabella nel 1763, proprio nel disperato tentativo di dare alla luce la seconda figlia, Giuseppe si rispos\u00f2 il 23 gennaio 1765 con Maria Giuseppa di Baviera, figlia dell'ex imperatore Carlo VII e di sua zia Maria Amalia d'Asburgo, dalla quale a ogni modo non ebbe figli.\nTitolatura.\nS.M.I. e R. Ap. Giuseppe II\nper la grazia di Dio, \neletto Sacro romano Imperatore, sempre augusto, \nRe in Germania e di Gerusalemme, d'Ungheria, Boemia, Dalmazia, Croazia, Slavonia, Galizia e Lodomiria;\nArciduca d'Austria, \nDuca di Borgogna, di Lorena, di Stiria, di Carinzia e di Carniola, \nGran Duca di Toscana, \nGran Principe di Transilvania,\nMargravio di Moravia, \nDuca di Brabante, di Limburgo, di Lussemburgo e di Gheldria, del W\u00fcrttemberg, d'Alta e Bassa Slesia, di Milano, di Mantova, di Parma, Piacenza e Guastalla, d'Auschwitz e Zator, di Calabria, di Bar, di Monferrato e di Teschen,\nPrincipe di Svevia e di Charleville, \nConte principesco d'Asburgo, di Fiandre, del Tirolo, di Hennegau, di Kyburg, di Gorizia e Gradisca, \nMargravio del Sacro Romano Impero di Burgau, d'Alta e Bassa Lusazia, di Pont-\u00e0-Mousson e di Nomeny, \nConte di Namur, di Provenza, di Vaud\u00e9mont, di Bl\u00e2mont, di Zutphen, di Sarrewerden, di Salm e di Falkenstein, \nSignore della Marca dei Vendi e di Mecheln, \nSignore di Trieste\necc., ecc. [4]"}
{"id": "110296", "revid": "1305772", "url": "https://it.wikipedia.org/wiki?curid=110296", "title": "Belgrado", "text": "Belgr\u00e0do () \u00e8 la capitale della Serbia.\nTra le citt\u00e0 pi\u00f9 antiche d'Europa, si trova nella regione geografica della Serbia centrale, alla confluenza dei fiumi Sava e Danubio, dove il territorio della penisola balcanica incontra la Pannonia.\nFu capitale del Regno dei Serbi, Croati e Sloveni dal 1919 al 1929 e, da allora fino al 1992, della Jugoslavia.\nCon una popolazione di abitanti, costituisce l'area metropolitana pi\u00f9 popolata dell'ex Jugoslavia, nonch\u00e9 la terza nell'Europa sudorientale, dopo quelle di Atene e di Bucarest; l'estensione superficiale dell'area urbana occupa il 3,6% del territorio della Serbia e vi risiede il 21% della popolazione serba (escludendo quella della provincia del Kosovo).\nCapitale economica e finanziaria della Serbia, ma anche culturale e scientifica, nonch\u00e9 uno dei principali luoghi turistici dello stato, la citt\u00e0 possiede uno \"status\" che le conferisce una maggiore autonomia rispetto agli altri centri urbani della Serbia: \u00e8 divisa in 17 comuni, dotati anch'essi di una propria autonomia organizzativa. \nNel 4800 a.C. circa, nell'area dell'attuale citt\u00e0 di Belgrado si svilupp\u00f2 la cultura Star\u010devo. Il medesimo territorio fu occupato alcuni secoli dopo dal popolo dei Vin\u010da. Nel III secolo a.C. i celti fondarono un villaggio nella zona che oggi \u00e8 il centro storico di Belgrado, che fu, successivamente, conquistato dai romani, che gli diedero il nome di \"Singidunum\". Dal IX al XVI secolo \"Singidunum\" fu, alternativamente, sotto il potere dei bizantini, dei bulgari, dei magiari e dei serbi. Nel 1521 gli ottomani la conquistarono.\nTra il XVII secolo e il XVIII secolo Belgrado fu pi\u00f9 volte espugnata e perduta della Casa d'Asburgo.\nDopo la definitiva liberazione, nel 1841, dal dominio turco, divenne la capitale del Principato di Serbia, che, nel 1882 fu rinominato Regno di Serbia.\nGeografia fisica.\nTerritorio.\nBelgrado si trova a 116,75 metri sul livello del mare nel punto di confluenza tra il fiume Danubio e il fiume Sava, alle coordinate geografiche . La citt\u00e0 ha un'area metropolitana di abitanti\nIl centro storico di Belgrado \u00e8 situato sulla sponda destra dei fiumi. Dal XIX secolo la citt\u00e0 inizi\u00f2 a svilupparsi a sud e a est, e dopo la seconda guerra mondiale si svilupp\u00f2 sulla sponda sinistra dei fiumi, unendosi a Zemun. Piccole citt\u00e0 residenziali come Krnja\u010da e Palilula si unirono anch'esse a Belgrado. La citt\u00e0 copre un'area di 360 chilometri quadrati, mentre la sua area metropolitana copre chilometri quadrati.\nClima.\nBelgrado gode di un moderato tiepido clima continentale. La temperatura media annua \u00e8 di : la pi\u00f9 calda \u00e8 quella di luglio (). In un anno a Belgrado, mediamente, ci sono trenta giorni in cui la temperatura \u00e8 superiore ai , e novantacinque giorni in cui la temperatura \u00e8 sopra i . Annualmente, le precipitazioni ammontano a di pioggia. Le ore annuali di sole sono, di media, . I mesi con pi\u00f9 ore di luce sono luglio e agosto, con circa 10 ore di sole, mentre i mesi con meno ore di sole sono dicembre e gennaio, che ne hanno solo 2 al giorno. La pi\u00f9 alta temperatura registrata a Belgrado \u00e8 stata di , mentre la pi\u00f9 bassa \u00e8 stata di .\nIn inverno un vento molto freddo, la Ko\u0161ava, colpisce la citt\u00e0 da sud-est. L'estate \u00e8 di solito assai calda, con temperature spesso superiori a . I mesi con il clima pi\u00f9 mite sono maggio, settembre e ottobre.\nOrigini del nome.\n\"Singid\u016bn\", appellativo di origine celtica, \u00e8 stato il primo nome di Belgrado, e fu citato per la prima volta nel 279 a.C. Fu, poi, trasformato dai romani in \"Singidunum\". Dall'824 e per alcuni decenni, nel periodo in cui i bulgari dominarono i territori serbi, Belgrado era conosciuta come \"Alba Bulgarica\".\nIl nome \"Beograd\", in cirillico \"\u0411eo\u0433pa\u0434\" (letteralmente \"citt\u00e0 bianca\"), fu imposto alla citt\u00e0 da Papa Giovanni VIII, ma fu usato per poco tempo; infatti, i bulgari che la governavano la rinominarono \"Alba Gr\u00e6ca\" (ossia \"[citt\u00e0] bianca greca\").\nI magiari chiamarono Belgrado \"Feh\u00e9rv\u00e1r\", \"N\u00e1ndoralba\", \"N\u00e1ndorfeh\u00e9rv\u00e1r\" e \"L\u00e1ndorfeh\u00e9rv\u00e1r\", mentre i tedeschi usavano popolarmente \"Weissenburg\" (che significa sempre \"citt\u00e0 bianca\", o \"paese bianco\"). I Bizantini, che dominarono la citt\u00e0 per diversi secoli, la denominarono \"Vel\u00edgradion\" (\u0392\u03b5\u03bb\u03af\u03b3\u03c1\u03b1\u03b4\u03b9\u03bf\u03bd), mentre gli italiani, anticamente, usavano \"Castelbianco\". Durante l'occupazione ottomana, la citt\u00e0 era detta \"Dar\u00fclcihad\". \"Prinz-Eugenstadt\" fu il nome di Belgrado durante l'occupazione tedesca nella seconda guerra mondiale.\nStoria.\nLe popolazioni neolitiche Star\u010devo e Vin\u010da abitavano la zona di Belgrado e parte dell'Asia Minore sin dal 5000 a.C..\nLa stirpe celtica degli Scordisci, fond\u00f2 una citt\u00e0 nel territorio in cui oggi sorge il centro storico, dandole il nome di \"Singid\u016bn\", rinominata \"Singidunum\" alla fine del I secolo a.C./inizi del I secolo, dopo la conquista romana e fortificata con la costruzione di un castrum legionario appartenente alla nuova provincia della Mesia.\nInsieme alla vicina Viminacium, costitu\u00ec per secoli una roccaforte di importanza fondamentale per il . A \"Singidunum\" soggiornarono diversi imperatori in vista delle campagne militari nella vicina piana del fiume Tibisco o in Dacia, tra questi, Traiano durante la conquista della Dacia (nel 101-106 d.C.), Marco Aurelio durante le guerre marcomanniche (nel 175 e 180 d.C.), Massimino il Trace (nel 235-236) e Costantino il Grande (attorno al 335).\nCon la nascita dell'Impero romano d'Oriente, nel 395, fu sottomessa al potere di Costantinopoli. Successivamente la citt\u00e0 fu invasa dagli Unni, dai Sarmati, dagli Ostrogoti e dagli Avari, prima che, nel 630, giungessero gli Slavi. Furono proprio loro che rinominarono \"Singidunum\" in Belgrado: la prima volta in cui il termine \"Beograd\" fu menzionato fu nell'anno 878. Per quattro secoli, Bizantini, Ungheresi e Bulgari si contesero il dominio di Belgrado, finch\u00e9 nel 1284 i Serbi conquistarono la citt\u00e0, che divenne parte del Regno di Stefano II Dragutin, il quale la govern\u00f2 tra il 1276 e il 1282.\nDopo la Battaglia di Kosovo Polje, avvenuta nel 1389, i territori meridionali della Serbia furono inglobati nell'Impero ottomano; Belgrado prima rest\u00f2 indipendente, poi fu ceduta alla corona ungherese. Il 28 agosto del 1521 Belgrado fu conquistata da Solimano il Magnifico. Nel XVII secolo la popolazione ammontava circa a 100.000 abitanti. In citt\u00e0 furono costruite diverse moschee e parecchi turchi vi si trasferirono al seguito della nuova amministrazione ottomana.\nPer tre volte, ossia nel 1689-1691, nel 1717-1739 e nel 1789-1791, Belgrado fu espugnata dagli austriaci e riconquistata dai turchi. Nel 1806 i Serbi si ribellarono agli occupanti ottomani, che per\u00f2 repressero la sommossa; successivamente, nel 1817, a seguito di una nuova rivolta, l'Impero ottomano riconobbe alla Serbia una larga autonomia e nel 1841 Belgrado divenne capitale del nuovo Principato di Serbia.\nDopo l'indipendenza, ottenuta nel 1878, e l'integrazione nel Regno di Serbia del 1882, Belgrado divenne un importante nodo commerciale nella Penisola Balcanica, e per questo motivo si popol\u00f2 molto rapidamente. La gente di Belgrado abbandon\u00f2 l'agricoltura per occuparsi di altri settori: divennero operai e manovali, in particolare per la costruzione della ferrovia per Ni\u0161. All'inizio del XX secolo, Belgrado aveva solo abitanti, nel 1905 aveva raggiunto gli , e nel 1914, allo scoppio della prima guerra mondiale, contava pi\u00f9 di abitanti, senza contare i residenti di Zemun.\nA seguito delle conferenze di pace e dello smantellamento dell'Impero austro-ungarico, alla fine della prima guerra mondiale, nel 1929 divenne capitale del Regno di Jugoslavia. Il 6 aprile del 1941 Belgrado sub\u00ec un durissimo bombardamento da parte delle forze tedesche, che caus\u00f2 migliaia di vittime. La Jugoslavia fu invasa dagli eserciti tedesco, italiano, ungherese e bulgaro.\nNell'estate del 1941 i tedeschi bombardarono nuovamente Belgrado e deportarono molti cittadini, in particolare quelli di origine ebraica, sotto il comando del generale Franz B\u00f6hme, il militare tedesco che in quel periodo governava la Serbia. B\u00f6hme ebbe questo incarico allo scopo di sterminare la comunit\u00e0 ebraica di Belgrado.\nLa citt\u00e0 fu bombardata ancora una volta il 16 aprile 1944, dalle forze alleate; in quest'occasione pi\u00f9 di persone persero la vita. La maggior parte della citt\u00e0 rimase sotto il dominio dei tedeschi fino al 20 ottobre 1944, finch\u00e9 l'Esercito Popolare di Liberazione della Jugoslavia e l'Armata Rossa la liberarono. Il 29 novembre 1945 il Maresciallo Josip Broz Tito onor\u00f2 Belgrado facendo di essa la capitale della Repubblica Socialista Federale di Jugoslavia.\nNel 1958 fu costruita la prima stazione televisiva della citt\u00e0. Nel 1961, una conferenza del movimento dei paesi non-allineati fu tenuta in citt\u00e0 durante la presidenza di Josip Broz Tito. Gli studenti nel 1964 protestarono contro il suo governo, e la disputa si concluse con la frase di Tito:\nIl 9 marzo del 1991 sorsero spontanee manifestazioni contro il governo comunista di Slobodan Milo\u0161evi\u0107, che fece intervenire contro i manifestanti la polizia e l'esercito, munito di carri armati, causando 2 morti e l'arresto di 213 persone, e facendo inoltre arrestare uno dei leader dell'opposizione scesi in piazza, Vuk Dra\u0161kovi\u0107. Altre proteste contro il Governo ebbero luogo dal novembre 1996 al febbraio 1997; il malcontento popolare port\u00f2 a nuove elezioni. Attacchi da parte di elementi filo governativi furono portate avanti contro il Sindaco Zoran \u0110in\u0111i\u0107 anche lui membro dell'opposizione al regime di Milo\u0161evi\u0107.\nBelgrado fu bombardata dalle forze aeree della NATO durante la guerra del Kosovo nel 1999 e sub\u00ec danni considerevoli. I bombardamenti colpirono i ministeri della difesa, dell'interno e delle finanze, la residenza presidenziale, alcune stazioni radio-televisive, l'ospedale \"Dragi\u0161a Mi\u0161ovi\u0107\", case private nella zona di \"Zvezdara\", la sede del Partito Socialista (ex comunista), l'hotel \"Jugoslavija\" e l'ambasciata cinese. Gli ufficiali della NATO dichiararono che quest'ultima venne bombardata per errore, perch\u00e9 i piloti statunitensi avevano usato vecchie mappe della citt\u00e0 che non riportavano gli ultimi aggiornamenti.\nDopo le elezioni del 2000, che sono state caratterizzate da numerosi brogli, Belgrado \u00e8 stata teatro di numerose manifestazioni, che hanno causato le dimissioni ed il conseguente arresto di Slobodan Milo\u0161evi\u0107.\nDopo lo scioglimento dell'Unione di Serbia e Montenegro, avvenuto nel 2006, la citt\u00e0 \u00e8 la capitale della Serbia.\nStemma e bandiera.\nLo stemma attuale di Belgrado, fu disegnato nel 1931 dal pittore \u0110or\u0111e Andrejevi\u0107 Kun. Rappresenta una fortificazione con mura bianche a simboleggiare la citt\u00e0 stessa il cui nome significa \"citt\u00e0 bianca\", con le porte delle mura aperte ad indicarne la vocazione commerciale, e le torri che ne rappresentano la sovranit\u00e0. Al di sotto della fortificazione, due linee bianche ondulate rappresentano i due fiumi (la Sava e il Danubio) lungo le cui sponde Belgrado sorge. Una gialla trireme romana rappresenta l'antichit\u00e0 di Belgrado.\nI colori dello stemma, oltre al bianco, sono il rosso che simbolegga le sofferenze alle quali la citt\u00e0 \u00e8 stata sottoposta durante tutta la sua storia e il blu, simbolo di fiducia e speranza per il futuro. Bianco, blu e rosso sono i colori tipici della Serbia, e, in generale, sono i colori panslavi. Questa versione \u00e8 quella avente valore legale.\nL'emblema completo di Belgrado, non utilizzato, per\u00f2, ufficialmente, rappresenta un'aquila bifronte bianca, simbolo della Serbia, sul cui petto \u00e8 disegnato lo stemma e sul cui capo c'\u00e8 una corona muraria, simbolo della dignit\u00e0 di capitale. L'aquila regge nelle zampe una spada che \u00ecndica le virt\u00f9 guerriere e un ramo d'ulivo che simboleggia la pace. Sotto all'aquila, intrecciate a due rami di quercia, che rappresentano le virt\u00f9 civiche, sono inserite le onorificenze concesse alla citt\u00e0, ossia, la Legion d'onore, conferitale il 21 dicembre 1920, la Croce di guerra Cecoslovacca, donatale l'8 ottobre 1925, la Stella di Kara\u0111or\u0111e, ricevuta l'8 maggio 1939 e la Stella dell'Eroe nazionale della Jugoslavia, ottenuta il 20 ottobre 1974, anniversario della fine dell'occupazione nazista della citt\u00e0.\nLa bandiera \u00e8 uno sviluppo dello stesso stemma al di fuori dei bordi dello scudo.\nMonumenti e luoghi d'interesse.\nGli edifici pi\u00f9 antichi di Belgrado risalgono alla prima met\u00e0 del XIX secolo: le precedenti costruzioni, se si eccettuano i resti delle mura e di una \"t\u00fcrbe\" (tomba gentilizia) ottomana della cittadella fortificata, andarono, in gran parte, distrutte nelle diverse guerre nelle quali la citt\u00e0 fu coinvolta. Dopo la conquista dell'autonomia della Serbia dall'Impero ottomano, le strutture di epoca turca, case private, moschee, madrase, caravanserragli, furono sostituite dai nuovi edifici previsti dal piano regolatore.\nLa prima area della citt\u00e0 ad essere costruita dai serbi fu quella di Kosan\u010di\u0107ev Venac, a ridosso della fortezza, dove furono edificate case basse, simili a quelle presenti nel quartiere di Zemun, lungo la riva sinistra del Danubio, d'ispirazione austriaca, e la Cattedrale di San Michele del 1837 nello stile classicista con elementi barocchi. Le prime nuove costruzioni della citt\u00e0 furono opera di architetti e maestranze straniere, in particolare italiani, tedeschi e cechi, per la scarsit\u00e0 di professionisti del settore in Serbia. Questi artisti importarono a Belgrado i gusti e gli stili architettonici pi\u00f9 in voga all'epoca nell'Europa occidentale, quali il Neoclassicismo, l'Art Nouveau, l'Art pompier, il Secessionismo e il Romanticismo e lo stile neorinascimentale.\nI pi\u00f9 importanti edifici storici di Belgrado furono costruiti tra il secondo decennio dell'Ottocento e l'inizio del Novecento. Il Teatro Nazionale, opera del serbo Aleksandar Bugarski, eretto nel 1869, \u00e8 in stile neorinascimentale come l'edificio del Museo nazionale sulla stessa Piazza della Repubblica. Il Palazzo Vecchio, attualmente, sede dell'Assemblea cittadina, anch'esso opera di Bugarski \u00e8 in stile accademico come l'edificio del Parlamento serbo del 1907. Nei linguaggi dell'architettura europea, vennero costruite le numerose abitazioni e i pubblici palazzi della via Knez Mihailova e, in genere, del centro storico della citt\u00e0. Esempi di architettura neobizantina, invece, sono la chiesa di San Marco, eretta tra il 1931 e il 1940, che si ispira al monastero di Gra\u010danica, e il tempio di San Sava, la pi\u00f9 grande chiesa ortodossa del mondo.\nDurante il periodo della Repubblica Socialista Federale di Jugoslavia, furono velocemente costruiti nella periferia palazzi residenziali per offrire alloggi alla gente proveniente dalle campagne. Queste abitazioni sono considerate i migliori esempi di brutalismo a Belgrado, che non mancano nemmeno nelle zone centrali come Terazije. Il realismo socialista ebbe, in architettura, un breve ma importante ruolo nella citt\u00e0: un esempio di questo stile \u00e8 la Casa del Sindacato, in Piazza Nikola Pa\u0161i\u0107.\nAltre rilevanti costruzioni a Belgrado sono stati costruiti negli ultimi decenni del Novecento in stili, spesso, in contrasto con quelli degli edifici circostanti. Un esempio \u00e8 la Beogra\u0111anka, un grattacielo alto 101 metri, eretto tra il 1969 e il 1974. Nuovi quartieri come Novi Beograd sono caratterizzati da costruzioni di gusto contemporaneo come la Torre U\u0161\u0107e o la Beogradska arena e da numerosi esempi di brutalismo.\nSociet\u00e0.\nEvoluzione demografica.\nSecondo i dati del censimento del 2002, Belgrado ha una popolazione di abitanti. Le pi\u00f9 numerose etnie presenti sono i serbi (), gli jugoslavi (), i montenegrini (), i rom (), i croati () e i macedoni (). Gli altri gruppi etnici raggiungono, insieme le unit\u00e0.\nNel corso degli ultimi decenni, la citt\u00e0 ha visto una massiccia migrazione di lavoratori provenienti da tutta la ex Jugoslavia, per il suo essere capitale.\nCirca duemila cinesi vivono oggi a Belgrado, la maggior parte dei quali si \u00e8 trasferita qui verso la met\u00e0 degli anni novanta. Blok 70 \u00e8 il nome del quartiere cinese situato nella periferia di Belgrado. Sono, poi, giunti a Belgrado numerosi cittadini provenienti dal Medio Oriente, specialmente dalla Siria, dall'Iran, dall'Iraq e dalla Giordania, arrivati soprattutto negli anni settanta e ottanta per proseguire gli studi, che nei loro Paesi erano impossibilitati dalla mancanza di scuole.\nNonostante Belgrado sia stata meta d'immigrazione da numerosi paesi del mondo, ognuno con le proprie tradizioni e i propri culti, la religione ortodossa \u00e8 una delle caratteristiche che unificano la popolazione cittadina: \u00e8 praticata dalla stragrande maggioranza della popolazione e conta di credenti. Sono presenti musulmani, cattolici, e protestanti.\nFino alla seconda guerra mondiale a Belgrado vivevano molti cittadini di religione ebraica, ma durante l'occupazione nazista, moltissimi di costoro furono deportati; nel 2002 erano 415.\nCultura.\nIstruzione.\nScuole.\nBelgrado possiede sette universit\u00e0, cinque private e due statali. Quelle pubbliche sono l'Universit\u00e0 di Belgrado, fondata nel 1808 e che conta studenti, e quella delle Arti, nata nel 1937 come \"Accademia\" e divenuta ateneo nel 1973.\nL'Universit\u00e0 di Belgrado nacque come \u00ab\"Alta scuola\"\u00bb durante la prima rivolta contro i turchi, nel 1838 si un\u00ec al liceo di Kragujevac che in quell'anno spost\u00f2 la sede a Belgrado, ed assunse il rango di ateneo nel 1905.\nIn citt\u00e0 sono presenti 280 strutture scolastiche: 195 sono scuole elementari, 162 medie, 14 istituti speciali, 15 istituti d'arte e quattro scuole per l'educazione primaria degli adulti. Le scuole superiori sono 85, di cui 51 scuole professionali, 21 licei, 8 scuole d'arte e cinque scuole speciali. Il sistema educativo della citt\u00e0 accoglie oltre allievi e d\u00e0 lavoro a impiegati in pi\u00f9 di 500 edifici scolastici.\nIstituzioni culturali.\nIn citt\u00e0 hanno sede numerose istituzioni culturali: tra le altre, notevole importanza ricoprono l'Accademia serba delle scienze e delle arti, la Biblioteca nazionale serba, la biblioteca della citt\u00e0 di Belgrado e il planetarium.\nBelgrado ospita diversi centri culturali stranieri, come l'Instituto Cervantes, il Goethe-Institut e l'Institut fran\u00e7ais, che si trovano in Ulica Knez Mihailova. Oltre a questi, sono presenti l'American Corner, l'\u00d6sterreichisches Kulturforum, il British Council ed il Centro russo della scienza e della cultura (\"\u0420\u043e\u0441\u0441\u0438\u0439\u0441\u043a\u0438\u0439 \u0446\u0435\u043d\u0442\u0440 \u043d\u0430\u0443\u043a\u0438 \u0438 \u043a\u0443\u043b\u044c\u0442\u0443\u0440\u044b\"), il Confucius Institute, il Canadian Cultural Center, l'Istituto italiano di cultura ed il Centro culturale della Repubblica d'Iran.\nMusei.\nIl museo pi\u00f9 importante e pi\u00f9 visitato di Belgrado \u00e8 il Museo Nazionale di Serbia, eretto nel 1844, che ospita pi\u00f9 di opere tra reperti archeologici, dipinti e sculture dal Medioevo ai giorni nostri e pezzi di numismatica. Uno dei capolavori presenti \u00e8 il celebre Vangelo di Miroslav.\nNel Museo della Storia Militare sono ospitati pi\u00f9 di oggetti militari, risalenti ai tempi antichi dell'Impero Romano e a quelli moderni, come il Lockheed F-117 Nighthawk, unico esemplare mai abbattuto.\nIl Museo della citt\u00e0 di Belgrado ha una sezione archeologica che esibisce pi\u00f9 di 300 reperti dei primi insediamenti umani della citt\u00e0, una sezione storica che presenta collezioni di armi, cartine e documenti originali, un dipartimento di storia culturale e un dipartimento di conservazione.\nIl Museo dell'Aeronautica espone 200 tipi di aerei storici, alcuni dei quali provenienti dagli Stati Uniti d'America, donati dall'Organizzazione del Trattato Nord Atlantico (NATO) o molto rari come il Fiat G.50. Cinquanta tra i velivoli presenti sono in vendita.\nIl Museo etnografico, attivo dal 1901, contiene al suo interno oltre repertiche che raccontano per lo pi\u00f9 la cultura antica e moderna dei Balcani, e in particolare quella della ex Jugoslavia.\nIl Museo di Arte Contemporanea ospita una collezione di opere provenienti da tutta la Jugoslavia, prodotte dal 1900 a oggi.\nIl Museo Nikola Tesla, aperto nel 1952, conserva i reperti e i documenti riguardanti Nikola Tesla, fra cui circa documenti originali dello scienziato, e circa oggetti tra giornali e libri, fotografie, apparecchi tecnici e modelli, piante e progetti.\nIl Museo di Vuk Stefanovi\u0107 Karad\u017ei\u0107 e Dositej Obradovi\u0107, ospita i lavori di Vuk Stefanovi\u0107 Karad\u017ei\u0107 e Dositej Obradovi\u0107, che diedero origine alla Rivoluzione della Scrittura Serba nel XIX secolo e furono Ministri dell'Educazione della Serbia.\nIl Museo di Arte Africana, costituito nel 1977, ospita una collezione di oggetti provenienti dall'Africa, come sculture cultuali e oggetti di uso comune delle diverse trib\u00f9 del continente.\nAltri musei importanti presenti in citt\u00e0 sono il Museo di arti applicate di Belgrado e la Casa dei Fiori.\nLetteratura.\nIl romanziere e drammaturgo Branislav Nu\u0161i\u0107, il giornalista e romanziere Milo\u0161 Crnjanski, lo sceneggiatore e romanziere Borislav Peki\u0107 sono tra i pi\u00f9 importanti esponenti della letteratura della citt\u00e0 di Belgrado, assieme allo scrittore Milorad Pavi\u0107 e al novellista Me\u0161a Selimovi\u0107. La letteratura a Belgrado ha sempre avuto una grande parte nel panorama culturale: erano numerosi i circoli letterari in citt\u00e0, particolarmente nei primi decenni del XX secolo. Lo scrittore Ivo Andri\u0107, originario, della Bosnia ed Erzegovina, scrisse a Belgrado i suoi racconti pi\u00f9 celebri, e vinse, nel 1961 il Premio Nobel per la letteratura \u00abper la forza epica con la quale ha tracciato temi e descritto destini umani tratti dalla storia del proprio paese\u00bb, con \"Il ponte sulla Drina\" (\"Na Drini \u0107uprija\").\nOgni anno, a Belgrado, si tiene la Fiera internazionale del libro (\u041c\u0435\u0452\u0443\u043d\u0430\u0440\u043e\u0434\u043d\u0438 \u0431\u0435\u043e\u0433\u0440\u0430\u0434\u0441\u043a\u0438 \u0441\u0430\u0458\u0430\u043c \u043a\u045a\u0438\u0433\u0430, \"Me\u0111unarodni beogradski sajam knjiga\") che raccoglie le ultime produzioni letterarie da tutto il mondo, con un Paese ospite speciale ad ogni edizione, e un mercato del libro antico. La fiera attribuisce ogni anno il premio Dositej Obradovi\u0107 ad un editore straniero.\nMusica.\nPer la musica classica la principale istituzione \u00e8 l'Orchestra filarmonica di Belgrado.\nIl panorama musicale di Belgrado \u00e8 stato sempre piuttosto vivace. Negli anni ottanta del XX secolo, la citt\u00e0 fu culla della New Wave jugoslava (\"Novi Talas\"), con famosi gruppi come VIS Idoli, Ekatarina Velika e \u0160arlo Akrobata, tutti originari della capitale. Tra le figure celebri della musica rock di Belgrado spiccano le band Bajaga i Instruktori e Riblja \u010dorba e il loro controverso frontman Bora \u0110or\u0111evi\u0107, formatisi sempre negli anni ottanta, e la solista Viktorija, rockstar moglie del cantante folk Aca Lukas.\nA Belgrado si svilupp\u00f2 lo stile musicale pi\u00f9 diffuso nei Balcani: il Turbo-folk, creato dal cantautore montenegrino Rambo Amadeus e portato avanti con successo da cantanti come Lepa Brena che con gli \"Slatki Grek\" mosse i primi passi sulla scena musicale jugoslava proprio dalla capitale, e, successivamente da Svetlana Ra\u017enatovi\u0107, pi\u00f9 nota come \"Ceca\". Sul fronte del jazz un'affermata chitarrista \u00e8 la belgradese Ana Popovi\u0107.\nBelgrado ospita diverse manifestazioni musicali, tra queste, il Festival internazionale di musica (\u0411\u0435\u043e\u0433\u0440\u0430\u0434\u0441\u043a\u0435 \u043c\u0443\u0437\u0438\u0447\u043a\u0435 \u0441\u0432\u0435\u0447\u0430\u043d\u043e\u0441\u0442\u0438, \"Beogradske muzi\u010dke sve\u010danosti\") che propone ogni anno rappresentazioni di musica classica e balletto, e la Festa della birra (Belgrade Beer-fest), con concerti dal vivo di rock, pop e folk.\nNel 2008 Belgrado ha ospitato, nella Belgrade Arena, la cinquantatreesima edizione dell'Eurovision Song Contest (Eurovision Song Contest), dopo la vittoria della cantante serba Marija \u0160erifovi\u0107, nell'edizione dell'anno precedente, tenutasi a Helsinki, con la canzone \"Molitva\" (Preghiera).\nGruppi musicali si esibiscono, promuovendo le loro opere, anche all'aperto in spettacoli gratuiti molto seguiti dal pubblico, specie negli spazi realizzati nei parchi o in manifestazioni e concerti-evento nelle piazze della citt\u00e0.\nTeatro e Cinema.\nIl Teatro Nazionale (\u041d\u0430\u0440\u043e\u0434\u043d\u043e \u043f\u043e\u0437\u043e\u0440\u0438\u0448\u0442\u0435 \u0443 \u0411\u0435\u043e\u0433\u0440\u0430\u0434\u0443, \"Narodno Pozori\u0161te u Beogradu\") fu costruito nella Piazza della Repubblica nel 1866: fu la prima grande istituzione teatrale sorta nella capitale.\nAltri importanti teatri in citt\u00e0 sono il Teatro Drammatico jugoslavo (\u0408\u0443\u0433\u043e\u0441\u043b\u043e\u0432\u0435\u043d\u0441\u043a\u043e \u0434\u0440\u0430\u043c\u0441\u043a\u043e \u043f\u043e\u0437\u043e\u0440\u0438\u0448\u0442\u0435, \"Jugoslovensko dramsko pozori\u0161te\"), in via Kralja Milana, creato nel 1947, lo Zvezdara (\u0417\u0432\u0435\u0437\u0434\u0430\u0440\u0430 \u0442\u0435\u0430\u0442\u0430\u0440, \"Zvezdara Teatar\") sorto nel 1984, l'Atelier 212 (\u0410\u0442\u0435\u0459\u0435 212, \"Atelje 212\"), in via Svetogorska, inaugurato nel 1956 e l'Opera di Madlenijanum fondata nel 1998. Importanti manifestazioni cittadine legate al teatro sono il Festival internazionale (\u0411\u0435\u043e\u0433\u0440\u0430\u0434\u0441\u043a\u0438 \u0418\u043d\u0442\u0435\u0440\u043d\u0430\u0446\u0438\u043e\u043d\u0430\u043b\u043d\u0438 \u0422\u0435\u0430\u0442\u0430\u0440\u0441\u043a\u0438 \u0424\u0435\u0441\u0442\u0438\u0432\u0430\u043b, \"Beogradski Internacionalni Teatarski Festival\"), iniziato nel 1967 come rassegna di teatro e danza contemporanea, e il Festival d'estate (\u0411\u0435\u043e\u0433\u0440\u0430\u0434\u0441\u043a\u0438 \u043b\u0435\u0442\u045a\u0438 \u0424\u0435\u0441\u0442\u0438\u0432\u0430\u043b, \"Beogradski letnji festival\"), una kermesse di teatro, danza, musica e pittura.\nL'industria cinematografica serba ha la sua sede pi\u00f9 importante a Belgrado, nel distretto di Filmski Grad (\u0424\u0438\u043b\u043c\u0441\u043a\u0438 \u0413\u0440\u0430\u0434), nella municipalit\u00e0 di \u010cukarica. Qui fu girato, tra gli altri, il film \"Underground\" del regista Emir Kusturica, vincitore nel 1995 della Palma d'oro al Festival di Cannes. Diverse sale cinematografiche sono presenti in tutta la citt\u00e0, e ogni anno, si svolge il Festival internazionale del film (\u0411\u0435\u043e\u0433\u0440\u0430\u0434\u0441\u043a\u0438 \u043c\u0435\u0452\u0443\u043d\u0430\u0440\u043e\u0434\u043d\u0438 \u0444\u0438\u043b\u043c\u0441\u043a\u0438 \u0444\u0435\u0441\u0442\u0438\u0432\u0430\u043b, \"Beogradski me\u0111unarodni filmski festival\").\nMedia.\nBelgrado \u00e8 il pi\u00f9 importante centro mediatico della Serbia. Ospita la sede di diverse emittenti televisive nazionali: la Radio Televizija Srbije (RTS), il network pubblico di radio e televisione, l'emittente commerciale RTV Pink nota per i suoi programmi d'intrattenimento popolare e di musica, il canale B92 che dispone anche di una stazione radio, la TV Ko\u0161ava e la TV Avala.\nAltre stazioni televisive che trasmettono da Belgrado, coprono il solo territorio cittadino e la sua regione, tra queste, Studio B e RTV Politika. Ulteriori canali televisivi con sede a Belgrado trasmettono contenuti tematici a livello nazionale; tra queste, SOS Kanal (sport), TV Metropolis (musica), Art TV (arte), TV Sinemanija (cinema) et Happy TV (programmi per ragazzi).\nNumerosi quotidiani a tiratura nazionale vengono stampati nella capitale: tra questi, i pi\u00f9 diffusi sono \"Politika\", \"Ve\u010dernje novosti\", \"Blic\", \"Glas javnosti\" e \"Sportski \u017eurnal\". Altri giornali, con minor tiratura, sono \"Press\", \"Danas\" e \"Kurir\". Nel 2006 \u00e8 stato creato il \"24 sata\", il primo quotidiano gratuito distribuito in Serbia. Importanti periodici con sede in citt\u00e0 sono \"NIN\" et \"Vreme\".\nBelgrado \u00e8 anche sede di case discografiche: tra le pi\u00f9 famose ci sono la \"PGP RTS\", di propriet\u00e0 dell'emittente radiotelevisiva pubblica, la \"B92\" dell'omonima stazione televisiva e la \"Grand Production\".\nGeografia antropica.\nSuddivisioni amministrative.\nLa citt\u00e0 \u00e8 divisa in 17 comuni (\u0413\u0440\u0430\u0434\u0441\u043a\u0435 \u043e\u043f\u0448\u0442\u0438\u043d\u0435, \"Gradske op\u0161tine\"), 10 urbane (\u010cukarica, Novi Beograd, Palilula, Rakovica, Savski Venac, Stari Grad, Vo\u017edovac, Vra\u010dar, Zemun e Zvezdara) e sette suburbane (Barajevo, Grocka, Lazarevac, Mladenovac, Obrenovac, Sopot e Sur\u010din). A questi ulltimi sono conferiti poteri leggermente superiori rispetto alle altre, principalmente in materia di edilizia, pianificazione urbana e servizi pubblici.\nLa maggior parte dei comuni \u00e8 situata a sud dei fiumi Danubio e Sava, verso il confine con la regione della \u0160umadija. Tre di essi (Zemun, Novi Beograd e Sur\u010din) sono a nord dei due fiumi, quindi orientati verso la regione della Sirmia. Il comune di Palilula, invece, si trova su entrambe le sponde dei fiumi, e appartiene a due distinte regioni: \u0160umadija e Banat.\nGli organi amministrativi dei comuni sono l'assemblea municipale (\u0421\u043a\u0443\u043f\u0448\u0442\u0438\u043d\u0430 \u0433\u0440\u0430\u0434\u0441\u043a\u0435 \u043e\u043f\u0448\u0442\u0438\u043d\u0435, \"Skup\u0161tina gradske op\u0161tine\"), il sindaco (\u041f\u0440\u0435\u0434\u0441\u0435\u0434\u043d\u0438\u043a \u0433\u0440\u0430\u0434\u0441\u043a\u0435 \u043e\u043f\u0448\u0442\u0438\u043d\u0435, \"Predsednik gradske op\u0161tine\"), il consiglio comunale (\u0412\u0435\u045b\u0435 \u0433\u0440\u0430\u0434\u0441\u043a\u0435 \u043e\u043f\u0448\u0442\u0438\u043d\u0435, \"Ve\u0107e gradske op\u0161tine\") e l'amministrazione comunale (\u0423\u043f\u0440\u0430\u0432\u0430 \u0433\u0440\u0430\u0434\u0441\u043a\u0435 \u043e\u043f\u0448\u0442\u0438\u043d\u0435, \"Uprava gradske op\u0161tine\").\nEconomia.\nBelgrado, economicamente, \u00e8 la citt\u00e0 pi\u00f9 sviluppata della Serbia. Ospita le sedi delle maggiori istituzioni economiche del Paese, tra cui la Banca Nazionale di Serbia. Importanti compagnie serbe e internazionali hanno sede in citt\u00e0, tra queste la Air Serbia, la Telekom Serbia, la Telenor Serbia, la Delta Holding, la Soci\u00e9t\u00e9 G\u00e9n\u00e9rale e la Japan Tobacco.\nDurante gli anni novanta del XX secolo, Belgrado, come il resto della Serbia, sub\u00ec gli effetti della fortissima inflazione del dinaro jugoslavo, la pi\u00f9 grave registrata nel mondo, che azzer\u00f2 l'economia della citt\u00e0.\nL'economia della Serbia \u00e8 iniziata a crescere in maniera decisa a partire dal 2000, ed attualmente oltre il 30% del PIL \u00e8 prodotto dalla capitale che ospita oltre il 30% della popolazione attiva dello Stato..\nNel luglio 2007 Belgrado ha registrato un PIL pro capite di dinari (circa 435 Euro o 590 Dollari), il maggiore della Serbia.\nSecondo le ricerche di Eurostat, il 45,4% della popolazione di Belgrado possiede un computer, anche se per le indagini dell'Unione europea \u00e8 il 49%. Secondo un'altra ricerca UE, il 39,1% delle famiglie di Belgrado ha accesso ad internet. Tra le citt\u00e0 monitorate, Belgrado \u00e8 la quarta dopo Sofia, Bucarest e Atene.\nTurismo.\nLa zona della citt\u00e0 maggiormente visitata \u00e8 quella centrale, in particolare la municipalit\u00e0 di Stari Grad, che \u00e8 meta di turismo per la presenza di edifici storici e spazi culturali quali musei e sedi di mostre.\nI luoghi pi\u00f9 famosi sono la via Skadarlija, la Piazza della Repubblica su cui si affacciano il Museo nazionale e il Teatro Nazionale, la via Knez Mihailova, il parco Kalemegdan, la zona di Terazije con la Piazza Nikola Pasi\u0107 su cui sorge il Parlamento e, oltre il Parco dei Pionieri, il Palazzo Vecchio e il Palazzo Nuovo. Nelle diverse zone del centro della citt\u00e0, i turisti affollano i caff\u00e8 e i ristoranti tradizionali, e si dedicano allo shopping nei centri commerciali o nelle vie in cui c'\u00e8 una maggior concentrazione di negozi di grandi firme.\nAd di fuori del distretto della citt\u00e0 vecchia c'\u00e8 il quartiere di Zemun, noto per la sua Torre del millennio, il parco Top\u010dider e la Ku\u0107a Cve\u0107a (il mausoleo del Maresciallo Tito), nella municipalit\u00e0 di Savski Venac.\nNella municipalit\u00e0 di \u010cukarica c'\u00e8 l'Ada Ciganlija, l'isola sul fiume Sava e il suo lago artificiale lungo il quale ci sono sette chilometri di spiagge. Qui si possono praticare sport come golf, calcio, pallacanestro, pallavolo, rugby, baseball, tennis o sci nautico. I turisti la raggiungono anche per passeggiare nei suoi boschi e mangiare all'aperto nei numerosi chioschi.\nIl punto pi\u00f9 elevato di Belgrado \u00e8 il monte Avala su cui sorge il Monumento al Milite Ignoto e da cui si gode un bellissimo panorama della citt\u00e0.\nAlla confluenza tra la Sava e il Danubio sorgono due isole: la Grande isola della guerra e la Piccola isola della guerra che costituiscono un'oasi naturale protetta in cui vivono diverse specie di uccelli e pesci.\nVita notturna.\nParte dell'economia di Belgrado ruota intorno alla vita notturna che \u00e8 molto ricca e variegata. In diverse zone della citt\u00e0 si possono trovare club dove ascoltare musica o assistere a spettacoli di cabaret, discoteche, casin\u00f2, bar, ristoranti e locali aperti fino all'alba.\nParticolarmente nei fine settimana, giovani provenienti dalla Slovenia, dalla Croazia e dalla Bosnia ed Erzegovina, facilitati dalla somiglianza linguistica e dalle leggi permissive, affollano le strade della citt\u00e0 per godersi l'atmosfera giovanile e consumare le bevande che vengono vendute a prezzi contenuti.\nLe zone in cui \u00e8 presente il maggior numero di bar e ristoranti sono Skadarlija e la via Knez Mihailova con le sue traverse, il quartiere di Novi Beograd e le rive di fiumi. A Skadarlija si pu\u00f2 vivere la \"Starogradska\" (letteralmente \"Musica della citt\u00e0 vecchia\"), con concerti di musica tradizionale che accompagnano le cene nei ristoranti che sono i pi\u00f9 antichi e rinomati di Belgrado.\nI pi\u00f9 famosi club notturni sono l'Akademija, il KST (\"Klub studenata tehnike\"), frequentati perlopi\u00f9 dagli studenti dell'Universit\u00e0 di Belgrado, lSKC (\"Studentata Kultural Centre\"), locale alternativo situato nel palazzo della Beogra\u0111anka dove si svolgono numerosi concerti di band locali e si tengono mostre, spesso caratterizzate da polemiche.\nNumerose sono anche le birrerie che servono, in particolare, birre prodotte in Serbia o negli altri Paesi dei Balcani.\nNegli ultimi anni, anche la vita notturna gay si \u00e8 sviluppata nella capitale serba con l'apertura di diversi locali dedicati, nonostante nel Paese l'atteggiamento verso l'omosessualit\u00e0 sia spesso di ostilit\u00e0.\nInfrastrutture e trasporti.\nIl servizio di trasporto pubblico urbano \u00e8 gestito dalla societ\u00e0 GSP Beograd ed \u00e8 organizzato in 12 linee tranviarie, 8 di filobus e oltre 100 linee di autobus. Accanto al trasporto cittadino pubblico, sono numerose le compagnie private di taxi che garantiscono un'efficiente offerta di mobilit\u00e0.\nIl servizio di trasporto ferroviario \u00e8 gestito dalle \u017deleznice Srbije (\"Ferrovie di Serbia\") che garantiscono, per\u00f2, solo poche corse giornaliere e collegano Belgrado ad alcune citt\u00e0 serbe tra cui Novi Sad, Ni\u0161 e Subotica, e a poche localit\u00e0 estere, tra cui Podgorica, Skopje, Salonicco, Lubiana, Zagabria e Monaco di Baviera. Le \u017deleznice Srbije gestiscono anche il servizio \"Beovoz\" (\u0411\u0435\u043e\u0432\u043e\u0437), una rete di trasporto ferroviario locale che unisce il centro della citt\u00e0 ad alcuni sobborghi: la linea pi\u00f9 lunga \u00e8 quella che parte da Nova Pazova e arriva a Mladenovac, e misura . Due treni al giorno collegano inoltre Belgrado a Budapest-Vienna e a Sofia. I lavori per la costruzione di una eventuale metropolitana di Belgrado, ancora nel 2020 sono in stallo.\nL'esiguo numero di collegamenti ferroviari viene superato dal grande numero di corse quotidiane del servizio di pullman. I collegamenti extraurbani sono gestiti dalla compagnia SP Lasta che unisce Belgrado soprattutto ai villaggi vicini, e da numerose altre societ\u00e0 private che connettono la capitale alla maggior parte delle citt\u00e0 della Serbia e dei Paesi circostanti. Attraverso la rete autostradale, Belgrado \u00e8 collegata direttamente a Budapest a nord, a Zagabria e Lubiana a est, a Skopje e Sofia a sud e a Bucarest a ovest.\nSituata alla confluenza tra la Sava e il Danubio, Belgrado \u00e8 attraversata da alcuni ponti che garantiscono la circolazione sia ferroviaria che automobilistica tra le parti della citt\u00e0 sulle diverse sponde dei fiumi. I ponti pi\u00f9 importanti sono il Branko, il Gazela, il Nuovo Ponte della Ferrovia e il nuovo Ada.\nIl porto di Belgrado, sul Danubio, \u00e8 utilizzato per la pesca, il commercio e il trasporto passeggeri.\nLa citt\u00e0 \u00e8 servita da un aeroporto: il Nikola Tesla (IATA: \"BEG\"), a 12 chilometri dal centro della citt\u00e0, nei pressi del sobborgo di Sur\u010din. L'aeroporto Tesla, costruito nel 1962, nel 1986 raggiunse un traffico di tre milioni di passeggeri. Le guerre che si combatterono in Jugoslavia negli anni novanta del XX secolo e i bombardamenti della NATO contro la Serbia hanno provocato una caduta verticale dei voli civili su Belgrado e il conseguente traffico passeggeri che, solo di recente, stanno aumentando: nell'anno 2007, i viaggiatori transitati per l'aeroporto sono stati pi\u00f9 di .\nL'ampliamento costante della superficie cittadina e il conseguente aumento del numero dei mezzi in circolazione, negli ultimi anni, hanno determinato un incremento del traffico che, spesso, si congestiona. Per ovviare a questo problema \u00e8 stata progettata una circonvallazione per unire le autostrade E70 ed E75 e nel 2012 \u00e8 stato inaugurato il ponte Ada a smaltire parte del traffico che si concentrava sui ponti Brankov e Gazela.\nAmministrazione.\nBelgrado \u00e8 un municipio autonomo con una propria amministrazione. L'Assemblea cittadina (\u0421\u043a\u0443\u043f\u0448\u0442\u0438\u043d\u0430 \u0433\u0440\u0430\u0434\u0430, \"Skup\u0161tina grada\"), con sede nel Palazzo Vecchio, \u00e8 composta da 110 membri eletti dal popolo per un mandato di quattro anni.\nIl sindaco (\u0413\u0440\u0430\u0434\u043e\u043d\u0430\u0447\u0435\u043b\u043d\u0438\u043a, \"Gradona\u010delnik\") \u00e8 eletto dall'Assemblea cittadina e presiede il Consiglio cittadino (\u0413\u0440\u0430\u0434\u0441\u043a\u043e \u0432\u0435\u045b\u0435, Gradsko ve\u0107e) composto da 13 Consiglieri e dal Vice sindaco. Il Consiglio cittadino sovraintende all'attivit\u00e0 dell'Amministrazione municipale (\u0413\u0440\u0430\u0434\u0441\u043a\u0430 \u0443\u043f\u0440\u0430\u0432\u0430, \"Gradska uprava\"), strutturata in 14 assessorati (\u0421\u0435\u043a\u0440\u0435\u0442\u0430\u0440\u0438\u0458\u0430\u0442\u0438, \"Sekretarijati\"). Il primo Sindaco di Belgrado fu Ilija \u010carapi\u0107 che govern\u00f2 la citt\u00e0 dal 1839 al 1840 al tempo del Principato di Serbia, prima che il Paese raggiungesse la piena indipendenza; Zoran \u0110in\u0111i\u0107 fu primo cittadino per alcuni mesi nel 1997. Dopo le elezioni amministrative del 2008, l'assemblea cittadina ha eletto sindaco Dragan \u0110ilas. Dal 2014 il sindaco \u00e8 Sini\u0161a Mali.\nGemellaggi.\nBelgrado \u00e8 gemellata con:\nCooperazioni.\nBelgrado coopera con:\nSport.\nLe due principali squadre del campionato serbo di calcio sono di Belgrado: si tratta della (\u0426\u0440\u0432\u0435\u043d\u0430 \u0437\u0432\u0435\u0437\u0434\u0430/Crvena zvezda) e del (\u041f\u0430\u0440\u0442\u0438\u0437\u0430\u043d), che posseggono ciascuno un proprio stadio. Il derby fra le due formazioni, nota come il \"Derby eterno\" (\u0432\u0435\u0447\u0438\u0442\u0438 \u0434\u0435\u0440\u0431\u0438/ve\u010diti derbi), \u00e8 tra le sfide pi\u00f9 sentite d'Europa e spesso sfocia in episodi di violenza. Alcune delle altre associazioni calcistiche cittadine sono l'OFK Belgrado, l'FK Obili\u0107 Belgrado, l'FK Rad Belgrado, e l'FK Zemun.\nMoltissime le squadre di pallacanestro: il Partizan, unica squadra serba a vincere una Coppa dei Campioni, e la Stella Rossa, sono le due squadre principali facenti parte delle rispettive polisportive; ma altri club sono l'OKK Belgrado, il BKK Radni\u010dki, il Mega Vizura Belgrado, l'FMP Belgrado e il Superfund Belgrado.\nA Belgrado ci sono circa mille strutture sportive equipaggiate per accogliere incontri di quasi tutte le discipline atletiche.\nImportanti impianti sportivi sono il \"Centro cittadino per la cultura fisica\", il \"Centro sportivo di Novi Beograd\" dedicato allo sport di bambini e ragazzi non professionisti, la Beogradska Arena (\u0411\u0435\u043e\u0433\u0440\u0430\u0434\u0441\u043a\u0430 A\u0440\u0435\u043d\u0430) dove vengono giocati tornei di pallacanestro, pallavolo, tennis, pallamano e atletica, e il Centro sportivo e ricreativo \"Ta\u0161majdan\" (\u0421\u043f\u043e\u0440\u0441\u043a\u043e-\u0440\u0435\u043a\u0440\u0435\u0430\u0442\u0438\u0432\u043d\u0438 \u0446\u0435\u043d\u0442\u0430\u0440 \u00ab\u0422\u0430\u0448\u043c\u0430\u0458\u0434\u0430\u043d\u00bb), dove si tengono gare di nuoto, pallanuoto e scherma, e sono praticate la ginnastica, l'aerobica e il fitness. Qui si sono tenuti nel 1973 i primi Campionati mondiali di nuoto. All'interno del Complesso, nella Hala Aleksandar Nikoli\u0107 giocano le squadre belgradesi di pallacanestro, ossia il KK Partizan, il KK Stella Rossa e l'OKK. In citt\u00e0 sono presenti anche un ippodromo e un golf club. Dal 2009 al 2012, la citt\u00e0 ha ospitato il Serbia Open, torneo di tennis su terra rossa, organizzato dalla famiglia \u0110okovi\u0107. Lo stesso Novak \u0110okovi\u0107, considerato uno dei pi\u00f9 grandi tennisti della storia, \u00e8 originario della citt\u00e0, ed ha vinto il titolo nel 2011.\nLa citt\u00e0 \u00e8 stata sede, recentemente, di diverse competizioni sportive internazionali, come il Campionato Europeo Maschile di Pallacanestro del 2005 e il Campionato europeo di pallavolo maschile del 2005. Nel 2016, presso la Beogradska Arena, si \u00e8 disputata la 32\u00aa edizione del Campionato Europeo di Pallanuoto, maschile e femminile. Il campionato maschile \u00e8 stato vinto dalla nazionale serba, che si \u00e8 imposta in finale sul Montenegro, vincendo il terzo titolo continentale consecutivo.\nBelgrado si \u00e8 anche candidata, senza, per\u00f2, essere scelta, per accogliere due edizioni delle Olimpiadi, quella del 1992, tenutasi a Barcellona e quella del 1996 che ha avuto luogo ad Atlanta; mentre, nel 2009 ha ospitato la XXV Universiade.\nA Belgrado sono presenti due squadre di football americano: i Beograd Vukovi - la squadra pi\u00f9 titolata del Paese - e i Belgrade Blue Dragons."}
{"id": "110297", "revid": "297059", "url": "https://it.wikipedia.org/wiki?curid=110297", "title": "Giurisdizionalismo", "text": "Il giurisdizionalismo \u00e8 una particolare politica dello Stato volta ad estendere la giurisdizione e il controllo sulla vita e sull'organizzazione delle Chiese, cio\u00e8 di quella struttura giuridica parallela rappresentata dai diritti e dai privilegi ecclesiastici.\nTeoria e prassi.\nPi\u00f9 nello specifico si pu\u00f2 anche definire come corrente di pensiero ed atteggiamento politico, sviluppatisi soprattutto nel XVIII secolo, miranti ad affermare l'autorit\u00e0 della giurisdizione laica su quella ecclesiastica. Strumenti fondamentali del giurisdizionalismo (detto anche \"regalismo\") erano i \"placet\" e l\"exequatur\", con i quali lo Stato concedeva o negava la pubblicazione e l'attuazione delle disposizioni papali e di quelle delle autorit\u00e0 ecclesiastiche nazionali, e la \"nomina ai benefici\", con la quale controllava le designazioni alle cariche ecclesiastiche.\nOltre a questi strumenti di controllo, il giurisdizionalismo contempl\u00f2 anche interventi diretti dello Stato nella vita della Chiesa, su materie quali l'et\u00e0 ed i motivi delle monacazioni, l'utilit\u00e0 dei conventi e ordini religiosi contemplativi (che vennero in gran numero soppressi), il numero delle festivit\u00e0 religiose, i privilegi e le immunit\u00e0 del clero, la formazione dei sacerdoti.\nStoria.\nTale politica si svilupp\u00f2 attorno al Settecento e fu perseguita soprattutto da alcuni dei cosiddetti \"sovrani illuminati\", come Maria Teresa d'Austria, Giuseppe II d'Asburgo e Pietro il Grande, anche sulla spinta di quanto era avvenuto precedentemente nell'Europa settentrionale in seguito alla Riforma protestante, di cui questi sovrani non condividevano la dottrina ma di certo le motivazioni.\nTale politica mirava a combattere in particolare:\nIl giurisdizionalismo, che in parte anticip\u00f2 l'Illuminismo e in parte si svilupp\u00f2 parallelamente ad esso, mise in discussione il Tribunale dell'Inquisizione, il tradizionale monopolio della Chiesa sull'istruzione o sulla censura libraria e, soprattutto, ridusse considerevolmente l'importanza nell'ambito statale del Diritto canonico, fino ad allora legge universale per gli stati cattolici.\nDi particolare importanza fu l'introduzione del \"placet regio\" e dell\"exequatur\", con cui l'autorit\u00e0 statale si riservava il diritto di approvare i provvedimenti della Chiesa e in particolare il conferimento dei benefici ecclesiastici vacanti. Si cerc\u00f2 anche di limitare la cosiddetta \"manomorta\", cio\u00e8 il complesso dei beni posseduti dalla Chiesa e dalle corporazioni religiose; vennero riformati o soppressi alcuni ordini religiosi; si cerc\u00f2 di ridurre le intromissioni delle autorit\u00e0 ecclesiastiche in ambito temporale; si limit\u00f2 considerevolmente il privilegio del foro, concedendo ai sudditi di appellarsi al sovrano in caso di sentenze e giudizi ecclesiastici."}
{"id": "110301", "revid": "533647", "url": "https://it.wikipedia.org/wiki?curid=110301", "title": "Tbilisi", "text": "Tbilisi (, ) \u00e8 la capitale e la maggiore citt\u00e0 della Georgia, gi\u00e0 capitale della RSS Georgiana e della RSSF Transcaucasica, posta sulle rive del fiume Kura. Il nome \u00e8 talvolta scritto nelle forme \"Tiflis\", \"Tiblisi\", \"Tblisi\" o anche \"Tbilissi\". La citt\u00e0 copre un'area di e ha abitanti.\nTbilisi fu fondata nel V secolo d.C. da Vakhtang I di Iberia e da allora \u00e8 stata la capitale di vari regni e repubbliche georgiane. Tra il 1801 e il 1917, allora parte dell'Impero russo, \"Tiflis\" era la sede del vicereame imperiale, che governava sia il Caucaso meridionale che quello settentrionale.\nA causa della sua posizione al crocevia tra Europa e Asia e della sua vicinanza alla redditizia Via della Seta, nel corso della storia Tbilisi \u00e8 stata un punto di contesa tra varie potenze globali. La posizione della citt\u00e0 fino ad oggi garantisce la sua posizione come un'importante via di transito per progetti energetici e commerciali. La storia di Tbilisi si riflette nella sua architettura, che \u00e8 una mescolanza di strutture medievali, neoclassiche, beaux arts, art nouveau, staliniste e moderne.\nStoricamente, Tbilisi \u00e8 stata la patria di persone provenienti da molteplici background culturali, etnici e religiosi, sebbene sia prevalentemente cristiana ortodossa orientale. Le sue notevoli destinazioni turistiche includono le cattedrali Sameba e Sioni, Piazza della Libert\u00e0, Viale Rustaveli e Viale Agmashenebeli, la fortezza medievale di Narikala, il neomoresco Teatro dell'Opera e il Museo Nazionale Georgiano. Il clima a Tbilisi varia principalmente da 20 a 32 \u00b0C (da 68 a 90 \u00b0F) in estate e da 7 a -1 \u00b0C (da 45 a 30 \u00b0F) in inverno.\nNomi e toponimo.\nIl nome Tbilisi deriva dall'antico georgiano \"t\u2032bilis\"i (Asomtavruli: \u10b2\u10a1\u10a8\u10aa\u10a8\u10b1\u10a8, Mkhedruli: \u10d7\u10d1\u10d8\u10da\u10d8\u10e1\u10d8), e successivamente da \"tpili\" (georgiano moderno: \u10d7\u10d1\u10d8\u10da\u10d8, \"caldo\", a sua volta dall'antico georgiano: \u10b2\u10b4\u10a8\u10aa\u10a8 \u1e6dpili). Il nome T\u2032bili o T\u2032bilisi (letteralmente, \"luogo caldo\") fu quindi dato alla citt\u00e0 a causa delle numerose sorgenti termali sulfuree della zona.\nFino al 1936, il nome della citt\u00e0 in italiano e nella maggior parte delle altre lingue era Tiflis, mentre il nome georgiano era \u10e2\u10e4\u10d8\u10da\u10d8\u10e1\u10d8 (\"Tpilisi\").\nIl 17 agosto 1936, per ordine della leadership sovietica, i nomi russi ufficiali di varie citt\u00e0 furono cambiati per una maggiore corrispondenza legata strettamente alla lingua locale. Inoltre, la forma in lingua georgiana \"T\u2032pilisi\" \u00e8 stata modernizzata sulla base di una proposta di linguisti georgiani; l'antica componente georgiana \u10e2\u10e4\u10d8\u10da\u10d8 (tpili, 'caldo') \u00e8 stata sostituita dalla pi\u00f9 recente \u10d7\u10d1\u10d8\u10da\u10d8 (t\u2032bili). Questa forma \u00e8 stata la base per un nuovo nome russo ufficiale (\u0422\u0431\u0438\u043b\u0438\u0441\u0438 Tbilisi). La maggior parte delle altre lingue hanno successivamente adottato la nuova forma del nome, ma alcune lingue come il turco, il persiano, il greco e il tedesco hanno mantenuto una variazione di Tiflis.\nIl 20 settembre 2006 il parlamento georgiano ha tenuto una cerimonia per celebrare il 70\u00ba anniversario della ridenominazione.\nAlcuni dei nomi tradizionali di Tbilisi in altre lingue della regione hanno radici diverse. Il nome osseto \u041a\u0430\u043b\u0430\u043a (Kalak) deriva dalla parola georgiana \u10e5\u10d0\u10da\u10d0\u10e5\u10d8 (kalaki) che significa semplicemente \"citt\u00e0\". I nomi ceceni e ingusci per la citt\u00e0 usano una forma simile o uguale ai loro nomi per il paese della Georgia (\u0413\u0443\u044c\u0440\u0436\u0435\u0445 G\u00fcr\u01b6ex) cos\u00ec come lo storico nome cabardino (\u041a\u0443\u0440\u0434\u0436\u044b Kwrd\u017e\u0259), mentre Abkhaz \u049a\u0430\u0440\u04ad (\u0136ar\u0163) deriva dal mingreliano \u10e5\u10d0\u10e0\u10d7\u10d8 (Karti).\nStoria.\nEpoca antica.\nGli archeologi hanno scoperto prove di continue abitazioni nel sobborgo di Dighomi a Tbilisi sin dalla prima et\u00e0 del bronzo e manufatti in pietra risalenti al Paleolitico. Durante la tarda et\u00e0 del bronzo fino alla prima et\u00e0 del ferro, fu il pi\u00f9 grande insediamento del Caucaso. Secondo un'antica leggenda, l'attuale territorio di Tbilisi era coperto da foreste fino al 458. Una versione ampiamente accettata del mito della fondazione di Tbilisi afferma che il re Vakhtang I (rc 447/49 - 502/22) and\u00f2 a caccia nella regione, molto boscosa, con un falco (a volte il falco \u00e8 sostituito o altri piccoli rapaci nella leggenda). Il falco del re avrebbe catturato o ferito un fagiano durante la caccia, i quali entrambi caddero poi in una vicina sorgente calda e morirono per le ustioni. Il re Vakhtang rimase cos\u00ec colpito dalle sorgenti termali che decise di ripulire la foresta e di costruire una citt\u00e0 sul posto. \nIl re Dachi di Iberia (r. 522-534), successore di Vakhtang I, trasfer\u00ec la capitale dell'Iberia da Mtskheta a Tbilisi e inizi\u00f2 la costruzione del muro della fortezza che delimitava i nuovi confini della citt\u00e0. Dal VI secolo, Tbilisi \u00e8 cresciuta a un ritmo costante grazie alla posizione strategica della regione lungo importanti rotte commerciali e di viaggio tra l'Europa e l'Asia.\nDominazione straniera.\nLa favorevole posizione commerciale di Tbilisi, tuttavia, non era necessariamente di buon auspicio per la sua sopravvivenza. Situata strategicamente nel cuore del Caucaso tra Europa e Asia, Tbilisi divenne oggetto di rivalit\u00e0 tra le varie potenze della regione come l'Impero romano, l'Impero partico, la Persia sasanide, gli arabi musulmani, l'Impero bizantino e i turchi selgiuchidi. Lo sviluppo culturale della citt\u00e0 dipendeva in qualche modo da chi la governava in tempi diversi, sebbene Tbilisi fosse abbastanza cosmopolita.\nDal 570 al 580, i persiani governarono la citt\u00e0 fino al 627, quando Tbilisi fu saccheggiata dagli eserciti bizantini/khazari e successivamente, nel 736-738, gli eserciti arabi entrarono nella citt\u00e0 sotto Marwan II. Da questo punto, gli arabi stabilirono un emirato centrato a Tbilisi. Nel 764, Tbilisi, ancora sotto il controllo arabo, fu nuovamente saccheggiata dai khazari. Nell'853, gli eserciti del capo arabo Bugha Al-Turki invasero Tbilisi per imporne il ritorno alla fedelt\u00e0 agli Abbasidi. La dominazione araba di Tbilisi continu\u00f2 fino al 1050 circa. Nel 1068, la citt\u00e0 fu nuovamente saccheggiata, ma solo questa volta dai turchi selgiuchidi sotto il sultano Alp Arslan.\nCapitale della Georgia.\nNel 1121, dopo pesanti combattimenti con i selgiuchidi, le truppe del re di Georgia Davide IV di Georgia posero un assedio a Tbilisi, che si concluse nel 1122. Di conseguenza Davide trasfer\u00ec la sua residenza da Kutaisi a Tbilisi, rendendola la capitale di uno Stato georgiano unificato e inaugurando cos\u00ec l'et\u00e0 d'oro georgiana. Dal XII al XIII secolo, Tbilisi divenne una potenza regionale con un'economia fiorente e un sorprendente fervento culturale. Alla fine del XII secolo, la popolazione di Tbilisi aveva raggiunto i 100.000 abitanti. La citt\u00e0 divenne anche un importante centro letterario e culturale non solo per la Georgia ma per il mondo ortodosso orientale dell'epoca. Durante il regno della regina Tamara, Shota Rustaveli ha lavorato a Tbilisi mentre scriveva il suo leggendario poema epico, Il cavaliere dalla pelle di leopardo. Questo periodo viene spesso definito \"l'et\u00e0 dell'oro della Georgia\" o il Rinascimento georgiano.\nDominio mongolo e il successivo periodo di instabilit\u00e0.\nL'\"et\u00e0 dell'oro\" di Tbilisi non dur\u00f2 pi\u00f9 di un secolo. Nel 1226, Tbilisi fu conquista dall'Impero corasmio Shah Jalal ad-Din e le sue difese furono gravemente devastate dagli eserciti mongoli. Nel 1236, dopo aver subito schiaccianti sconfitte, la Georgia pass\u00f2 sotto il dominio mongolo. La nazione stessa mantenne una forma di semi-indipendenza e non perse la sua statualit\u00e0, ma Tbilisi fu fortemente influenzata dai mongoli per il secolo successivo sia politicamente che culturalmente. Nel 1320, i mongoli si ritirarono dalla Georgia e Tbilisi divenne nuovamente la capitale di uno stato georgiano indipendente. Un'epidemia di peste colp\u00ec la citt\u00e0 nel 1366.\nDalla fine del XIV fino alla fine del XVIII secolo, Tbilisi cadde nuovamente sotto il dominio di vari invasori stranieri e in diverse occasioni fu completamente rasa al suolo. Nel 1386, Tbilisi fu invasa dagli eserciti di Tamerlano. Nel 1444, la citt\u00e0 fu invasa e distrutta da Jahan Shah (lo sci\u00e0 della citt\u00e0 di Tabriz in Persia). Dal 1477 al 1478 la citt\u00e0 fu occupata dalla trib\u00f9 Ak Koyunlu di Uzun Hassan.\nControllo iraniano.\nGi\u00e0 nel 1510, Tbilisi (e i regni di Kartli e Kakheti) divennero territori vassalli dell'Iran safavide. Nel 1522 Tbilisi fu presidiata per la prima volta da una grande forza safavide. Dopo la morte del re (sci\u00e0) Ismail I (r. 1501-1524), il re Davide X di Kartli espulse gli iraniani. Durante questo periodo, molte parti di Tbilisi furono ricostruite. Le quattro campagne militari del re Tahmasp I (r. 1524\u20131576) portarono alla rioccupazione di Kartli e Kakheti, e una forza safavide fu permanentemente di stanza a Tbilisi dal 1551 in poi. Con il Trattato di Amasya del 1555, e pi\u00f9 saldamente dal 1614 al 1747, con brevi intervalli, Tbilisi fu un'importante citt\u00e0 sotto il dominio iraniano e funzionava come sede dei re vassalli iraniani di Kartli che lo sci\u00e0 confer\u00ec con il titolo di vali. Sotto i successivi domini di Teimuraz II ed Eraclio II, Tbilisi divenne un vivace centro politico e culturale libero dal dominio straniero. Tuttavia i governanti della Georgia, timorosi della costante minaccia di invasione, cercarono la protezione russa nel Trattato di Georgievsk del 1783. Nonostante questo accordo, la citt\u00e0 fu catturata e devastata nel 1795 dal sovrano iraniano Qajar Agha Mohammad Khan, che cerc\u00f2 di ristabilire la tradizionale sovranit\u00e0 dell'Iran sulla regione.\nControllo russo.\nNel 1801, l'impero russo annesse il regno georgiano di Kartli-Kakheti (di cui Tbilisi era la capitale), cementando in seguito il suo dominio con il Trattato di Golestan del 1813, che pose fine al controllo iraniano della Georgia. Tbilisi divenne il centro del Governatorato di Tbilisi (\"Gubernia\"). Gli amministratori imperiali russi implementarono un nuovo piano urbano in stile europeo e commissionarono nuovi edifici in stili occidentali. Furono costruite strade e ferrovie per collegare Tbilisi ad altre importanti citt\u00e0 dell'Impero russo, come Batumi e Poti. Nel 1850, Tbilisi emerse ancora una volta come un importante centro commerciale e culturale. Artisti del calibro di Ilia Chavchavadze, Akaki Tsereteli, Mirza Fatali Akhundzade, Iakob Gogebashvili, Alexander Griboyedov e molti altri statisti, poeti e artisti hanno tutti trovato la loro casa a Tbilisi. La citt\u00e0 \u00e8 stata visitata in numerose occasioni ed \u00e8 stata oggetto di affetto di Alexander Pushkin, Leo Tolstoy, Mikhail Lermontov, la famiglia Romanov e altri. La nuova arteria principale costruita sotto l'amministrazione russa era Viale Golovin (l'attuale viale Rustaveli), sulla quale i vicer\u00e9 del Caucaso stabilirono la loro residenza. Per gran parte del XIX secolo, il pi\u00f9 grande gruppo etnico di Tbilisi era l'armeno, che a un certo punto costituiva il 74,3% della popolazione.\nBreve indipendenza.\nDopo la rivoluzione russa del 1917, la citt\u00e0 fu sede del governo transcaucasico ad interim che istitu\u00ec, nella primavera del 1918, la Federazione transcaucasica indipendente di breve durata con capitale a Tbilisi. A quel tempo, Tbilisi aveva all'incirca lo stesso numero di armeni dei georgiani, con i russi che erano il terzo gruppo etnico pi\u00f9 numeroso. Fu qui, nell'ex palazzo reale del Caucaso, dove dal 26 al 28 maggio 1918 fu dichiarata l'indipendenza di tre nazioni transcaucasiche, Georgia, Armenia e Azerbaigian, tra il 26 e il 28 maggio 1918. Successivamente Tbilisi divenne capitale della Repubblica Democratica di Georgia fino al 25 febbraio 1921. Dal 1918 al 1919 la citt\u00e0 fu anche consecutivamente sede di un quartier generale militare tedesco e britannico.\nSotto il governo nazionale, Tbilisi divenne la prima citt\u00e0 universitaria caucasica dopo la fondazione dell'Universit\u00e0 statale di Tbilisi nel 1918. Il 25 febbraio 1921, l'11\u00aa Armata Rossa russa bolscevica invase Tbilisi e dopo aspri combattimenti alla periferia della citt\u00e0, dichiar\u00f2 il dominio sovietico.\nDominio sovietico.\nNel 1921, la Repubblica Democratica della Georgia fu occupata dalle forze bolsceviche sovietiche dalla Russia, e fino al 1936 Tbilisi funzion\u00f2 prima come capitale della RSFR transcaucasica (che comprendeva Armenia, Azerbaigian e Georgia), e successivamente fino al 1991 come capitale della Repubblica Socialista Sovietica Georgiana. Durante il dominio sovietico, la popolazione di Tbilisi crebbe in modo significativo, la citt\u00e0 divenne pi\u00f9 industrializzata e divenne anche un importante centro politico, sociale e culturale dell'Unione Sovietica. Nel 1980 la citt\u00e0 ha ospitato il primo festival rock autorizzato dallo stato in URSS. Essendo una delle principali destinazioni turistiche sia per i cittadini sovietici che per i visitatori stranieri, la \"Citt\u00e0 Vecchia\" di Tbilisi (i quartieri all'interno delle mura della citt\u00e0 originale) \u00e8 stata ricostruita negli anni '70 e '80.\nTbilisi ha assistito a manifestazioni di massa anti-russe durante il 1956 nel massacro del 9 marzo, in segno di protesta contro le politiche anti-Stalin di Nikita Chru\u0161\u010d\u00ebv. Proteste pacifiche si sono verificate nel 1978 e nel 1989 la tragedia del 9 aprile \u00e8 stata una protesta pacifica sfociata nella violenza.\nPost-indipendenza.\nDopo la dissoluzione dell'Unione Sovietica, Tbilisi ha vissuto periodi di significativa instabilit\u00e0 e turbolenze. Dopo una breve guerra civile, che la citt\u00e0 ha sopportato per due settimane dal dicembre 1991 al gennaio 1992 (quando si sono scontrate le forze pro-Gamsakhurdia e dell'opposizione), Tbilisi \u00e8 diventata teatro di frequenti scontri armati tra vari clan mafiosi e operatori economici illegali. Anche durante l'era Shevardnadze (1993-2003), il crimine e la corruzione divennero dilaganti alla maggior parte dei livelli della societ\u00e0. Molti segmenti della societ\u00e0 si sono impoveriti a causa della disoccupazione causata dal crollo dell'economia. I cittadini della classe media di Tbilisi hanno iniziato a diventare sempre pi\u00f9 disillusi dalla qualit\u00e0 della vita esistente in citt\u00e0 (e nella nazione in generale). Proteste di massa hanno avuto luogo nel novembre 2003 dopo che elezioni parlamentari falsificate hanno convinto pi\u00f9 di 100.000 persone a scendere in piazza nella cosiddetta rivoluzione delle rose. Dal 2003, Tbilisi ha sperimentato una stabilit\u00e0 notevolmente maggiore con tassi di criminalit\u00e0 in diminuzione, un'economia migliorata e un boom immobiliare. Durante la guerra dell'Ossezia del Sud del 2008, l'area di Tbilisi \u00e8 stata colpita da numerosi attacchi aerei russi.\nDopo la guerra, furono avviati diversi progetti su larga scala, tra cui un sistema tramviario, una tangenziale ferroviaria, il trasferimento della stazione centrale e nuove autostrade urbane. Nel giugno 2015, un'alluvione ha ucciso almeno venti persone e ha provocato il rilascio nelle strade degli animali dello zoo della citt\u00e0.\nGeografia.\nPosizione.\nTbilisi si trova nel Caucaso meridionale alle coordinate generali 41\u00b0 43' di latitudine nord e 44\u00b0 47' di longitudine est. La citt\u00e0 si trova nella Georgia orientale su entrambe le rive del fiume Kura (conosciuto localmente come Mtkvari). L'elevazione della citt\u00e0 varia da 380-770 metri sul livello del mare e ha la forma di un anfiteatro circondato da montagne su tre lati. A nord, Tbilisi \u00e8 delimitata dalla Catena del Saguramo, a est e sud-est dalla Pianura Iori, a sud e ovest da varie terminazioni (sotto-sezioni) della Catena di Trialeti.\nIl rilievo di Tbilisi \u00e8 complesso. La parte della citt\u00e0 che si trova sulla riva sinistra del fiume Mt'k'vari si estende per pi\u00f9 di 30\u00a0km dal distretto di Avchala al fiume Lochini. La parte della citt\u00e0 che si trova sul lato destro del fiume Mtkvari, d'altra parte, \u00e8 costruita lungo i piedi della catena montuosa di Trialeti, le cui pendici in molti casi scendono fino ai bordi del fiume Mtkvari. Le montagne, quindi, sono una barriera significativa allo sviluppo urbano sulla riva destra del fiume Mtkvari. Questo tipo di ambiente geografico crea sacche di aree molto densamente sviluppate mentre altre parti della citt\u00e0 sono lasciate sottosviluppate a causa del complesso rilievo topografico.\nA nord della citt\u00e0, c'\u00e8 un grande serbatoio (comunemente noto come il \"mare di Tbilisi\") alimentato da canali di irrigazione.\nClima.\nTbilisi ha un clima subtropicale umido (classificazione climatica K\u00f6ppen: Cfa) con notevoli influenze continentali e semi-aride. La citt\u00e0 vive estati calde e umide e inverni moderatamente freddi. Come altre regioni della Georgia, Tbilisi riceve piogge significative durante tutto l'anno senza un periodo distinto di siccit\u00e0. Il clima della citt\u00e0 \u00e8 influenzato sia dalle masse d'aria secca (Asia centrale/Siberiana) da est che dalle masse d'aria oceaniche (Atlantico/Mar Nero) da ovest. Poich\u00e9 la citt\u00e0 \u00e8 delimitata sulla maggior parte dei lati da catene montuose, e vicina a grandi specchi d'acqua (Mar Nero e Mar Caspio) e alla catena montuosa del Gran Caucaso (pi\u00f9 a nord) blocca l'intrusione di masse d'aria fredda dalla Russia, presenta un microclima relativamente mite rispetto ad altre citt\u00e0 che possiedono un clima simile lungo le stesse latitudini.\nLa temperatura media annuale a Tbilisi \u00e8 di 13,3 \u00b0C. Gennaio \u00e8 il mese pi\u00f9 freddo con una temperatura media di 2,3 \u00b0C. Luglio \u00e8 il mese pi\u00f9 caldo con una temperatura media di 24,9 \u00b0C. Le alte temperature diurne raggiungono o superano i 32 \u00b0C in media di 22 giorni durante un anno tipico. La temperatura minima assoluta registrata \u00e8 -24,4 \u00b0C nel gennaio 1883 e il massimo assoluto \u00e8 42,0 \u00b0C il 17 luglio 1882. La precipitazione annuale media \u00e8 di 495,5 mm. Maggio \u00e8 il mese pi\u00f9 piovoso (con una media di 77,6 mm (3,1 pollici) di precipitazioni) mentre gennaio \u00e8 il pi\u00f9 secco (con una media di 18,9 mm di precipitazioni). La neve cade in media 15-25 giorni all'anno. Le montagne circostanti spesso intrappolano le nuvole all'interno e intorno alla citt\u00e0, principalmente durante i mesi primaverili e autunnali, con conseguenti piogge prolungate e/o tempo nuvoloso. I venti da nord-ovest dominano nella maggior parte delle parti di Tbilisi durante tutto l'anno. Anche i venti da sud-est sono comuni.\nPolitica e amministrazione.\nLo statuto di Tbilisi, come capitale della nazione, \u00e8 definito dall'articolo 10 della Costituzione della Georgia (1995) e dalla Legge sulla capitale della Georgia - Tbilisi (20 febbraio 1998).\nTbilisi \u00e8 governata dall'Assemblea della citt\u00e0 di Tbilisi (\"Sakrebulo\") e dal municipio di Tbilisi (\"Meria\"). L'Assemblea comunale e il sindaco vengono eletti una volta ogni quattro anni mediante elezioni dirette.\nAmministrativamente, la citt\u00e0 \u00e8 divisa in \"raion\" (distretti), che hanno le proprie unit\u00e0 di governo centrale e locale con giurisdizione su un ambito limitato di affari. Questa suddivisione \u00e8 stata stabilita sotto il dominio sovietico negli anni '30, in seguito alla suddivisione generale dell'Unione Sovietica. Da quando la Georgia ha riacquistato l'indipendenza, il sistema del raion \u00e8 \"stato\" modificato e ridefinito.\nLa maggior parte dei \"raion\" prende il nome dai quartieri storici della citt\u00e0. I cittadini di Tbilisi riconoscono ampiamente un sistema informale di quartieri storici pi\u00f9 piccoli. Tali quartieri sono diversi, tuttavia, e costituiscono una sorta di gerarchia, poich\u00e9 la maggior parte di essi ha perso i propri limiti topografici distintivi. Il primo livello naturale di suddivisione della citt\u00e0 \u00e8 la riva destra e la riva sinistra del Monte'k'vari. I nomi dei quartieri pi\u00f9 antichi risalgono all'alto medioevo e talvolta presentano un grande interesse linguistico. I pi\u00f9 recenti sviluppi integrali portano principalmente nomi di marketing residenziale.\nNella \"Tiflis\" prima della Rivoluzione, il quartiere georgiano era confinato nella parte sud-orientale della citt\u00e0-\nDemografia.\nPopolazione.\nIn quanto citt\u00e0 multiculturale, Tbilisi ospita pi\u00f9 di 100 gruppi etnici. Circa l'89% della popolazione \u00e8 composta da georgiani, con popolazioni significative di altri gruppi etnici come armeni, russi e azeri. Insieme ai gruppi sopra menzionati, Tbilisi ospita altri gruppi etnici tra cui osseti, abcasi, ucraini, greci, tedeschi, ebrei, estoni, curdi, assiri e yazidi e altri.\nReligione.\nPi\u00f9 del 95% degli abitanti di Tbilisi pratica una qualche forma di cristianesimo; la confessione predominante \u00e8 la Chiesa ortodossa georgiana. Anche la Chiesa ortodossa russa, che \u00e8 in piena comunione con la Chiesa ortodossa georgiana, e la Chiesa apostolica armena hanno seguiti significativi. Una minoranza della popolazione (circa l'1,5%) pratica l'Islam (principalmente nella corrente sciita), mentre circa lo 0,1% della popolazione di Tbilisi pratica l'ebraismo. Sono presenti anche una chiesa cattolica romana e il tempio yazida Sultan Ezid.\nCultura.\nArchitettura.\nL'architettura della citt\u00e0 \u00e8 una miscela di stile locale (georgiano) e bizantino, neoclassico, art nouveau, beaux-arts, mediorientale e moderno-sovietico. Pochissimi edifici sono sopravvissuti alla distruzione della citt\u00e0 nel 1795, e pertanto la maggior parte degli edifici storici di Tbilisi risalgono al periodo imperiale russo (1801-1917). Le parti pi\u00f9 antiche della citt\u00e0 (Kala, Abanotubani, Avlabari) furono in gran parte ricostruite sui loro piani stradali medievali, e alcune vecchie case furono persino ricostruite su fondamenta molto pi\u00f9 antiche. Le aree del centro di Tbilisi che sono state sviluppate secondo un piano in stile europeo dalle autorit\u00e0 russe (Sololaki, viale Rustaveli, Vera, ecc.) hanno un aspetto occidentale, con un miscuglio di stili popolari in Europa all'epoca: beaux arts, Orientalista e vari stili di revival del periodo.\nTbilisi \u00e8 particolarmente degna di nota per la sua abbondanza di edifici e dettagli in stile art nouveau (comuni a Sololaki e Chughureti), che fiorirono dalla met\u00e0 del 1890 fino alla fine del dominio russo. L'art nouveau fu decretato come \"borghese\" dalle autorit\u00e0 comuniste, che introdussero l'architettura moderna sperimentale. L'architettura stalinista pi\u00f9 conservatrice e storicamente influenzata in Georgia \u00e8 incarnata dall'edificio del 1938 dell'Istituto Marx-Engels-Lenin (\"Imeli\"), che oggi ospita il Biltmore Hotel Tbilisi.\nL'architettura del dopoguerra di Tbilisi \u00e8 simile al marchio del modernismo della met\u00e0 del secolo che si trova in tutta l'Unione Sovietica. La citt\u00e0 si espanse notevolmente in risposta a una crisi abitativa dopo la seconda guerra mondiale. In pochi decenni interi quartieri (Saburtalo, Dighomi) sono comparsi alla periferia della citt\u00e0, costruiti con i progressi della tecnologia di produzione di massa. Gli architetti georgiani hanno prodotto alcune delle realizzazioni architettoniche pi\u00f9 interessanti dell'Unione Sovietica, tra cui il Ministero delle strade di Tbilisi del 1975 e il Palazzo dei matrimoni del 1984. Dal crollo dell'Unione Sovietica, il paesaggio urbano \u00e8 in gran parte caratterizzato da costruzioni non regolamentate. Dal 2004, il governo della citt\u00e0 ha intrapreso iniziative per frenare i progetti di costruzione incontrollati con risultati altalenanti. Presto Tbilisi avr\u00e0 tre complessi di grattacieli. Le Torri dell'Asse, Redix Chavchavadze 64 e il nuovo Ajara Hotel / Business Complex, attualmente in costruzione, che saranno gli edifici/grattacieli pi\u00f9 alti del Caucaso.\nTbilisi conta al suo interno la sede delle seguenti istituzioni:\nTurismo.\nLa crescente popolarit\u00e0 della Georgia come destinazione turistica internazionale ha messo Tbilisi sulla mappa dei viaggi globali. Con il paese che ospita oltre 9 milioni di visitatori internazionali nel 2019, la capitale ha visto importanti investimenti nel settore turistico. Tbilisi \u00e8 la principale destinazione turistica della regione, che offre splendidi paesaggi urbani, Art D\u00e9co, architettura russa, orientale e sovietica, musei e gallerie nazionali, attrazioni culturali, festival, monumenti storici e un'eccezionale cucina tradizionale georgiana insieme a una vasta gamma di piatti internazionali. ristoranti. La citt\u00e0 \u00e8 conosciuta, per la sua storia complicata, come un crogiolo di culture, una metropoli diversificata di attrazioni.\nPrincipali attrazioni.\nTbilisi ha importanti punti di riferimento e luoghi turistici. Gli edifici del Parlamento e del governo (Cancelleria di Stato) della Georgia, la Corte Suprema della Georgia, la Cattedrale di Sameba, il Palazzo Vorontsov (noto oggi anche come Palazzo dei bambini), la Biblioteca pubblica nazionale del Parlamento della Georgia, la Banca nazionale della Georgia, il Circo di Tbilisi, il Ponte della Pace e molti musei statali si trovano a Tbilisi. Durante il periodo sovietico, Tbilisi si classific\u00f2 continuamente tra le prime quattro citt\u00e0 dell'Unione Sovietica per numero di musei.\nTra i monumenti storici della citt\u00e0, i pi\u00f9 notevoli sono la fortezza di Narikala (IV-XVII secolo), la Basilica di Anchiskhati (VI secolo, costruita nel XVI secolo), la Cattedrale Sioni (VIII secolo, successivamente ricostruita) e la Chiesa di Metekhi, il Museo etnografico all'aperto, i bagni termali e la citt\u00e0 vecchia di Tbilisi. Non lontano dalla citt\u00e0 vecchia si trova anche un antico tempio del fuoco.\nVita notturna.\nOltre alle attrazioni tradizionali, Tbilisi ha sviluppato una fiorente cultura dei locali notturni che ha iniziato ad attirare l'attenzione dei media internazionali negli anni 2010. I club pi\u00f9 importanti come Bassiani, Mtkvarze, Khidi e Caf\u00e9 Gallery hanno ospitato importanti DJ internazionali e artisti locali.\nEconomia.\nCon un PIL ai prezzi di base di 12.147 milioni di lari georgiani (4,3 miliardi di euro) nel 2014, Tbilisi \u00e8 il centro economico del paese, generando quasi il 50% del PIL della Georgia. Il settore dei servizi, compresi i servizi governativi, domina e contribuisce per l'88% al PIL. Il suo PIL pro capite di 10.336 lari georgiani (3.600 euro) supera la media nazionale di oltre il 50%. Il settore dei servizi stesso \u00e8 dominato dal settore del commercio all'ingrosso e al dettaglio, riflettendo il ruolo di Tbilisi come hub di transito e logistico per il paese e il Caucaso meridionale. Il settore manifatturiero contribuisce solo al 12% al PIL di Tbilisi, ma \u00e8 molto pi\u00f9 grande, per occupazione e valore aggiunto totale, rispetto ai settori manifatturieri in qualsiasi altra regione della Georgia. Tbilisi \u00e8 inoltre un polo industriale (meccaniche, tessili, alimentari, distillerie) e delle comunicazioni.\nInfrastrutture e trasporti.\nIl sistema di trasporto pubblico e le relative infrastrutture a Tbilisi sono gestite principalmente dall'Agenzia per i trasporti e lo sviluppo urbano.La citt\u00e0 \u00e8 dotata di un aeroporto internazionale ed \u00e8 al centro delle arterie stradali e ferroviarie nazionali.\nAeroporto.\nL'aeroporto Shota Rustaveli Tbilisi \u00e8 l'unico aeroporto internazionale di Tbilisi, situato a circa 18 chilometri a sud-est del centro citt\u00e0. Gestendo 3,69 milioni di passeggeri nel 2019, \u00e8 l'aeroporto pi\u00f9 trafficato della Georgia e il diciassettesimo aeroporto pi\u00f9 trafficato dell'ex Unione Sovietica. L'aeroporto \u00e8 cresciuto rapidamente negli ultimi dieci anni, gestendo oltre 3,56 milioni di passeggeri in 11 mesi del 2018. \u00c8 un hub per la compagnia nazionale Georgian Airways e di una start-up georgiano-cinese Myway Airlines. Vari vettori internazionali servono rotte verso i principali hub europei e asiatici, come: Londra, Monaco, Berlino, Amsterdam, Dubai, Bruxelles, Milano, Vienna, Parigi, Doha ecc. Il vettore ultra low cost irlandese Ryanair ha iniziato ad operare dall'aeroporto nel 2019.\nL'aeroporto internazionale di Tbilisi nel 2016 ha iniziato a utilizzare l'energia solare ed \u00e8 diventato il primo \"aeroporto verde\" nella regione del Caucaso nel 2008.\nNatakhtari, situato a 33\u00a0km a nord di Tbilisi nella citt\u00e0 di Natakhtari, \u00e8 un aeroporto nazionale che serve la capitale sulle rotte per Batumi, Mestia e Ambrolauri.\nMetro.\nLa metropolitana di Tbilisi serve la citt\u00e0 con servizi di metropolitana di transito rapido. Ogni giorno vengono effettuati pi\u00f9 di 400.000 viaggi sul sistema. Era il quarto sistema metropolitano dell'Unione Sovietica. La costruzione inizi\u00f2 nel 1952 e termin\u00f2 nel 1966. Il sistema gestisce due linee, la linea Akhmeteli-Varketili e la linea Saburtalo. Dispone di 23 stazioni e 186 vagoni della metropolitana. La maggior parte delle stazioni, caratteristiche dei sistemi metropolitani di costruzione sovietica, sono decorate in modo stravagante. I treni circolano dalle 6:00 alla mezzanotte. A causa del terreno irregolare, le linee ferroviarie corrono fuori terra in alcune aree. Due delle stazioni sono fuori terra.\nLa terza linea in superficie \u00e8 prevista per collegare il centro di Tbilisi con la periferia e l'aeroporto internazionale di Tbilisi con una possibile estensione a Rustavi, 30\u00a0km a est di Tbilisi.\nTbilisi conta, a livello urbano, una rete metropolitana. Ogni giorno vengono effettuati pi\u00f9 di 400.000 viaggi sul sistema. Era il quarto sistema metropolitano dell'Unione Sovietica. La costruzione inizi\u00f2 nel 1952 e termin\u00f2 nel 1966. Il sistema gestisce due linee, la linea Akhmeteli-Varketili e la linea Saburtalo. Dispone di 23 stazioni e 186 vagoni della metropolitana. La maggior parte delle stazioni, caratteristiche dei sistemi metropolitani di costruzione sovietica, sono decorate in modo stravagante. I treni circolano dalle 6:00 alla mezzanotte. A causa del terreno irregolare, le linee ferroviarie corrono fuori terra in alcune aree. Due delle stazioni sono fuori terra.\nLa terza linea in superficie \u00e8 prevista per collegare il centro di Tbilisi con la periferia e l'aeroporto internazionale di Tbilisi con una possibile estensione a Rustavi, 30\u00a0km a est di La metro \u00e8 composta da 3 linee:\nTram.\nTbilisi aveva una rete di tram, dal 1883 a partire da tram guidati da cavalli e dal 25 dicembre 1904 tram elettrico. Quando l'Unione Sovietica si \u00e8 disintegrata, il trasporto elettrico \u00e8 andato in uno stato di degrado nel corso degli anni e alla fine l'unica linea di tram rimasta \u00e8 stata chiusa il 4 dicembre 2006 insieme a due linee di filobus che erano rimaste. Ci sono piani per costruire una moderna rete di tram.\nFerrovia.\nTbilisi \u00e8 l'incrocio pi\u00f9 trafficato dei servizi delle ferrovie georgiane, centrato principalmente all'interno della stazione ferroviaria centrale di Tbilisi. Da l\u00ec, l'operatore ferroviario nazionale offre servizi interurbani per Batumi, Zugdidi, Poti, Ozurgeti, Kutaisi e altre grandi citt\u00e0, oltre a diversi servizi ferroviari suburbani.\nBus.\nLa rete di autobus di Tbilisi costituisce una spina dorsale cruciale del sistema di transito della citt\u00e0. Per quasi un decennio, fino a 700 autobus obsoleti di varie dimensioni hanno servito la citt\u00e0, la maggior parte dei quali erano modelli ucraini Bogdan A144 e A092. Al giorno d'oggi la citt\u00e0 dispone di una vasta rete di autobus municipali, compreso un numero crescente di servizi di autobus notturni. Nell'agosto 2020, il sindaco di Tbilisi Kakha Kaladze ha annunciato importanti cambiamenti nel sistema di trasporto pubblico esistente. In particolare, la citt\u00e0 introdurr\u00e0 nel prossimo futuro 10 corridoi di transito rapido di autobus, serviti da grandi autobus lunghi 18 metri, che operano con intervalli significativamente pi\u00f9 brevi. Questi servizi sono denominati linee TBT (\"Tbilisi Bus Transit\") con numeri indicizzati da 300 a 310. Oltre alle linee TBT, il nuovo sistema comprende 44 linee urbane e 185 linee locali, per un totale di oltre 240 linee di autobus all'interno della citt\u00e0.\nLa riorganizzazione iniziale della rete degli autobus \u00e8 iniziata nel 2016 quando l'allora sindaco di Tbilisi Davit Narmania ha avviato un ambizioso progetto nel tentativo di rinnovare la rete obsoleta.\nPiste ciclabili.\nIl ciclismo \u00e8 diventato sempre pi\u00f9 popolare tra i residenti di Tbilisi negli ultimi anni. Per decenni, questo mezzo di trasporto verde \u00e8 stato considerato inadatto al terreno montuoso e irregolare della citt\u00e0. Tuttavia, quando il governo della citt\u00e0 ha iniziato a introdurre nuove piste ciclabili in tutta la citt\u00e0, un numero crescente di persone si \u00e8 rivolto alle biciclette per un uso regolare. Una delle prime grandi piste ciclabili del centro di Tbilisi \u00e8 stata aperta lungo Pekini Avenue nel 2017.\nL'espansione della rete delle infrastrutture ciclabili della citt\u00e0 \u00e8 stata notevolmente accelerata durante la pandemia del Covid-19 quando le citt\u00e0 di tutto il mondo hanno iniziato a organizzare piste ciclabili pop-up. Tbilisi si \u00e8 unita alla tendenza globale, svelando piste ciclabili nelle aree centrali della citt\u00e0, come Vake, Vera e la riva del fiume Kura. A seguito di questi cambiamenti, la lunghezza totale delle piste ciclabili di Tbilisi \u00e8 aumentata da 2\u00a0km nel 2019 a oltre 20\u00a0km nel 2020. Il capo del dipartimento dei trasporti della citt\u00e0 ha dichiarato a Euronews Georgia che Tbilisi sta lavorando a una strategia di sviluppo della mobilit\u00e0 urbana di 20 anni. Secondo il piano, la lunghezza totale della rete di piste ciclabili raggiunger\u00e0 infine i 350\u00a0km attraverso la capitale.\nMinibus.\nPer molto tempo, la forma di trasporto pi\u00f9 dominante \u00e8 stata la rete di minibus. Un elaborato sistema di minibus \u00e8 cresciuto a Tbilisi nei primi anni 2000. Tra la mancanza di fondi pubblici e infrastrutture fatiscenti, i minibus sono emersi come un'iniziativa privata e una soluzione a breve termine al problema dei trasporti urbani. Nel 2019, alla societ\u00e0 che gestisce minibus gialli a Tbilisi \u00e8 stato chiesto di sostituire l'intera flotta entro la fine del 2020. Tuttavia, il processo \u00e8 stato rallentato e sono stati sostituiti solo 300 minibus. Il sindaco di Tbilisi ha annunciato che il numero di minibus a Tbilisi diminuir\u00e0 gradualmente, fino a scomparire dalle strade di Tbilisi.\nOltre alla citt\u00e0, diverse linee servono anche la campagna circostante di Tbilisi. In tutta la citt\u00e0 viene pagato un prezzo fisso indipendentemente dalla distanza (80 o 50 tetri nel 2018). Per i viaggi pi\u00f9 lunghi fuori citt\u00e0, sono comuni tariffe pi\u00f9 elevate.\nFunivie aeree.\nStoricamente, la citt\u00e0 aveva sette diverse funivie aeree, ma che sono state chiuse dopo il crollo dell'Unione Sovietica.\nDal 2012, Tbilisi dispone di una moderna cabinovia ad alta capacit\u00e0 che opera tra il Rike Park e la fortezza di Narikala; ognuna pu\u00f2 trasportare fino a 8 persone. Il sistema \u00e8 stato costruito dal produttore italiano Leitner Ropeways.\nFunicolare.\nLa funicolare di Tbilisi \u00e8 stata riaperta nel 2012 dopo una chiusura pluriennale. \u00c8 stata costruita per la prima volta nel 1905, collegando via Chonkadze e il parco Mtatsminda, e copre quasi 300 m di dislivello. La cima della collina \u00e8 il punto pi\u00f9 alto della citt\u00e0, offre molte viste diverse di Tbilisi, ed \u00e8 sede della Tbilisi TV Broadcasting Tower e di alcune giostre, tra cui montagne russe e una ruota panoramica.\nLa stazione a met\u00e0 strada della funicolare si trova a breve distanza dal Pantheon di Mtatsminda, fornendo un facile accesso alla necropoli.\nIstruzione.\nTbilisi ospita diversi importanti istituti di istruzione superiore tra cui l'Universit\u00e0 medica statale di Tbilisi e l'Accademia medica di Petre Shotadze Tbilisi, famose per il loro sistema di istruzione medica riconosciuto a livello internazionale. La pi\u00f9 grande universit\u00e0 georgiana \u00e8 l'Universit\u00e0 statale di Tbilisi, fondata l'8 febbraio 1918; \u00e8 la pi\u00f9 antica universit\u00e0 dell'intera regione del Caucaso. Tbilisi \u00e8 anche sede della pi\u00f9 grande universit\u00e0 medica nella regione del Caucaso - l'Universit\u00e0 medica statale di Tbilisi, fondata come Istituto medico di Tbilisi nel 1918 e diventata la Facolt\u00e0 di Medicina all'interno dell'Universit\u00e0 statale di Tbilisi (TSU) nel 1930. Essa \u00e8 stata ribattezzato Universit\u00e0 di Medicina nel 1992. Poich\u00e9 tale universit\u00e0 opera come istituzione educativa indipendente, \u00e8 diventata una delle istituzioni di istruzione superiore di alto rango sostenute dallo stato nella regione del Caucaso.\nLa principale e pi\u00f9 grande universit\u00e0 tecnica della Georgia, si trova a Tbilisi ed \u00e8 stata fondata nel 1922 come facolt\u00e0 politecnica dell'Universit\u00e0 statale di Tbilisi. La prima conferenza \u00e8 stata tenuta dal matematico georgiano di fama mondiale, la professoressa Andria Razmadze. Ha raggiunto lo status di universit\u00e0 nel 1990. Le tre istituzioni private di istruzione superiore pi\u00f9 popolari in Georgia, l'Universit\u00e0 della Georgia (Tbilisi), l'Universit\u00e0 del Caucaso e la Libera Universit\u00e0 di Tbilisi, si trovano a Tbilisi.\nL'Universit\u00e0 della Georgia (Tbilisi) \u00e8 la pi\u00f9 grande universit\u00e0 privata della Georgia, con oltre 3500 studenti internazionali e locali. \u00c8 stato fondata nel 2005. L'Universit\u00e0 del Caucaso \u00e8 stata fondata nel 2004 come espansione della \"Caucasus School of Business\" (CSB) (fondata nel 1998) da un consorzio composto dalla Universit\u00e0 Statale di Tbilisi e dalla Universit\u00e0 tecnica georgiana in collaborazione con la Georgia State University (Atlanta, USA). La Libera Universit\u00e0 di Tbilisi \u00e8 stata fondata nel 2007 dalla fusione di due scuole di istruzione superiore: \"European School of Management\" (ESM-Tbilisi) e il \"Tbilisi Institute of Asia and Africa\" (TIAA). Oggi la Libera Universit\u00e0 comprende tre scuole - Business School (ESM), Institute of Asia and Africa e Law School - che offrono programmi accademici a livello di laurea, laurea e dottorato. Inoltre, conduce una vasta gamma di corsi a breve termine e gestisce diversi centri di ricerca e programmi di scuole estive.\nIstituzioni di istruzione superiore a Tbilisi:\nSport.\nFino all'inizio del XIX secolo, gli sport come l'equitazione (polo in particolare), la lotta, la pugilato e il tiro erano gli sport cittadini pi\u00f9 popolari. L'influenza dell'Impero russo port\u00f2 a Tbilisi pi\u00f9 sport e attivit\u00e0 occidentali (biliardo, scherma).\nIl periodo sovietico ha portato una maggiore divulgazione degli sport che erano comuni in Europa e, in una certa misura, negli Stati Uniti. Allo stesso tempo, Tbilisi ha sviluppato l'infrastruttura sportiva necessaria per gli sport professionistici. Nel 1978, la citt\u00e0 aveva circa 250 impianti sportivi grandi e piccoli, tra cui, tra gli altri, quattro piscine olimpioniche interne e sei all'aperto, 185 campi da basket e sale, 192 impianti di pallavolo, 82 arene di pallamano, 19 campi da tennis, 31 campi da calcio e cinque stadi. Lo stadio pi\u00f9 grande di Tbilisi \u00e8 la Dinamo Arena (55.000 posti) e il secondo pi\u00f9 grande \u00e8 lo stadio Mikheil Meskhi (24.680 posti). Il Palazzetto dello Sport che ospita abitualmente partite di basket ad alta affluenza e tornei di tennis pu\u00f2 ospitare circa 11.000 persone.\nLa V\"ere Basketball Hall\" \u00e8 un'arena sportiva coperta pi\u00f9 piccola con una capacit\u00e0 di 2.500 posti a sedere.\nGli sport pi\u00f9 popolari a Tbilisi oggi sono il calcio, il rugby, la pallacanestro e il wrestling. Inoltre, gli sport popolari includono tennis, nuoto e pallanuoto. Ci sono diverse squadre professionistiche di calcio e rugby, nonch\u00e9 club di wrestling. I giocatori della National Basketball Association degli Stati Uniti Zaza Pachulia e Nikoloz Tskitishvili sono nativi di Tbilisi. Al di fuori degli sport professionistici, la citt\u00e0 ospita numerose squadre e club sportivi intercollegati e dilettantistici.\nLa squadra di calcio simbolo di Tbilisi, la Dinamo Tbilisi, non ha vinto un campionato europeo importante dalla stagione 1980-1981, quando vinse la Coppa delle Coppe UEFA e divenne la squadra pi\u00f9 orientale d'Europa a raggiungere l'impresa.\nTbilisi ospiter\u00e0 diverse partite della fase a gironi per l'EuroBasket 2021 nel paese, Repubblica Ceca (Praga), Germania (Berlino, Colonia) e Italia (Milano).\nCalcio.\nLa squadra georgiana pi\u00f9 famosa \u00e8 quella calcistica della Dinamo Tbilisi, vincitrice, tra l'altro, di 2 campionati e 2 coppe sovietiche, nonch\u00e9 di una Coppa delle Coppe (1981) divenendo la squadra pi\u00f9 orientale d'Europa a raggiungere l'impresa, ed una Coppa CSI (2004). Le altre squadre sportive cittadine sono: Lokomotivi Tbilisi, Ameri Tbilisi (scioltasi nel 2009), WIT Georgia e FC Merani Tbilisi.\nPallacanestro.\nLe principali squadre di pallacanestro cittadine sono: BC Dinamo Tbilisi, BC TSU Tbilisi e BC STU Tbilisi. La squadra della BC Dinamo Tbilisi ha vinto l'Eurolega nel 1962 ma non ha mai ripetuto un'impresa del genere. Tbilisi \u00e8 la citt\u00e0 ospitante di diverse partite della fase a gironi per l'EuroBasket 2021 insieme a Repubblica Ceca (Praga), Germania (Berlino, Colonia) e Italia (Milano).\nMedia\nLa grande maggioranza delle societ\u00e0 di media georgiane (comprese televisione, giornali e radio) ha sede a Tbilisi. La citt\u00e0 ospita il popolare canale televisivo Rustavi 2 che ha acquisito una notevole fama dopo la sua copertura della Rivoluzione delle rose. Oltre a Rustavi 2, i restanti tre dei quattro principali canali televisivi pubblici della Georgia (tra cui Imedi TV Maestro e Public Broadcasting Channel) hanno sede in citt\u00e0. Il mercato televisivo di Tbilisi ha subito notevoli cambiamenti dalla seconda met\u00e0 del 2005 quando Rustavi 2 ha rilevato con successo la societ\u00e0 Mze TV e News Corporation di Rupert Murdoch \u00e8 diventata azionista di Imedi Media Holding all'inizio del 2006.\nTbilisi ha un certo numero di case editrici di giornali. Alcuni dei giornali pi\u00f9 degni di nota includono il quotidiano 24 Saati (\"24 Ore\"), Rezonansi, Alia, il quotidiano in lingua inglese \"The Messenger\", il settimanale FINANCIAL, Georgia Today e il settimanale in lingua inglese The Georgian Times. Tra le stazioni radio della citt\u00e0, Imedi Radio (105,9 FM), Fortuna e Radio 105 sono alcuni dei concorrenti pi\u00f9 influenti con un vasto pubblico nazionale.\nLe stazioni radio a Tbilisi includono 5 Lines Radio (93.8 FM), Europe+ Tbilisi (99.6 FM) e Georgian Patriarchy Radio (105.4 FM)."}
{"id": "110302", "revid": "1982", "url": "https://it.wikipedia.org/wiki?curid=110302", "title": "Isole Ioniche", "text": ""}
{"id": "110303", "revid": "1982", "url": "https://it.wikipedia.org/wiki?curid=110303", "title": "Eptaneso", "text": ""}
{"id": "110304", "revid": "1983214", "url": "https://it.wikipedia.org/wiki?curid=110304", "title": "New Wave", "text": ""}
{"id": "110305", "revid": "9", "url": "https://it.wikipedia.org/wiki?curid=110305", "title": "New wave", "text": ""}
{"id": "110306", "revid": "13388", "url": "https://it.wikipedia.org/wiki?curid=110306", "title": "Frutta candita", "text": ""}
{"id": "110308", "revid": "871802", "url": "https://it.wikipedia.org/wiki?curid=110308", "title": "Canditi", "text": ""}
{"id": "110310", "revid": "110157", "url": "https://it.wikipedia.org/wiki?curid=110310", "title": "Obergesteln", "text": "Obergesteln (toponimo tedesco; in francese \"Ch\u00e2tillon-le-Haut\", desueto) \u00e8 una frazione di 209 abitanti del comune svizzero di Obergoms, nel Canton Vallese (distretto di Goms).\nStoria.\nGi\u00e0 comune autonomo che si estendeva per 14,6\u00a0km\u00b2, nel 2009 \u00e8 stato accorpato agli altri comuni soppressi di Oberwald e Ulrichen per formare il nuovo comune di Obergoms, del quale Obergesteln \u00e8 il capoluogo.\nSociet\u00e0.\nEvoluzione demografica.\nL'evoluzione demografica \u00e8 riportata nella seguente tabella:\nInfrastrutture e trasporti.\nObergesteln \u00e8 servito dall'omonima stazione, sulla ferrovia del Furka-Oberalp.\nAmministrazione.\nOgni famiglia originaria del luogo fa parte del cosiddetto comune patriziale e ha la responsabilit\u00e0 della manutenzione di ogni bene ricadente all'interno dei confini della frazione."}
{"id": "110314", "revid": "1515147", "url": "https://it.wikipedia.org/wiki?curid=110314", "title": "Cremazione", "text": "La cremazione \u00e8 la pratica di ridurre tramite il fuoco un cadavere nei suoi elementi base: gas, sali minerali e frammenti ossei.\nSi tratta di una pratica molto antica: in Asia tale consuetudine si \u00e8 mantenuta pressoch\u00e9 inalterata da millenni. Alcune culture antiche credevano che il fuoco fosse un agente di purificazione e che la cremazione illuminasse il passaggio dei defunti in un altro mondo o che ne impedisse il ritorno tra i vivi. Dalla seconda guerra mondiale il concetto di cremazione \u00e8 anche correlato allo sterminio di massa di prigionieri deportati nei lager nazisti.\nIl principale impatto ambientale degli impianti di cremazione moderni riguarda l\u2019aria, poich\u00e9 durante la cremazione nei forni si ha produzione di inquinanti atmosferici, in particolare polveri, monossido di carbonio, ossidi di azoto e zolfo, composti organici volatili, composti inorganici del cloro e del fluoro e metalli pesanti. Possono aggiungersi, inoltre, emissioni di mercurio (dall'amalgama presente nelle otturazioni dentarie), zinco (specialmente nel caso delle cremazione di tombe estumulate), diossine-furani e idrocarburi policiclici aromatici.\nStoria.\nPreistoria e storia antica.\nIl pi\u00f9 antico caso di cremazione risale ad almeno anni fa; i resti di un corpo in parte cremato sono stati trovati nel lago Mungo, in Australia.\nStando alla documentazione archeologica, sia l'inumazione che la cremazione furono praticate in Medio Oriente e in Europa a partire dall'epoca neolitica. I diversi gruppi culturali avevano le loro preferenze e divieti. \nGli antichi egizi svilupparono un'intricata teologia sulla trasmigrazione dell'anima che vietava la cremazione. I babilonesi, secondo Erodoto, imbalsamavano i loro morti. Gli ittiti e i fenici praticarono sia la cremazione sia la sepoltura. La cremazione in India \u00e8 attestata nella cultura del cimitero H (dal 1900 a.C.), considerata la fase formativa della civilt\u00e0 vedica. I Rigveda contengono riferimenti a tale pratica. I persiani non praticarono l'incinerazione, perch\u00e9 proibita dallo zoroastrismo.\nIn Europa la cremazione si afferm\u00f2 nella prima et\u00e0 del bronzo (c. 2000 a.C.) nella pianura pannonica e lungo il medio Danubio. L'usanza divenne dominante in gran parte dell'Europa nella tarda et\u00e0 del bronzo con la cultura dei campi di urne (da c. 1300 a.C.). Nell'et\u00e0 del ferro, con la cultura di Hallstatt, l'incinerazione, sebbene ancora presente, fu lentamente sostituita dall'inumazione.\nDal 3000 a.C. fino all'epoca sub-micenea (1200-1100 a.C.) i Greci praticarono l'inumazione; la cremazione apparve nell'Ellade solo intorno al XII secolo a.C. L'importanza del rito faceva s\u00ec che essa fosse riservata alle persone pi\u00f9 nobili e famose. Omero nell'Iliade descrive dettagliatamente la cremazione di Patroclo, morto in duello contro Ettore.\nL'antica Roma.\nIn Italia le prime sporadiche testimonianze di incinerazione dei cadaveri si ebbero nel neolitico, ma il rito si diffuse nell'Italia settentrionale solo a partire dalla media et\u00e0 del bronzo con la cultura delle Terramare, la facies delle palafitte e degli abitati arginati e la cultura di Canegrate. Nel centro-sud il rito comparve con la cultura protovillanoviana. \nA Roma la cremazione si trasform\u00f2 in un'usanza cos\u00ec radicata da far costruire e affittare dai parenti dei defunti loculi all'interno di un \"columbarium\". I loculi erano delle nicchie o strutture simili, disposte orizzontalmente nelle pareti dei colombari, atte a contenere le ceneri dei morti. Presto la vendita di loculi o di interi colombari si trasform\u00f2 in un lucroso commercio. Con la diffusione del Cristianesimo la pratica della cremazione nell'impero romano decadde a favore della sepoltura. I primi Cristiani provenivano da famiglie giudaiche e avevano conservato l'uso ebraico, che vietava la cremazione a favore della sepoltura nella nuda terra. Il rito prevedeva l'unzione della salma con oli profumati, che fossa avvolta in un telo col viso coperto da un \"sudarium\" di colore bianco. L'usanza si afferm\u00f2 fra tutti i Cristiani in virt\u00f9 della fede nella Resurrezione della carne.\nLa legge romana attribuiva un carattere di sacrosantit\u00e0 alle tombe, a prescindere dalla fede del defunto. La profanazione era punita con la \"damnatio ad metalla\", qualcosa di simile ai lavori forzati nelle miniere. La legge distingue fra un \"sepulchrum familiare\", di propriet\u00e0 di una famiglia o di una comunit\u00e0, dal \"sepulchrum haereditarium\" i cui titolari potevano mutare nel tempo. I Cristiani erano soliti acquistare simili terreni per edificarvi i propri edifici sacri, venendo sepolti in un terreno consacrato e distinto da quello dei pagani.\nTuttavia, la cremazione non era esplicitamente un tab\u00f9 fra i cristiani convertiti e non ebrei, sebbene fosse vista con sospetto dalle autorit\u00e0 religiose e a volte apertamente osteggiata a causa della sua origine pagana greco-romana e per la preoccupazione che potesse interferire con la Resurrezione del corpo e la sua riunione con l'anima. \nUn altro motivo, pi\u00f9 pratico, del declino delle cremazioni alla fine dell'Impero Romano fu quello della crescente penuria di legname, materiale ovviamente indispensabile per la combustione dei cadaveri.\nEt\u00e0 moderna e contemporanea.\nLa cremazione \u00e8 rimasta rara in Europa occidentale fino al XIX secolo, tranne in casi eccezionali: ad esempio, durante l'epidemia di peste nera del 1656 a Napoli in una sola settimana furono bruciati i corpi di vittime. Le cose cambiarono con l'avvento dell'Illuminismo e con Napoleone Bonaparte, il quale, tramite il celebre Editto di Saint Cloud del 1804 inerente all'obbligo di inumazione dei cadaveri in cimiteri extraurbani, gett\u00f2 le basi delle odierne norme legislative in materia di diritto cimiteriale.\nSeconda guerra mondiale.\nNel periodo dell'Olocausto della Seconda guerra mondiale numerosi forni crematori furono costruiti dai nazisti all'interno dei campi di concentramento e nei campi di sterminio. Servirono per bruciare i corpi di migliaia di ebrei, rom, comunisti, socialisti e altri oppositori del nazismo, nonch\u00e9 omosessuali e prigionieri uccisi o comunque deceduti. Nell'ultima fase della guerra il numero di prigionieri morti era cos\u00ec elevato che i forni dei campi non bastarono, e si accumul\u00f2 un'enorme quantit\u00e0 di cadaveri che venivano ammucchiati e poi bruciati all'aria aperta.\nLa pratica della cremazione si aggiungeva all'atrocit\u00e0 dello sterminio di massa: infatti, risultava profondamente offensiva verso il giudaismo ortodosso che in ragione dell'Halakha, la legge ebraica, vieta la cremazione, supponendo che l'anima della persona che vi \u00e8 sottoposta non possa raggiungere la pace definitiva. Da allora la cremazione \u00e8 considerata in maniera particolarmente negativa da molti osservanti di fede ebraica.\nIl Cristianesimo moderno.\nNel 1963, a seguito del Concilio Vaticano II, anche la Chiesa cattolica con l'istruzione \"Piam et constantem\" della Suprema Congregazione del Sant'Uffizio ha ribadito l'invito ai vescovi di predicare l'inumazione, che \u00e8 la pratica tradizionale della Chiesa. Nel contempo, per\u00f2, ha disposto che possano avere la sepoltura ecclesiastica anche i fedeli che hanno scelto di farsi cremare, a condizione che la loro scelta non derivi dalla negazione dei dogmi cristiani, da appartenenze a sette, dall'odio verso la religione cattolica o verso la Chiesa.\nNell'aprile del 2002 il cardinale Jorge Medina Est\u00e9vez, prefetto della Congregazione per il Culto Divino e la Disciplina dei Sacramenti, ha annunciato la preparazione di un rito della cremazione. Tuttavia, il Codice di Diritto Canonico sostiene nel canone 1176 che \u00abla Chiesa raccomanda vivamente che si conservi la pia consuetudine di seppellire i corpi dei defunti; e non proibisce la cremazione, a meno che questa non sia stata scelta per ragioni contrarie alla dottrina cristiana\u00bb.\nIl 2 marzo 2012 la Cei ha presentato la seconda edizione italiana del \"Libro delle esequie\" che sancisce un s\u00ec condizionato alla pratica di cremare i defunti: le ceneri, per la Chiesa cattolica, devono essere conservate nei cimiteri e non dispersi in mare o altrove in natura, n\u00e9 conservate in casa o in giardino. Il testo approvato dai vescovi \u00e8 obbligatorio dal 2 novembre 2012.\nInvece la maggior parte delle chiese evangeliche e protestanti non solleva alcuna obiezione contro la cremazione. Le Chiese ortodosse, al contrario, la vietano in maniera assoluta, imponendo l'inumazione.\nPeso e composizione delle ceneri.\nLa cremazione non riduce il cadavere in cenere: i resti sono frammenti ossei friabili che in un secondo momento vengono sminuzzati fino a formare una cenere che poi, a seconda degli usi, delle consuetudini o delle ultime volont\u00e0 della persona defunta, vengono custodite in un'urna, sepolte, sparse o altro.\nL'acqua corporea totale rappresenta da sola il 60-65% del peso di un essere umano. Il resto della massa corporea \u00e8 dato da numerosi altri componenti, presenti in particolare nella struttura scheletrica. Lo zolfo corporeo e il carbonio vengono eliminati prevalentemente come gas durante il processo della cremazione. Nei resti cremati residuano prevalentemente fosfati di calcio e altri minerali minori, quali sali di sodio e potassio.\nPur nell'ambito di una ampia variabilit\u00e0 individuale, la cremazione produce in un individuo adulto ceneri pari a circa il 3,5% del suo peso; questa percentuale scende al 2,5% in un bimbo, fino all'1% nel caso di un feto. Mediamente, quindi, un cadavere produce circa 2,4\u00a0kg di ceneri, con un peso leggermente pi\u00f9 elevato nei maschi. Il peso delle ceneri correla maggiormente con la statura che non con altri parametri (sesso, et\u00e0, peso).\nDiffusione.\nL'immersione delle ceneri, in India, nelle acque di un fiume sacro come il Gange, \u00e8 chiamata \"visarjan\".\nIn Italia.\nI primi forni crematori moderni in Italia sono ascritti agli studiosi Brunetti, Polli-Clericetti, Paolo Gorini da Lodi, Venini, Guzzi e Spasciani-Mesmer.\nIl primo forno crematorio moderno funzionava a gas illuminante e fu installato nel Cimitero Monumentale di Milano, in un tempio crematorio (oggi ancora esistente ma non pi\u00f9 funzionante). Venne progettato e costruito dai professori Giovanni Polli e Celeste Clericetti nell'ambito della Massoneria, e col parere contrario della Chiesa cattolica, appositamente per effettuare la cremazione del commerciante e imprenditore tessile di origine svizzera Alberto Keller, che era deceduto due anni prima lasciando per testamento questa richiesta e i soldi per realizzarla. La cremazione avvenne il 22 gennaio 1876 sul cadavere imbalsamato di questi, e vi assistette Paolo Gorini, che gi\u00e0 si interessava a nuovi sistemi per lo smaltimento rapido dei cadaveri. Egli si rese conto che l'impianto di Polli e Clericetti era troppo complicato, delicato e costoso, per cui invent\u00f2 e costru\u00ec nello stesso anno il suo modello di forno crematorio che ebbe un successo mondiale per la semplicit\u00e0, l'economicit\u00e0 di produzione ed esercizio (funzionava con fascine di pioppo sul principio della fiamma indiretta). Il forno Gorini fu installato nel nuovo Crematorio di Londra e quindi a Bombay e fu adottato perfino in Giappone. Forni sul principio Gorini hanno funzionato, quanto meno in Italia, fino agli anni settanta - ottanta del Novecento. In seguito furono modificati per andare a gasolio e poi sostituiti con impianti moderni allorch\u00e9 in quegli anni la cremazione prese a diffondersi a livello di massa. Fu un impianto mirabile e di straordinaria efficienza, ma non fu il primo apparecchio crematorio. Anche la diffusione in Italia della cremazione si deve a Gorini, che nel 1876-1877 progett\u00f2 il forno crematorio nel cimitero di Riolo presso Lodi; i suoi forni, inoltre, sostituirono presto il Polli-Clericetti del Cimitero Monumentale di Milano.\nIl forno crematorio Spasciani-Mesmer installato a Livorno e Venezia era un impianto gasogeno con griglia orizzontale e tramoggia di caricamento del combustibile. Il preriscaldamento richiedeva 8-10 ore, con un consumo di circa di coke; per una cremazione erano necessari 200\u2013 di coke.\nNel Duemiladieci In Italia la cremazione \u00e8 praticata in circa il 29% dei casi, anche per l'assenza di strutture attrezzate, presenti solamente in una quarantina di province, soprattutto al Centro-Nord. Una certa inversione di tendenza \u00e8 testimoniata dal fatto che nelle due principali metropoli del Nord Italia, Torino e Milano, la percentuale supera il 50%. Negli ultimi decenni la spinta a emanare normative relative alla cremazione si \u00e8 fatta sempre pi\u00f9 decisa. Importanti in tal senso sono state alcune leggi promulgate tra il 1987 e il 1990, che non consentivano ancora la dispersione delle ceneri, che dovevano invece essere conservate all'interno del cinerario comune. \nIn merito alla dispersione delle ceneri il Parlamento italiano ha discusso un suo aggiornamento nel corso della tredicesima legislatura, e nel marzo 2001 \u00e8 stata promulgata la Legge n. 130. La principale novit\u00e0 del testo \u00e8 la facolt\u00e0 della dispersione delle ceneri, che pu\u00f2 essere effettuata in spazi aperti (mare, bosco, montagna, campagna), in aree private, oppure in spazi riservati all'interno degli stessi cimiteri (i cosiddetti \"Giardini delle Rimembranze\"), mentre rimane tassativamente vietata all'interno dei centri urbani. \u00c8 anche possibile conservare l'urna in casa, purch\u00e9 vi sia riportato il nome della persona defunta. La legge d\u00e0 anche indicazioni alle amministrazioni locali per la costruzione di crematori e istituisce il divieto di trarre lucro dalla dispersione delle ceneri. Peraltro, attribuisce al Ministro della sanit\u00e0 il compito di provvedere alla modifica del regolamento di polizia mortuaria, approvato con decreto del Presidente della Repubblica 10 settembre 1990 n. 285, allo scopo di disciplinare proprio la dispersione delle ceneri.\nLa legge ha individuato tre modalit\u00e0 per ottenere la cremazione:\nLa Regione Lombardia ha regolato la materia all'interno del \"Testo unico delle leggi regionali in materia di sanit\u00e0\", legge n. 33 del 2009; cos\u00ec pure hanno provveduto a legiferare altre Regioni Italiane come la Toscana, l'Emilia-Romagna, la Liguria, ecc.\nIn Piemonte, i comuni, ai sensi della legislazione vigente e in particolare della legge regionale n. 20 del 31 ottobre 2007 (\"Disposizioni in materia di cremazione, conservazione, affidamento e dispersione delle ceneri\"), regolamentano la cremazione e la dispersione delle ceneri all'interno del proprio territorio individuando anche le aree destinate alla dispersione delle ceneri dei defunti che abbiano espresso questa volont\u00e0."}
{"id": "110315", "revid": "1429175", "url": "https://it.wikipedia.org/wiki?curid=110315", "title": "Giuseppe Bonaviri", "text": "Biografia.\nGiuseppe Bonaviri, nato a Mineo l'11 luglio 1924, \u00e8 il primo dei cinque figli di don Nan\u00e8, sarto, e di donna Giuseppina Casaccio, casalinga.\nFrequenta le scuole a Mineo e la sua passione poetica, come afferma lo stesso Bonaviri, viene alimentata dall'atmosfera magica che aleggiava intorno ad una pietra, detta della poesia, che si trovava presso Camuti (altopiano famoso per il suo villaggio preistorico). Intorno alla pietra, fino alla fine del 1850, prima dell'Unit\u00e0 d'Italia, si riunivano numerosi poeti provenienti da ogni parte della Sicilia, per gareggiare scrivendo e recitando versi.\nDopo aver conseguito nel 1949 la laurea in medicina presso l'Universit\u00e0 di Catania, svolge il servizio di leva come sottotenente medico a Casale Monferrato. Qui scrive il suo primo romanzo, \"Il sarto della stradalunga\", che \u00e8 anche quello a cui Bonaviri \u00e8 pi\u00f9 legato.. Il romanzo ottiene grande approvazione da parte di Elio Vittorini e viene pubblicato nel 1954 da Einaudi nella nuova collana \"I gettoni\".\nTrasferitosi a Frosinone, lavora come medico cardiologo, cercando di conciliare la sua attivit\u00e0 professionale con la scrittura. Diviene assiduo frequentatore della locale galleria d'arte \"La Saletta\", ove trattiene proficui rapporti culturali con artisti, letterati e giornalisti che la frequentano. Partecipa puntualmente alle mostre d'arte che vi si organizzavano ciclicamente, animandone il vivace dibattito culturale. Nel \"Pioniere\" del 1960 al n\u00b0 15 e nel 1961 al n\u00b0 n\u00b0 3 vengono pubblicati due suoi racconti. \nScrive numerosi romanzi nei quali rappresenta il piccolo mondo di Mineo, sempre attento a cogliere la dimensione magica e arcaica della natura: \"Il fiume di pietra\" nel 1964, \"Notti sull'altura\" nel 1971, \"L'enorme tempo\" nel 1976, \"Novelle saracene\" nel 1980, \"L'incominciamento\" nel 1983, \"\u00c8 un rosseggiar di peschi e d'albicocchi\" nel 1986, \"Ghig\u00f2\" nel 1990, \"Il vicolo blu\" nel 2003.\nHa anche pubblicato raccolte di poesie: \"Il dire celeste\" nel 1976, \"O corpo sospiroso\" nel 1982, \"L'asprura\" nel 1986, \"I cavalli lunari\" nel 2004.\nNel 2006 ha pubblicato \"Autobiografia in do minore\". Nel 2007 si \u00e8 raccontato nel documentario \"Bonaviri ritratto\" di Massimiliano Perrotta.\nNel 1998 gli studiosi Enzo Zappulla e Sarah Zappulla Muscar\u00e0 hanno pubblicato \"Bonaviri inedito\", biografia dello scrittore con ricca appendice di inediti bonaviriani tra i quali il romanzo giovanile \"La ragazza di Casalmonferrato\".\n\u00c8 stato sposato con Raffaella Osario, originaria di Marcianise, da cui ebbe due figli, Giuseppina ed Emanuele."}
{"id": "110316", "revid": "109433616", "url": "https://it.wikipedia.org/wiki?curid=110316", "title": "Ulrichen", "text": "Ulrichen (toponimo tedesco) \u00e8 una frazione di 219 abitanti del comune svizzero di Obergoms, nel Canton Vallese (distretto di Goms).\nStoria.\nGi\u00e0 comune autonomo che si estendeva per 44,4\u00a0km\u00b2 e che comprendeva anche la frazione Zum Loch, nel 2009 \u00e8 stato accorpato agli altri comuni soppressi di Obergesteln e Oberwald per formare il nuovo comune di Obergoms.\nSociet\u00e0.\nEvoluzione demografica.\nL'evoluzione demografica \u00e8 riportata nella seguente tabella:\nInfrastrutture e trasporti.\nUlrichen \u00e8 servito dall'omonima stazione, sulla ferrovia del Furka-Oberalp.\nAmministrazione.\nOgni famiglia originaria del luogo fa parte del cosiddetto comune patriziale e ha la responsabilit\u00e0 della manutenzione di ogni bene ricadente all'interno dei confini della frazione.\nSport.\nStazione sciistica specializzata nello sci nordico, ha ospitato fra l'altro alcune tappe della Coppa del Mondo di sci di fondo."}
{"id": "110317", "revid": "110157", "url": "https://it.wikipedia.org/wiki?curid=110317", "title": "M\u00fcnster-Geschinen", "text": "M\u00fcnster-Geschinen (toponimo tedesco) \u00e8 stato un comune svizzero del Canton Vallese, nel distretto di Goms del quale era capoluogo.\nStoria.\nIl comune di M\u00fcnster-Geschinen \u00e8 stato istituito il 2004 con la fusione dei comuni soppressi di Geschinen e M\u00fcnster e soppresso nel 2016; dal 2017 \u00e8 stato aggregato agli altri comuni soppressi di Blitzingen, Grafschaft, Niederwald e Reckingen-Gluringen per formare il nuovo comune di Goms."}
{"id": "110318", "revid": "106456", "url": "https://it.wikipedia.org/wiki?curid=110318", "title": "San Salvario", "text": "San Salvario (\"San Salvari\" in piemontese) \u00e8 uno storico quartiere della Circoscrizione 8 di Torino, situato a sud-est del centro storico. Nella sua parte orientale \u00e8 presente il Parco del Valentino, il pi\u00f9 famoso parco torinese, lungo la sponda sinistra del Po. Il quartiere \u00e8 anche noto per la diffusa popolazione multietnica, presente soprattutto in prossimit\u00e0 della stazione ferroviaria di Porta Nuova.\u00c8 delimitato:\nGeografia.\n\u00c8 uno dei quartieri centrali pi\u00f9 verdi di Torino, poich\u00e9 nella sua parte orientale, cio\u00e8 quella a ridosso della sponda sinistra del fiume Po, \u00e8 situato il noto parco del Valentino nato come parco di residenza estiva dei Savoia ora adibito a parco pubblico, ricco di percorsi pedonali, locali e circoli, ospita altres\u00ec il castello omonimo, oggi sede della Facolt\u00e0 di Architettura del Politecnico di Torino, pi\u00f9 il pittoresco Borgo Medievale. La parte occidentale invece \u00e8 costituita da strette vie e vecchie case, a ridosso di via Madama Cristina-via Nizza ed il tratto ferroviario della Stazione Porta Nuova.\nStoria.\nOrigini.\nGi\u00e0 sito di reperti sia di epoca romana che altomedioevale, il toponimo del quartiere deriva dalla chiesetta (e relativo convento) del 1646, posta sull'odierna via Nizza angolo corso Marconi, a ridosso dei palazzi postali della vicina ferrovia di Stazione Porta Nuova. La chiesetta nacque come \"San Salvatore di Campagna\", o \"San Solutore\" (nome riferito a Ges\u00f9 Cristo Salvatore), quindi successivamente accorciato, dal piemontese \"Salvari\", in \"Salvario\". \nLa chiesetta fu voluta da Madama Cristina, moglie del re Vittorio Amedeo I di Savoia, che desiderava un luogo di culto vicino alla residenza estiva del Castello del Valentino, quest'ultimo sorto nel periodo 1630-1660 ad opera degli architetti Carlo e Amedeo di Castellamonte. Quest'ultimo la edific\u00f2 nel 1646, ma gi\u00e0 sette anni dopo vi si insediarono i \"Servi di Maria\", aggiungendovi un convento ed un ospedale, quindi ancora \"Casa delle Serve della Carit\u00e0 di San Vincenzo d\u00e9 Paoli \". Il complesso perse importanza con la soppressione degli ordini religiosi nel 1802, quindi con la secolarizzazione dei beni ecclesiastici nel 1866 e, sempre in quel periodo, la nascita della vicina parrocchia dei Santi Pietro e Paolo Apostoli di Largo Saluzzo.\nXVIII secolo.\nLo sviluppo urbano intorno alla chiesa di San Salvario fu documentato gi\u00e0 da delle carte del 1790, quando era gi\u00e0 in progetto una espansione del centro cittadino torinese verso sud, in ci\u00f2 che diventer\u00e0 il \"Borgo Nuovo\" nel 1814-1822 (ovvero la zona situata tra Corso Vittorio Emanuele II, \"Via Nuova\" - attuale via Roma - e il Lungo Po di Corso Cairoli). Dalla cosiddetta \"Porta Nuova di Torino infatti, si usciva direttamente per recarsi sull'attuale via Nizza, quindi sul Corso del \"Valentino\", poi ribattezzato Corso Marconi, il quale arrivava fin al Castello del Valentino.\nXIX secolo.\nPer uno sviluppo vero e proprio del borgo bisogner\u00e0 aspettare l'abbattimento della cinta muraria torinese nel 1840, quando il quartiere cominci\u00f2 a popolarsi di una nuova borghesia.\nNel 1853 fu inaugurata la linea ferroviaria per Genova, ma l'edificio della Stazione Porta Nuova fu iniziato soltanto nell'anno del Unit\u00e0 d'Italia (1861), su progetto di Alessandro Mazzucchetti e di un giovane Carlo Ceppi, e terminata soltanto nel 1868, senza inaugurazioni. I successivi ampliamenti della stazione, come lo Scalo Vallino e l'area postale su via Nizza, furono parzialmente colpiti dai bombardamenti della seconda guerra mondiale dell'8 dicembre 1942 e 13 luglio 1943, prova \u00e8 il frequente ritrovamento di residuati bellici nella zona.\nCome capitale dell'appena nato Regno d'Italia (1861), l'amministrazione torinese decise di ampliare il Parco del Valentino, per idea del consigliere Nomis e su imitazione degli eleganti parchi inglesi e francesi, opera del paesaggista francese Barillet-Deschamps.\nIl ponte sul fiume Po di Corso Dante, opera dell'ingegnere Ghiotti e dedicato alla principessa Isabella di Baviera, futura moglie di Tommaso di Savoia-Genova, fu terminato soltanto nel 1880. Nel periodo 1873-1876 fu edificata, su disegno di Edoardo Arborio Mella, la Chiesa del Sacro Cuore di Ges\u00f9 di via Nizza, 56, mentre, in occasione dell'Esposizione generale italiana del 1884, venne realizzato il cosiddetto Borgo Medioevale del Parco del Valentino, su progetto di Alfredo d'Andrade.\nNel 1889 l'architetto Carlo Ceppi fu chiamato a progettare la chiesa del Sacro Cuore di Maria di via Morgari, 9, mentre nel 1898, in occasione dell'esposizione nazionale per i Cinquant'anni dello Statuto Albertino, a realizzare la Fontana dei Dodici Mesi del Parco del Valentino.\nNel periodo 1848-1898 sorsero alcune eleganti palazzine, soprattutto nella zona di via Nizza, via Bidone, via Giuria e Corso Massimo d'Azeglio, ad ospitare parte della Facolt\u00e0 di Medicina e di Chimica e Fisica dell'Universit\u00e0 degli Studi di Torino, oltre che le scienze infermieristiche dell'Istituto Rosmini su via omonima.\nXX secolo.\nSe le Esposizioni universali torinesi del 1884 e 1898 diedero un forte slancio architettonico al quartiere, quella del 1911 fu un ulteriore successo. Il gi\u00e0 elegante e prestigioso ponte di Corso Vittorio Emanuele II sul fiume Po, realizzato soltanto quattro anni prima e dedicato a Umberto I, fu arricchito di ulteriori statue per il Cinquantenario dell'Unit\u00e0 d'Italia.\nPer il decennale della fine della prima guerra mondiale poi, fu decisa la costruzione di un terzo ponte sul fiume Po, quello di Corso Bramante, terminato nel 1927 e dedicato a Vittorio Emanuele III, quindi rinominato e dedicato al partigiano torinese Franco Balbis nel 1948. Nel 1930 fu eretto l'imponente Arco del Valentino su Corso Cairoli, dedicato all'Arma dell'Artiglieria, su progetto di Pietro Canonica; nello stesso periodo, l'imponente edificio neoclassico dell'Istituto elettrotecnico nazionale Galileo Ferraris. Otto anni pi\u00f9 tardi verr\u00e0 poi realizzato il complesso di Torino Esposizioni, sorto come esposizione nazionale per la Moda, da un'idea di Ettore Sottsass.Salvo che per le prime officine Fiat, che dalla storica sede di Corso Dante/corso Massimo d'Azeglio furono ben presto trasferite nella sede Lingotto nel 1915, il quartiere non ebbe uno sviluppo industriale. Lo sviluppo economico si accentr\u00f2 solo sul lavoro di scarico merci sul lato orientale della ferrovia di Porta Nuova. L'unica industria di un certo rilievo, dal 1929, fu la \"Microtecnica\" di Piazzetta Graf, nota nel settore aerospaziale e ancor oggi attiva, assorbita dalla statunitense United Technologies Corporation.\nOggi.\nAttualmente il quartiere ospita svariate attivit\u00e0 culturali, artigianali e di terziario in genere. Sul finire del XX secolo si svilupp\u00f2, inoltre, una vivace vita notturna, specialmente nella zona tra via Madama Cristina e via Nizza. Ai locali multietnici, si sono aggiunti pub, rhumerie, bistrot, ristoranti e rosticcerie di ogni tipo e di ogni etnia, tuttavia in degli spazi relativamente ridotti. Il quartiere ospita altres\u00ec due mercati rionali, uno in piazza Madama Cristina e l'altro in piazza Nizza (fino al termine dei lavori della Metropolitana di Torino ospitato provvisoriamente in corso Raffaello).Il quotidiano torinese La Stampa, uno dei maggiori a livello nazionale, ha le sue sedi (subito dopo la prima sede di nascita di via Roma) proprio in questo quartiere, dapprima in via Marenco, vicino al Parco del Valentino e, dal 2012, in via Lugaro.\nOltre alle sedi culturali gi\u00e0 citate, il quartiere ospita altres\u00ec il museo di antropologia criminale \"Cesare Lombroso\" e quello di anatomia umana \"Luigi Rolando\", pi\u00f9 il Museo della Frutta (Collezione \"Francesco Garnier Valletti\"), il Teatro Nuovo (di epoca contemporanea a Torino Esposizioni), il Cineteatro Baretti, nell'omonima via, quasi in Largo Saluzzo, infine il Teatro Colosseo (del 1969), su via Madama Cristina.Negli anni novanta, il quartiere vide la nascita di decine di associazioni socio-culturali multietniche, ancor oggi esistenti e che, nel 2003, si unificarono in un'unica agenzia onlus per lo sviluppo locale. Nel 2010 l'agenzia apr\u00ec la sua sede alla \"Casa del Quartiere\" di via Morgari angolo via Belfiore, (adiacente alla chiesa del Sacro Cuore di Maria) come sede centrale ricreativa, culturale e multietnica.\nDal 2013 circa, l'area dell'ex Scalo Vallino (tra via Nizza e la linea ferroviaria, a sud della stazione) \u00e8 oggetto di lavori di riqualificazione per un nuovo campus universitario, sul progetto Clinical Industrial Research Park (\"CIR Park\"), in collaborazione con il Centro Universitario Dipartimento di Biotecnologie Molecolari di via Nizza, 52.\n\"Street Art\" a San Salvario.\nSuccessivi interventi si sono succeduti dall'anno 2015 su facciate cieche di condomini o su muri di edifici come il Teatro Colosseo (nel 2016) o la Clinica \"Sedes Sapientiae\" (aprile 2017) a cura di \"street artists\" italiani e internazionali, creando un percorso molto originale tra le vie del quartiere, date anche le grandi dimensioni degli interventi eseguiti."}
{"id": "110320", "revid": "110157", "url": "https://it.wikipedia.org/wiki?curid=110320", "title": "Reckingen-Gluringen", "text": "Reckingen-Gluringen (toponimo tedesco) \u00e8 stato un comune svizzero del Canton Vallese, nel distretto di Goms.\nStoria.\nIl comune di Reckingen-Gluringen \u00e8 stato istituito nel 2004 con la fusione dei comuni soppressi di Gluringen e Reckingen e soppresso nel 2016; dal 2017 \u00e8 stato aggregato agli altri comuni soppressi di Blitzingen, Grafschaft, M\u00fcnster-Geschinen e Niederwald per formare il nuovo comune di Goms.\nSociet\u00e0.\nEvoluzione demografica.\nL'evoluzione demografica \u00e8 riportata nella seguente tabella:"}
{"id": "110321", "revid": "1632387", "url": "https://it.wikipedia.org/wiki?curid=110321", "title": "Acarina", "text": "Gli acari (Acarina) sono una sottoclasse di aracnidi composta da due o tre superordini o ordini: Acariformi (o Actinotrichida), Parassitiformi (o Anactinotrichida) e Opilioacariformes; quest'ultimo \u00e8 spesso considerato un sottogruppo all'interno dei parassitiformi.\nDescrizione.\nSono probabilmente tra i primi animali ad aver colonizzato la terraferma: il primo reperto fossile risale infatti a 290 milioni di anni fa.\nSi tratta di animali di piccole dimensioni (da meno di un\u00a0mm fino a 3\u00a0cm di lunghezza), caratterizzati dalla fusione del cefalotorace con l'addome e dall'assenza di segmentazioni evidenti. Comprendono numerose specie parassite temporanee o permanenti di animali e vegetali, responsabili di infestazioni denominate acariasi.\nGli Acari presentano una notevole variet\u00e0 morfologica, potendo avere un apparato boccale adatto a scavare, succhiare o pungere grazie ai cheliceri chiusi in un rostro formato dalla base dei pedipalpi allungate e saldate a tubo; possono avere zampe adatte alla corsa, al nuoto, munite di uncini o ventose per aggrapparsi al substrato; in alcuni casi sono sprovvisti di zampe, non avendo esigenze di locomozione, come il genere \"Linguatula\". L'apparato respiratorio \u00e8 atrofico e la respirazione avviene attraverso la cute molle. La riproduzione avviene generalmente con la deposizione delle uova, da cui nascono larve esapodi che, nel corso della metamorfosi verso lo stadio adulto, acquistano il quarto paio di zampe.\nUn esempio particolare di ciclo vitale \u00e8 quello dell\"'Adactylidium\": la femmina, una volta fecondata, si attacca ad un uovo di tripide, da cui riceve nutrimento \u2013 l'unico, visto che non potr\u00e0 ottenerne altro. Le uova (da 6 a 9, di cui da 5 a 8 sono femmine) si schiudono nel corpo della madre, 48 ore dopo che essa si \u00e8 attaccata all'uovo di tripide.\nLe larve, fuoriuscitene, in un paio di giorni raggiungono lo stadio adulto, sempre all'interno del corpo materno, a spese del quale si nutrono: a questo punto l'unico maschio feconda tutte le sorelle. Infine, bucato l'involucro esterno di quel che resta del corpo della madre, il maschio non vive che poche ore, mentre le femmine, gi\u00e0 fecondate, vanno in cerca di un altro uovo di tripide.\nTassonomia.\nLa sottoclasse \u00e8 divisa come segue:\nSuperordine \"Acariformes\"\nSuperordine \"Opilioacariformes\"\nSuperordine \"Parasitiformes\"\nSuperordine \"Sarcoptiformes\"\nStando alle analisi molecolari del DNA, Acarina \u00e8 un taxon polifiletico.\nDistribuzione e habitat.\nSono state descritte circa 30 000 specie (ma si pensa possano esisterne circa 500 000) diffuse in tutto il mondo ed in quasi tutti gli ambienti naturali ed antropizzati: gli Oribatei vivono nel muschio e nel terriccio, dando la caccia a piccole prede; gli Idracnidi popolano le acque dolci, mentre gli Alacaridi vivono nel mare; i Tiroglifi vivono sul materiale organico come la farina, i formaggi e la frutta secca, causando frequentemente acariasi agli addetti alla manipolazione di derrate infestate, come nel caso di cereali colonizzati da \"Pediculoides ventricosus\".\nRapporti con l'uomo.\nMolte specie di acari sono causa per l'uomo di forti allergie come asma e raffreddore e si nutrono di forfora umana e polvere insediandosi nei materassi, nelle moquette o nei tappeti. Tra le specie pi\u00f9 note, generalmente ematofagi che infestano uomini e animali insediandosi sulla cute o sotto di essa, citiamo gli Ixodida comunemente noti come zecche, le quali oltre a provocare fastidiose irritazioni cutanee (note col nome di rogna), possono essere vettori di pericolose malattie, causate da agenti patogeni come \"Babesia\" e \"Rickettsie\"; di notevole importanza come responsabili della scabbia citiamo i Sarcoptidi tra cui la \"Sarcoptes scabiei\" che scava minuscole gallerie sotto la cute dove trova nutrimento e ambiente adatto all'ovideposizione della femmina; particolarmente visibili sono gli attacchi dei Demodecidi che vivono sulla pelle dell'ospite, in particolare la specie \"Demodex folliculorum\" colonizzando le ghiandole sebacee e i follicoli piliferi del viso provoca fastidiose follicoliti, mentre nel cane e in altri animali domestici provoca la rogna follicolare con conseguente caduta del pelo, desquamazione epidermica e in alcuni casi pustole ad esito sclerotico. I pollai possono essere infestati dalle specie del genere \"Dermanyssus\" che provocano fastidiosi pruriti e perdita di produttivit\u00e0 negli animali allevati.\nNei vegetali gli acari provocano la formazione di galle e malformazioni fogliari, in particolare le colture agricole possono subire attacchi da Tetranichidi, Eriofidi, Tenuipalpi e Tarsonemidi.\nDa non sottovalutare infine l'azione degli acari Epidermoptidi che colonizzano le abitazioni e con il genere \"Dermatophagoides\" presente nella polvere, possono causare fastidiose allergie negli umani."}
{"id": "110323", "revid": "1234826", "url": "https://it.wikipedia.org/wiki?curid=110323", "title": "Disequazione", "text": "Una disequazione, in matematica, \u00e8 una relazione di disuguaglianza tra due espressioni che contengono delle incognite. In altri termini, dette formula_1 e formula_2 due funzioni reali definite in un insieme formula_3, una disequazione nella variabile formula_4 (inclusa la possibilit\u00e0 che formula_5 corrisponda a pi\u00f9 variabili) \u00e8 un'espressione che assume una delle quattro forme:\n\"Risolvere\" una disequazione significa esplicitare l'insieme di valori formula_4 che rendono la disuguaglianza soddisfatta. Tipicamente (quando formula_8, formula_1 e formula_2 sono continue) l'insieme delle soluzioni \u00e8 una unione (finita o numerabile) di intervalli disgiunti.\nPrincipi di equivalenza.\nDue disequazioni si dicono \"equivalenti\" se i rispettivi insiemi delle soluzioni coincidono. Vi sono due principi che consentono di manipolare le disequazioni per trovare l'insieme delle soluzioni; essi sono una conseguenza diretta delle propriet\u00e0 delle disuguaglianze:\nApplicando il principio di addizione, e sottraendo il membro destro ad ambo i membri di una disequazione, lo studio di una qualunque disequazione si riconduce allo studio del segno di una funzione: formula_19, formula_20, formula_21.\nDisequazioni algebriche.\nQuando la funzione formula_22 di cui si vuole determinare il segno \u00e8 un polinomio, si parla di disequazione algebrica. Nel caso in cui si riescano a determinare le radici del polinomio, il segno del polinomio pu\u00f2 essere determinato facilmente: il polinomio si annulla nell'insieme delle radici, cambia segno ogni volta che si attraversa una radice di molteplicit\u00e0 dispari, mantiene il segno quando si attraversano radici di molteplicit\u00e0 pari. Una volta determinato il segno in un punto qualunque \u00e8 quindi possibile derivare il segno in ogni intervallo delimitato da radici (compresi i due intervalli illimitati all'esterno della prima e ultima radice del polinomio). A seconda del grado del polinomio formula_22 si parler\u00e0 in particolare di: disequazioni lineari, disequazioni quadratiche, disequazioni cubiche, disequazioni intere, disequazioni fratte.\nAltri tipi di disequazioni.\nLe disequazioni della forma formula_24 si chiamano disequazioni irrazionali. Le disequazioni della forma formula_25 sono dette disequazioni con il valore assoluto. Disequazioni che contengono funzioni trascendenti si chiamano invece disequazioni trascendenti e a seconda del tipo di funzioni coinvolte si possono classificare in disequazioni esponenziali, disequazioni logaritmiche, disequazioni trigonometriche."}
{"id": "110331", "revid": "146083", "url": "https://it.wikipedia.org/wiki?curid=110331", "title": "Drogheda", "text": "Drogheda ([dr\u0252h\u0259d\u0259]) o [dr\u0254:d\u0259]) (\"Droichead \u00c1tha\" in irlandese, che significa \"ponte del guado\") \u00e8 una cittadina industriale e portuale del Louth al confine col Meath, sulla costa orientale dell'Irlanda, 56 km a nord di Dublino.\nIl fiume Boyne divide la citt\u00e0 in due met\u00e0, una nel territorio storico del Meath e l'altra in quello della Contea di Louth, sino a che il \"Local Government (Ireland) Act 1898\" assegn\u00f2 quella parte della citt\u00e0 alla contea settentrionale, cosa che vide una grossa parte di Drogheda, a sud del Boyne andare a far parte di una pi\u00f9 estesa Contea di Louth. Con l'approvazione del \"County of Louth and Borough of Drogheda (Boundaries) Provisional Order\", del 1976, la Contea di Louth crebbe ancora di dimensioni a spese della Contea di Meath. Comunque il \"2007 - 2013 Meath County Development Plan\" riconosce i dintorni di Drogheda come centro primario di crescita, alla pari con Navan. Questo piano, in congiunzione con gli ambiziosi progetti di espansione della citt\u00e0, da parte del \"Louth County Council\", sta spianando la strada per lo sviluppo della citt\u00e0.\nStoria.\nLa citt\u00e0 si trova vicino al sito di Newgrange, un tumulo funerario costruito attorno al 3200 a.C. Un insediamento e stazione commerciale esisteva dove sorge la citt\u00e0 fin dai tempi dell'Impero Romano ed era noto come \"Inver Colpa\". La citt\u00e0 venne fondata nel 911 dai danesi e ottenne lo statuto ufficiale nel 1194. Il parlamento irlandese si spost\u00f2 nella citt\u00e0 nel 1494 e approv\u00f2 la legge di Poyning, che subordinava il parlamento irlandese a quello inglese, l'anno seguente. La citt\u00e0 fu assediata per due volte durante le guerre confederate irlandesi (si veda assedio di Drogheda). Nella seconda occasione venne espugnata da Oliver Cromwell, nel settembre 1649, come parte del processo di conquista dell'Irlanda. Drogheda fu sede del massacro dei difensori realisti. La battaglia del Boyne, 1690, si svolse nei pressi della citt\u00e0, sull'omonimo fiume.\nSopra lo stemma di Drogheda sono poste una stella e una luna crescente, che hanno le loro origini con Riccardo I d'Inghilterra (Cuor di Leone), durante il cui regno venne concesso lo statuto cittadino da parte di Hugh de Lacy (che d\u00e0 il suo nome al Ponte de Lacy a Drogheda). La stella e la luna crescente sono state adottate dalla bandiera dell'Impero ottomano, come riconoscimento per l'aiuto dato dal califfo alla popolazione irlandese durante il periodo della grande carestia, con l'invio di 1000 monete d'argento e cinque navi di grano e altri viveri.\nIl Ducato di Drogheda venne creato dalla nobilt\u00e0 irlandese nel 1661.\nDrogheda acquis\u00ec un collegamento ferroviario con Dublino nel 1844, con Navan nel 1850 e con Belfast nel 1852. Il servizio passeggeri tra Drogheda e Navan cess\u00f2 nel 1958, anche se la linea rimase aperta al traffico merci. Nel 1966 la stazione di Drogheda venne rinominata \"McBride\".\nArti e intrattenimento.\nA Drogheda \u00e8 presente una vivace scena artistica. La citt\u00e0 ospita ogni estate l'annuale festival di Samba, in cui gruppi di Samba provenienti da tutto il mondo convergono in citt\u00e0 per una settimana di musica e parate. Drogheda \u00e8 sede inoltre della compagnia teatrale \"Calipo\", specializzata in produzioni multimediali, che ha ottenuto notevoli successi in Irlanda e all'estero.\nDrogheda oggi.\nCon l'espansione dell'economia irlandese negli anni 1990, nel periodo della \"Tigre celtica\", Drogheda \u00e8 diventata uno dei posti privilegiati da chi lavora a Dublino per comprare una casa. I prezzi degli immobili nella capitale sono proibitivi per chi deve acquistare la prima casa. Con l'espansione dell'infrastruttura dei trasporti nell'area (ovvero le circonvallazioni di Swords e Balbriggan), il ponte sul fiume Boyne e l'aumentato numero di treni pendolari che servono la citt\u00e0, Drogheda \u00e8 diventata un luogo attraente per i dublinesi, per comprare la prima casa e fare i pendolari. Il centro di Drogheda \u00e8 stato trasformato negli ultimi anni, sono stati aperti due grossi centri commerciali, e diverse catene nazionali e internazionali hanno aperto dei negozi. La via principale della citt\u00e0 \u00e8 stata negli anni 2000 ristrutturata e pedonalizzata.\nSport.\nNel dicembre del 2005 la squadra di calcio cittadina, il Drogheda United, ha vinto per la prima volta nella sua storia la FAI Carlsberg Cup, battendo il Cork City F.C. per 2-0 nella finale di Lansdowne Road. Il 22 aprile 2006 il Drogheda United ha vinto la Setanta Sports Cup a Tolka Park, laureandosi campione di tutta l'Irlanda. Il Drogheda United viene chiamato \"The Drogs\" dai propri sostenitori."}
{"id": "110332", "revid": "1154737", "url": "https://it.wikipedia.org/wiki?curid=110332", "title": "Ematofagia", "text": "Si definisce ematofagia il comportamento alimentare di solo alcuni animali zoofagi che si nutrono del sangue di un vertebrato.\nL'ematofagia \u00e8 comune in molte specie di artropodi, quali le zanzare e le zecche, o in nematodi quali gli anchilostomi e anellidi come le sanguisughe.\nTra i vertebrati sono ematofagi alcuni pesci, come le lamprede e il candir\u00f9, uccelli, come il fringuello vampiro (\"Geospiza nebulosa\"), e mammiferi, come il vampiro comune (\"Desmodus rotundus\").\nAlcuni ematofagi sono veri e propri parassiti, mentre altri hanno un comportamento trofico che rientra specificamente fra le varie forme di predazione.\nMolte specie ematofaghe rappresentano un pericolo per la salute dell'ospite non tanto per la quantit\u00e0 di sangue prelevato ma perch\u00e9 spesso sono vettori di agenti patogeni."}
{"id": "110333", "revid": "125422270", "url": "https://it.wikipedia.org/wiki?curid=110333", "title": "Buonamico Buffalmacco", "text": "Fiorentino, pur discostandosi dalla maniera giottesca, fu rappresentante di primo piano della pittura gotica in Toscana nella prima met\u00e0 del XIV secolo. \nPer lungo tempo considerato solo un personaggio letterario, protagonista di divertenti aneddoti e storielle dal \"Decameron\" in poi, la personalit\u00e0 di Buonamico ha solo di recente acquisito una fisionomia artistica precisa grazie alle ricerche che gli hanno attribuito gli affreschi del Camposanto di Pisa, uno dei pi\u00f9 importanti capolavori della storia dell'arte italiana.\nBiografia.\nSecondo il Vasari fu allievo di Andrea di Ricco, detto Tafo, al quale per\u00f2 lo stesso scrittore aretino assegna una data di morte (1294) inconciliabile con l'apprendistato di Buonamico. La notizia, tuttavia, mantiene una sua rilevanza, in quanto Vasari sembra escludere in maniera categorica, anche nel resto della \"Vita\", qualsiasi rapporto di alunnato o influenza artistica dipendente da Giotto, cosa che trova riscontro nella ricostruita personalit\u00e0 artistica di Buffalmacco.\nDalle notizie documentarie relative al pittore fiorentino \"Bonamichus\", sappiamo che egli risultava iscritto per la prima volta nella Matricola dei Medici e Speziali di Firenze intorno al 1315; pertanto si deduce che potrebbe essere nato intorno al 1290-95. Ancora nel 1320 \u00e8 iscritto col nome di \"Bonamichus magistri Martini\".\nDalle testimonianze del Ghiberti sappiamo di una sua attivit\u00e0 artistica a Firenze nella cappella Spini della Badia a Settimo (dove si conserva un'iscrizione con la data 1315) e nel convento delle Donne a Faenza (intorno al 1314-1317). Queste notizie sarebbero confermate dalla documentazione d'archivio che lo vede iscritto all'Arte a Firenze solo tra il 1315 e il 1320, mentre dopo il secondo decennio del secolo Buonamico Buffamacco non viene citato in alcun altro documento.\nSecondo Franco Sacchetti, Buffalmacco lavor\u00f2 per il vescovo di Arezzo Guido Tarlati, che fu signore di quella citt\u00e0 tra il 1320 e il 1327.\nVasari, che riprende in parte le notizie del Ghiberti, ci ragguaglia sulla sua attivit\u00e0 artistica a Bologna, ad Assisi, ad Arezzo e a Pisa. Anche se attribuzioni vasariane sono relative ad opere in larga misura scomparse e sono da prendersi con grande cautela, esse hanno consentito a Luciano Bellosi (1974) di identificare Buffalmacco come l'autore degli straordinari cicli di affreschi nel Camposanto di Pisa. Tale ipotesi \u00e8 avvalorata anche da un documento d'archivio che attesta la presenza di Buffalmacco in Pisa nel marzo-aprile 1336.\nIl Vasari riferisce che Buffalmacco mor\u00ec nel 1340.\nBuffalmacco nella letteratura.\n\"Decameron\".\nNelle novelle di Boccaccio, il personaggio di Buffalmacco occupa il ruolo che nella fiaba appartiene di solito alla volpe: \u00e8 l'uomo \u201csagace e accorto\u201d che \u201cfa gran festa\u201d (si diverte e approfitta materialmente) dell'altrui \u201csemplicit\u00e0\u201d. Le sue beffe si configurano come un castigo per la stupidit\u00e0 della vittima, la cui vorace credulit\u00e0 costituisce sempre la causa prima e il principale strumento della macchinazione; e infatti il Buffalmacco di Boccaccio prende di mira gli sciocchi, come il collega Calandrino, vittima predestinata, o Maestro Simone, che alla colpa dell'ignoranza aggiunge quella della presunzione. In ci\u00f2 risiede la principale differenza col Buffalmacco di Sacchetti, il quale non ha da misurarsi con vittime predestinate, ma con degni avversari. La burla diventa allora un'arma di rivalsa intellettuale, con la quale il pittore risponde alle varie angherie cui \u00e8 sottoposto da parte dei committenti (il Vescovo di Arezzo, il Popolo di Perugia), del maestro di bottega e perfino dei vicini di casa; un modo di mettere la propria intelligenza sul piatto della bilancia, volgendo a proprio favore un rapporto di forze inizialmente sfavorevole.\nGiorgio Vasari.\nGiorgio Vasari dedica a Buonamico Buffalmacco un paragrafo delle sue \"Vite de' pi\u00f9 eccellenti pittori, scultori e architettori\": da questa fonte apprendiamo che si tratta dello stesso pittore di cui parla Giovanni Boccaccio in alcune celebri e spassose novelle (\"Decameron\", giornata VIII, novelle III, VI, IX; giornata IX, novelle III e V). Nella prima si narra di come \"Calandrino, Bruno e Buffalmacco gi\u00f9 per lo Mugnone vanno cercando di trovar l'elitropia\", nell'altra \"Bruno e Buffalmacco imbolano un porco a Calandrino\". Si riferisce a Buffalmacco anche - sempre a proposito dalla ricca aneddotica burlesca - Franco Sacchetti nelle sue \"Trecento Novelle\".\nIn esordio, il Vasari afferma dunque che:\nAnche Vasari si dilunga sulla aneddotica burlesca che la fama del pittore si portava appresso.\nOpere.\nIl catalogo delle opere di Buffalmacco, dopo gli studi del Bellosi, pu\u00f2 essere cos\u00ec ricostruito:\nAd essi vanno aggiunte alcune \"Storie di Cristo post mortem\", facenti parte di affreschi eseguiti forse in collaborazione con Francesco Traini.\nIl crudo realismo e gli accesi colori con cui sono espressi gli episodi narrati negli affreschi, assieme la variet\u00e0 tipologica dei personaggi raffigurati, disposti in una struttura compositiva che ricorda una gigantesca miniatura, didatticamente arricchita da cartigli esplicativi di tono moralistico, compongono uno stile lontano dalla poetica giottesca.\nTuttavia, risalta negli affreschi una forza espressiva popolare, dotata di una schietta rudezza, che aveva indotto il Longhi a vedervi l'opera di qualche maestro padano, poco edotto sui pi\u00f9 eleganti modi pittorici fiorentini.\nGli affreschi staccati hanno messo in evidenza una grande quantit\u00e0 di sinopie, suggestivi disegni preparatori eseguiti in ocra rossa sull'intonaco. Tali opere che attestano la qualit\u00e0 raggiunta da Buffalmacco nell'esecuzione del disegno, sono ora conservate nel Museo delle Sinopie di Pisa."}
{"id": "110336", "revid": "2039709", "url": "https://it.wikipedia.org/wiki?curid=110336", "title": "Parassitismo", "text": "Il parassitismo (dal greco \u03c0\u03b1\u03c1\u03ac\u03c3\u03b9\u03c4\u03bf\u03c2) \u00e8 una forma di interazione biologica, generalmente di natura trofica, fra due specie di organismi di cui uno \u00e8 detto \"parassita\" e l'altro \"ospite\".\nA differenza della simbiosi mutualistica, il parassita trae un vantaggio a spese dell'ospite, creandogli un danno biologico.\nLe propriet\u00e0 che identificano in generale un rapporto di \nparassitismo sono le seguenti:\nIl concetto di parassita differisce da quello di parassitoide che, a differenza del parassita propriamente detto, termina il suo ciclo vitale oppure la fase parassitica del suo ciclo vitale causando la morte dell'ospite. Per esempio questo comportamento si riscontra in molti insetti ausiliari le cui fasi giovanili si svolgono a spese di un ospite che viene ucciso al termine del ciclo di sviluppo.\nIl concetto di parassita differisce anche da quello di predatore che \u00e8 dotato di vita autonoma, ha spesso una struttura morfoanatomica pi\u00f9 complessa, ha rapporti con pi\u00f9 vittime e, nel rapporto trofico, causa in genere la morte della vittima.\nInfine il parassita non va identificato a rigore con il fitofago in senso lato: molti insetti fitofagi sono comunemente considerati parassiti delle piante. In realt\u00e0 il rapporto trofico tra un fitofago e una pianta, analogo a quello degli erbivori, \u00e8 assimilabile a una particolare forma di predazione da parte di un organismo consumatore a spese di un produttore. Il parassitismo \u00e8 un fenomeno molto studiato in etologia e stimola numerose ricerche e ipotesi anche in altri campi della biologia: per esempio a esso \u00e8 legata la teoria del fenotipo esteso che l'etologo Richard Dawkins ha presentato nel suo omonimo saggio (1982).\nEsempi di parassitismo.\nIl parassitismo \u00e8 una forma associativa molto diffusa, tanto che si pu\u00f2 affermare che nessuna specie ne sia immune. Il parassita pu\u00f2 essere un microrganismo, un vegetale o un animale. Nella grande maggioranza dei casi appartiene ai gruppi sistematici inferiori (Batteri, Protozoi, Funghi) ed \u00e8 di piccole dimensioni; tuttavia esistono parassiti anche fra gli Artropodi (Crostacei, Insetti), Vertebrati (Ciclostomi) e Angiosperme (vischio, cuscuta). Anche l'ospite pu\u00f2 appartenere a qualsiasi gruppo sistematico ed \u00e8 pi\u00f9 grande del parassita.\nNella scala evolutiva non necessariamente il parassita s'identifica in un organismo primitivo rispetto all'ospite. Il parassitismo \u00e8 infatti in molti casi una sorta di specializzazione biologica che porta ad un'involuzione secondaria. Infatti fra gli insetti sono frequenti specie parassitoidi proprio negli ordini pi\u00f9 evoluti (Ditteri, Imenotteri).\nI termini \"beneficio\" e \"danno\" sono da intendersi in senso lato; se un organismo diventa fisicamente pi\u00f9 forte a causa di un'infezione, ma perde la capacit\u00e0 riproduttiva \u00e8 danneggiato nel senso evoluzionistico del termine poich\u00e9 attaccato dal parassita. \u00c8 il caso della lumaca che pu\u00f2 essere infettata dalla Platyhelminthes.\nTipi di parassitismo.\nParassita facoltativo.\n\u00c8 in grado di vivere autonomamente ricorrendo all'occorrenza a forme di regime dietetico non riconducibili al parassitismo.\nOloparassita.\nOrganismo, sia vegetale che animale, il cui ciclo vitale dipende totalmente dal suo ospite, indicati anche come parassiti completi o obbligati. nel mondo vegetale le oloparassite sono prive di clorofilla ed estraggono acqua, carbonio e principi nutritivi dalle altre piante.\nEndoparassita.\nDetto anche \"parassita endofago\", vive all'interno del corpo dell'organismo ospite e in genere mostra un notevole grado di specializzazione anatomica e fisiologica finalizzata al particolare ambiente che lo deve ospitare (esempio: tenia).\nEctoparassita.\nDetto anche \"parassita ectofago\", vive all'esterno del corpo dell'organismo ospite, a cui \u00e8 comunque strettamente legato. La specializzazione anatomica e fisiologica \u00e8 in genere limitata all'apparato boccale e ad organi che gli permettono di restare legato all'ospite (esempio: zecca)\nCleptoparassita.\nRuba, di nascosto o in modo aggressivo , il cibo che l'ospite \u00e8 riuscito a procacciarsi o a recuperare in altro modo. Depone l'uovo nei nidi di altre specie (esempio: Cuculidae#Parassitismo di covata ).\u00c8 una pratica non rara nel regno animale come ad esempio tra gli uccelli rapaci e soprattutto nel mondo degli insetti. Alcune specie di uccello, tra cui le fregate ed il nibbio fischiatore, possono arrivare perfino a forzare altri uccelli a rigurgitare il cibo per nutrirsene .\nParassitoide.\nPu\u00f2 essere considerata una forma di transizione fra il parassita propriamente detto e il predatore. Nei parassitoidi il parassitismo \u00e8 limitato alle prime fasi dello sviluppo mentre l'individuo adulto ha vita autonoma. Si distinguono parassitoidi idiobionti che paralizzano l'ospite bloccandone lo sviluppo e parassitoidi koiniobionti che lasciano l'ospite libero di muoversi e di progredire nel proprio sviluppo.\nI parassitoidi si riscontrano fra gli insetti entomofagi e sono perci\u00f2 largamente sfruttati in metodologie di lotta biologica contro gli insetti dannosi. Da un punto di vista pratico sono un ottimo mezzo di controllo delle dinamiche di popolazione in quanto in caso di percentuali di parassitizzazione elevate riducono sensibilmente il potenziale riproduttivo della specie ospite.\nCoparassitismo.\n\u00c8 un rapporto di competizione interspecifica fra parassiti di specie diversa che sono associati alla stessa specie ospite. Il coparassitismo pu\u00f2 sfociare in casi di \"multiparassitismo\" o di \"iperparassitismo\".\nMultiparassitismo.\n\u00c8 un rapporto di competizione interspecifica fra parassiti di specie diversa (coparassiti) che attaccano contemporaneamente lo stesso individuo.\nSuperparassitismo.\n\u00c8 un rapporto di competizione intraspecifica fra parassiti della stessa specie (gregari) che si sviluppano a spese di uno stesso individuo, talvolta in numero elevato. Il superparassitismo si riscontra ad esempio nei Ditteri Tachinidi a spese di larve di lepidotteri.\nIperparassita.\n\u00c8 un organismo che si sviluppa a spese di un altro parassita. Una catena alimentare che segue la via del parassitismo ha sempre inizio con un parassita primario. I parassiti di ordine superiore (secondari, terziari) sono iperparassiti.\nAutoparassita.\n\u00c8 un organismo che si sviluppa a spese di un ospite della stessa specie. Forme di autoparassitismo si riscontrano ad esempio in alcuni animali vivipari dove lo sviluppo postembrionale si attua in parte all'interno del corpo della madre.\nComportamento dei parassiti e degli ospiti.\nMolti endoparassiti attaccano l'ospite in modo passivo come le \"Ascaris lumbricoides\", un endoparassita dell'intestino umano che depone una grande quantit\u00e0 di uova che possono essere espulse all'esterno contagiando cos\u00ec, in luoghi di cattiva igiene, altri esseri umani che involontariamente le ingeriscono. Invece gli ectoparassiti spesso adottano elaborati meccanismi e vere e proprie strategie per attaccare un ospite. Per esempio alcune specie di sanguisughe individuano l'ospite tramite sensori di movimento e ne accertano l'identit\u00e0 attraverso la temperature della pelle e tramite indicazioni chimiche prima di attaccarlo.\nUomini e parassiti.\nQuando circa 200.000 anni fa \"Homo sapiens\" mosse i primi passi, era gi\u00e0 infestato dai parassiti che affliggevano i suoi progenitori antropomorfi, e che ne avrebbero condizionato la storia e l'esistenza. Vecchi e nuovi parassiti si sono da subito mossi al suo fianco, traendo vantaggio dalle peculiarit\u00e0 di questa nuova specie e trasformando in consuete abitudini nella culla di inedite specie infestanti. Ne \u00e8 un esempio il pidocchio dei vestiti. La perdita di una vistosa pelliccia aveva permesso ai primi uomini di sbarazzarsi di molti ectoparassiti, concedendo solo pube e capelli a piattole e pidocchi.\nQuando circa 50.000 anni fa, lasciata l'Africa, climi pi\u00f9 freschi imposero l'utilizzo di indumenti, dal pidocchio dei capelli \"Pediculus humanus capitis\" si divise la sottospecie \"Pediculus humanus humanus\" o pidocchio dei vestiti, mutante di successo che ancora oggi trova rifugio in cuciture e risvolti di abiti poco avvezzi al lavaggio. Indagini genetiche hanno confermato questa ipotesi, datando a qualche centinaia di migliaia di anni fa la comparsa del pidocchio dei capelli e circa 70-50.000 anni fa quella del pidocchio dei vestiti.\nOltre alle novit\u00e0 fisiologiche e comportamentali, anche la variabile demografica gioc\u00f2 il suo ruolo nel selezionare i parassiti e i patogeni che avrebbero accompagnato e stravolto l'esistenza dell'uomo. L\u2019accentramento conseguente alla rivoluzionaria scoperta dell'agricoltura e la crescente concentrazione di animali d'allevamento, ma anche di insetti e topi, offrirono le condizioni ideali al prosperare di nuovi parassiti, soprattutto batterici e virali, molti dei quali si svilupparono da quelli che infestavano gli animali domestici. Per i parassiti la densit\u00e0 degli ospiti \u00e8 un fattore fondamentale ai fini della riproduzione e della diffusione. I primi insediamenti umani, pur se stanziali erano di dimensioni cos\u00ec ridotte da non consentire il mantenimento di un serbatoio dell\u2019infezione, ma quando le citt\u00e0 divennero abbastanza grandi, questo fu possibile. Allo sviluppo della citt\u00e0 seguirono lo sviluppo del commercio, le esplorazioni e le guerre. Merci, persone e soldati iniziarono a percorrere lunghi tragitti e con loro si spostarono anche i parassiti. L\u2019esempio pi\u00f9 calzante \u00e8 quello della Peste Nera, cos\u00ec chiamata per il colore livido che ne contraddistingue le vittime. \u00c8 causata dal batterio \"Yersinia pestis\", trasmesso da ospite a ospite con il morso del suo vettore - le pulci di roditori infetti - o direttamente da uomo a uomo tramite le goccioline di muco diffuse tossendo. Gli individui infetti si ammalano in breve tempo, da poche ore a pochi giorni, e la morte pu\u00f2 sopraggiungere rapidamente.\nSerbatoio del bacillo \u00e8 soprattutto il ratto comune (\"Rattus rattus\"), nativo dell'India centrale, focolaio di origine della malattia. Agili arrampicatori, i ratti salivano con facilit\u00e0 a bordo delle navi da carico che salpavano alla volta di porti asiatici e mediterranei, mentre nascosti nei bagagli delle carovane si diffusero nelle steppe dell'Asia, dove trasmisero il bacillo della peste ai roditori della regione. Nel 1331, un'epidemia di peste si diffuse in tutta la Cina. Le armate mongole portarono con loro la malattia mentre dilagavano attraverso l'Asia verso il Mediterraneo. Nel 1346, all'assedio in Crimea, l'esercito mongolo era ormai devastato dalla peste e si ritir\u00f2 dopo aver catapultato i cadaveri degli appestati all'interno delle mura della citt\u00e0. Terminato l'assedio il commercio riprese, e con le merci la peste - non ancora manifesta - raggiunse i porti mediterranei.\nLe condizioni erano perfette per la diffusione della malattia. L\u2019Europa stava vivendo un forte aumento demografico; il clima stava peggiorando e i raccolti iniziavano a guastarsi. Per la fine di dicembre del 1347, la peste si era diffusa in Italia e nella Francia meridionale: per la fine di dicembre del 1348 raggiunse la Germania meridionale e l'Inghilterra, e per la fine del 1350 la Scandinavia. Tra il 1348 e il 1350 oltre 20 milioni di persone - un terzo della popolazione europea mor\u00ec di Peste Nera. Le conseguenze furono anche economiche.\nLe campagne spopolate e le colture decimate abbandonate assestarono un duro colpo al sistema feudale.\nL\u2019artigianato fu impoverito da perdite illustri e stravolto dalle nuove regole di ammissione, necessariamente meno severe per fare fronte alla decimata forza lavoro. Dispute legali per le eredit\u00e0 infiammarono famiglie illustri, e non pochi ne approfittarono per arricchirsi. L\u2019Europa fu scossa da una grave crisi economica e sociale, e la causa era un parassita.\nFocolai epidemici tardivi si ripresentano nel 1630 a Milano - come mirabilmente raccontano le pagine del Manzoni-, nel 1665 a Londra e nel 1720-21 a Marsiglia.\nSporadiche ricomparse nel Novecento hanno ancora causato milioni di morti in India e persino alcune centinaia di decessi negli Stati Uniti, fino al 1944, quando gli antibiotici furono finalmente in grado di curare la malattia.\nAncora presente in popolazioni di roditori in Asia e in Africa, il bacillo della peste torna periodicamente a far parlare di s\u00e9 in brevi e circoscritte epidemie. Altre malattie introdotte popolazioni prive di immunit\u00e0 hanno imitato la diffusione e la devastazione della Peste Nera. Il vaiolo, il morbillo e il tifo, portati nel Nuovo Mondo dagli esploratori e dai coloni spagnoli e inglesi, si diffusero con violenza tra le popolazioni indigene.\nSterminarono gli Aztechi in Messico e quasi completamente la popolazione nativa americana della costa nordorientale, permettendo l'insediamento incontrastato degli inglesi. Nel 1918 una massiccia epidemia influenzale, nota come \"la Spagnola\", si diffuse in tutto il mondo uccidendo 20 milioni di persone, di cui quasi 400\u00a0000 soltanto in Italia, per via dell'elevata velocit\u00e0 di mutazione dei virus influenzali, superiore allo sviluppo della resistenza alla malattia.\nNon va assolutamente dimenticato che i parassiti possono colpire l'uomo anche indirettamente danneggiando fonti di sussistenza alimentare ed economica.\nFu questo il caso della peronospora della patata, fungo parassita del prezioso tubero.\nInoltre l'oidio della vite, sbarc\u00f2 in Europa, facendo in pochi decenni strage della viticoltura continentale con una conseguente devastante crisi economica che costrinse migliaia di braccianti italiani a migrare lontano. L:incremento demografico, i cambiamenti climatici, l'immigrazione e la globalizzazione hanno favorito il diffondersi di parassiti esotici, sconosciuti o dimenticati.I medici di base, non pi\u00f9 preparati a riguardo, faticano a diagnosticare parassitosi radicate da tempo e rientrate in seguito a turismo e immigrazione, o a individuare parassiti estranei all'ecologia italiana. Testimoni dei danni conseguenti allo spostamento su scala planetaria e sovente incontrollato di persone, animali e merci sono anche la varroa, la diabrotica del mais, il punteruolo rosso, e molti altri parassiti di animali e di piante di interesse agroalimentare, come pure l'ebola, l'AIDS e le nuove forme mutanti di tubercolosi.\nIl costo sociale ed economico del parassitismo aumenta, non si pu\u00f2 abbassare la guardia.\nMorfologia dei parassiti.\nLa parassitologia evoluzionistica si occupa del ruolo che possono aver avuto gli animali viventi sopra il tessuto o all'interno di altri. Ad esempio le razze, gli squali, nonch\u00e9 i pesci teleostei e le rane hanno i monogenei tra i parassiti, mentre le tartarughe hanno dei digenei.\nGli altri animali hanno spesso cestodi, o trematodi, o nematodi. Tra gli animali che sono parassiti ci sono i linguatulidei e gli insetti. Molto minori sono i casi di ciliati, nematomorfi, crostacei.\nParassitismo nella fantasia.\nUn esempio di essere vivente parassitoide \u00e8 lo Xenomorfo, la specie aliena immaginaria rappresentata nel film \"Alien \"e nell'omonimo franchise. Questa creatura di fantasia si riproduce parassitando altre specie viventi - nel caso specifico, gli umani - nutrendosi degli organi interni dell'ospite fino a quando, pronta per affrontare vita autonoma, fuoriesce violentemente dal petto o dalla pancia dell'animale parassitato, cagionandone la morte.\nUn altro esempio di parassiti nella fantasia \u00e8 il simbionte mutante noto come Las Plagas, comparso in pi\u00f9 videogiochi della serie \"Resident Evil\". Questi parassiti attecchiscono al midollo spinale dell'ospite e prendono il controllo del suo sistema nervoso annullandone consapevolezza o autocontrollo, rendendo gli infetti non solo estremamente violenti, ma anche pi\u00f9 forti e resistenti. Questi parassiti possono anche fuoriuscire dal corpo degli infetti qualora vengano minacciati, presentando quindi le sembianze di un polpo.\nNel celebre videogioco \"The Last of Us\" una immaginaria forma di fungo parassita Cordyceps pu\u00f2 essere trasmessa da un essere umano all'altro rendendoli mostri cannibali senza capacit\u00e0 di ragionamento."}
{"id": "110337", "revid": "124957267", "url": "https://it.wikipedia.org/wiki?curid=110337", "title": "Vena", "text": "Una vena, in anatomia, \u00e8 un vaso sanguigno che conduce il sangue verso il cuore. La maggior parte delle vene trasporta il sangue privo di ossigeno (o meglio, con una concentrazione minore di ossigeno) dai tessuti al cuore, ad eccezione delle vene polmonari e delle vene ombelicali, che trasportano il sangue ossigenato verso il cuore. Sono \"vene\" anche quei vasi che costruiscono un proprio distretto vascolare: come ad esempio i vasi del sistema portale enterico ed il sistema portale ipofisario. Le arterie invece sono i vasi che portano il sangue ossigenato dal cuore ai tessuti. Le vene sono dotate di una muscolatura meno spessa rispetto alle arterie e in genere si trovano pi\u00f9 vicine alla pelle. Questi vasi sanguigni possono essere dotati di valvole per prevenire il reflusso sanguigno. Le vene contengono la maggior parte del volume sanguigno, circa il 60%.\nStruttura.\nLe vene sono presenti in tutto il corpo, e possono essere classificate in diversi modi\u02d0 superficiali o profonde, polmonari o sistemiche e grandi o piccole.\nLa maggior parte delle vene \u00e8 dotata di valvole a \"nido di rondine\"\" che hanno la funzione di impedire il reflusso del sangue nella direzione opposta.\nLe vene sono traslucide, quindi il loro colore \u00e8 determinato in gran parte dal colore del sangue venoso, che solitamente \u00e8 rosso scuro a causa del basso contenuto di ossigeno. Dall'esterno le vene ci appaiono blu perch\u00e9 il grasso sottocutaneo assorbe la luce a bassa frequenza, permettendo alle lunghezze d'onda blu di penetrare attraverso le vena per poi riflettere all'osservatore il colore blu. Il colore di una vena viene anche influenzato dalle caratteristiche della pelle di ciascun individuo, dalla quantit\u00e0 di ossigeno trasportata nel sangue e da quanto grandi e profondi siano i vasi.\nIstologia.\nMicroscopicamente, le vene sono dotate di uno spesso strato esterno detto tonaca esterna o tonaca avventizia, composto da tessuto connettivo. Lo strato intermedio, detto tonaca media, \u00e8 formato da bande muscolari lisce ed \u00e8 in genere pi\u00f9 sottile di quello delle arterie, dal momento che le vene non funzionano in modo contrattile e non sono soggette alle alte pressioni della sistole, come lo sono le arterie. L'interno delle vene \u00e8 rivestito di cellule endoteliali che formano la tonaca intima. La posizione delle vene varia molto pi\u00f9 da persona a persona rispetto a quella delle arterie.\nSistema venoso.\nLe vene pi\u00f9 grandi del corpo umano sono le vene cave, che entrano nell'atrio destro del cuore dall'alto e dal basso. La vena cava superiore trasporta il sangue dalle braccia e la testa verso l'atrio destro del cuore, mentre la vena cava inferiore trasporta il sangue dalle gambe e dall'addome verso il cuore. La vena cava inferiore \u00e8 retroperitoneale e corre a destra, approssimativamente parallela all'aorta addominale lungo la colonna vertebrale. Le vene cave sfociano in altre vene di medio calibro che a loro volta si diramano in vene pi\u00f9 piccole, formando il sistema venoso.\nLe vene polmonari portano sangue ossigenato dai polmoni al cuore. Le cave superiori e inferiori trasportano il sangue desossiginato dalla circolazione sistemica superiore ed inferiore.\nIl sistema venoso portale \u00e8 composto da una serie di vene e venule che collegano direttamente due letti capillari, come ad esempio i vasi del sistema portale enterico ed il sistema portale ipofisario.\nLe vene periferiche trasportano il sangue dagli arti, dalle mani e dai piedi.\nVene cardiache.\nLe vene cardiache hanno il compito di rimuovere il sangue dal muscolo cardiaco. Le vene coronariche portano il sangue con un basso livello di ossigeno dal miocardio all'atrio destro. La maggior parte del sangue delle vene coronarie sfocia nel seno coronario. L'anatomia delle vene del cuore \u00e8 variabile, ma generalmente sono presenti: la grande vena cardiaca, la vena cardiaca media, la piccola vena cardiaca, la vena posteriore del ventricolo sinistro e la vena di Marshall, le vene cardiache anteriori, le vene cardiache minori.\nFunzioni.\nNella circolazione sistemica, le vene sono quei vasi che trasportano il sangue carico di CO2 dalla periferia del corpo al cuore, mentre nella circolazione polmonare portano il sangue ossigenato (detto \"arterializzato\") dai polmoni verso il cuore. Il sangue deossigenato che viene trasportato dai tessuti al cuore per essere ossigenato non \u00e8 totalmente privo di ossigeno, ma ne ha una quantit\u00e0 considerevolmente inferiore rispetto a quello trasportato dalle arterie sistemiche o dalle vene polmonari.\nIl sangue ossigenato viene pompato nelle arterie dal ventricolo sinistro, per poi arrivare ai capillari di muscoli e organi, dove avviene lo scambio di nutrienti e gas. Dopo aver raccolto i rifiuti cellulari e l'anidride carbonica il sangue viene convogliato attraverso vasi che convergono a formare le venule, che confluiscono nelle vene pi\u00f9 grandi. Il sangue desossigenato arriva nell'atrio destro del cuore, che trasferisce il sangue al ventricolo destro, dove viene poi pompato attraverso le arterie polmonari ai polmoni. Le vene polmonari restituiscono il sangue ossigenato all'atrio sinistro, che si svuota nel ventricolo sinistro, completando il ciclo di circolazione sanguigna.\nIl ritorno del sangue al cuore \u00e8 assistito durante la respirazione dalla pompa muscolare e dalla pompa toracica. Stare in piedi o seduti per un periodo prolungato di tempo pu\u00f2 causare un ritorno venoso che pu\u00f2 comportare degli svenimenti. Normalmente gli svenimenti sono scongiurati dall'azione dei barocettori presenti nei seni aortici, che attivano un baroriflesso da parte dell'angiotensina II e la noradrenalina che a loro volta stimolano la vasocostrizione e aumentano la frequenza cardiaca per riportare il flusso sanguigno a livelli normali. Anche lo shock neurogeno e ipovolemico pu\u00f2 causare svenimenti. In questi casi, i muscoli lisci che circondano le vene si allentano e le vene si riempiono con la maggior parte del sangue nel corpo, mantenendo il sangue lontano dal cervello e causando perdita di coscienza. I piloti di jet indossano tute pressurizzate per aiutare a mantenere il ritorno venoso e la pressione sanguigna.\nLe vene portali trasportano il sangue tra i letti capillari. Ad esempio, la vena porta epatica prende il sangue dai letti capillari del tratto digestivo e lo trasporta nei letti dei capillari epatici. Il sangue viene poi drenato nel tratto gastrointestinale e nella milza, dove viene assorbito dalle vene epatiche e viene riportato nel cuore. Questa \u00e8 una funzione molto importante nei mammiferi, perci\u00f2 un danno alla vena porta epatica pu\u00f2 essere molto pericoloso. La coagulazione del sangue nella vena porta epatica pu\u00f2 causare ipertensione portale, che si traduce in una diminuzione di liquido ematico nel fegato.\nNel feto la vena ombelicale trasporta ossigeno e nutrienti dalla placenta al fegato e da qui, attraverso la vena cava, al cuore.\nDifferenze tra arterie e vene.\nLa differenza tra vene e arterie \u00e8 la direzione di flusso (fuori dal cuore per le arterie, verso il cuore per le vene), non il contenuto di ossigeno del sangue trasportato.\nLe vene hanno una struttura per lo pi\u00f9 simile a quella delle arterie, solo che le arterie hanno pareti pi\u00f9 robuste ed elastiche perch\u00e9 devono sopportare la forte pressione del sangue. Inoltre la grande differenza \u00e8 che le vene possiedono delle valvole dette \"a nido di rondine\" che impediscono al sangue di rifluire (tornare indietro) per effetto della forza di gravit\u00e0.\nLe vene di tutti i distretti presentano una componente prevalentemente elastica della parete.\nLe vene possono avere la medesima distribuzione delle arterie, decorrendo parallelamente a queste, come negli arti, oppure avere un'arborizzazione propria e differente, come nel fegato e nel cervello.\nFisiologia.\nIl sangue scorre nelle vene grazie a diversi fattori idraulici, quali la differenza di pressione tra i due capi del vaso, la contrazione delle pareti del vaso venoso, la pompa respiratoria nel tronco, la pompa muscolare negli arti, l'effetto della gravit\u00e0, l'inestensibilit\u00e0 delle pareti dei seni venosi intracranici, la motilit\u00e0 delle valvole a nido di rondine e la pompa cardiaca.\nPatologia.\nInsufficienza venosa.\nL'insufficienza venosa \u00e8 il disturbo pi\u00f9 comune del sistema venoso e si manifesta solitamente attraverso le vene varicose. Esistono diversi trattamenti, a seconda del tipo di vene del paziente e dell'esperienza del medico. Alcuni esempi sono l'ablazione termica endovenosa mediante radiofrequenza o laser, stripping della vena, flebectomia ambulatoriale, scleroterapia con schiuma, laser o compressione.\nLa sindrome postflebitica \u00e8 l'insufficienza venosa che si sviluppa in seguito a trombosi venosa profonda.\nTrombosi venosa profonda.\nLa trombosi venosa profonda \u00e8 una condizione in cui si forma un coagulo sanguigno in una vena profonda. Si verifica di solito nelle vene delle gambe, ma anche nelle braccia. L'immobilit\u00e0, il cancro, l'obesit\u00e0, traumi e disturbi congeniti rendono pi\u00f9 frequenti i coaguli e sono fattori di rischio per la trombosi venosa profonda. Questa patologia pu\u00f2 causare un rigonfiamento dell'arto interessato e causare dolore ed eruzioni cutanee. Nel peggiore dei casi, la trombosi pu\u00f2 estendersi o si pu\u00f2 verificare un distacco del coagulo, che arrivando ai polmoni causa l'embolia polmonare.\nIl trattamento della trombosi venosa profonda dipende dalle sue dimensioni, dai sintomi e dai fattori di rischio. Generalmente si usa un anticoagulante per prevenire la formazione di coaguli o per ridurre le dimensioni del coagulo.\nIpertensione portale.\nLe vene porte si trovano nell'addome e irrorano il fegato. L'ipertensione portale \u00e8 associata a cirrosi, malattie del fegato, tumori, tubercolosi o ad altre condizioni come la sindrome di Budd-Chiari. Quando la pressione aumenta nelle vena porta si sviluppa una circolazione collaterale che provoca la formazione di vene come le varici esofagee.\nStoria.\nLa prima descrizione del sistema circolatorio conosciuta si trova nel Papiro Ebers (XVI secolo a.C.), un antico papiro egiziano contenente oltre 700 ricette e rimedi, sia fisici che spirituali. Il papiro riconosce la connessione del cuore alle arterie. Gli egiziani pensavano che l'aria entrasse attraverso la bocca, nei polmoni e nel cuore per poi passare in tutto il corpo attraverso le arterie. La descrizione del sistema circolatorio riportata in questo papiro, seppur errata, rappresenta uno dei primi esempi di pensiero scientifico.\nNel sesto secolo a.C. in India il medico ayurvedico Sushruta aveva ipotizzato la circolazione dei fluidi vitali attraverso le arterie del corpo, descritte come \"canali\".\nLe valvole del cuore sono state scoperte da un medico della scuola di Ippocrate intorno al IV secolo a.C. che per\u00f2 non ne comprese la funzione. Visto che il sangue si accumula nelle vene dopo la morte, le arterie sembrano vuote, quindi gli antichi anatomisti pensavano che fossero adibite al trasporto dell'aria.\nIl medico greco Erofilo \u00e8 stato il primo a distinguere le vene dalle arterie, mentre l'anatomista greco Erasistrato, dopo aver osservato che dalle arterie recise usciva il sangue, pensava che potesse passare nelle arterie tramite piccoli vasi. In pratica aveva ipotizzato una circolazione al contrario.\nNel II secolo d.C., il medico greco Galeno sapeva che i vasi sanguigni trasportavano il sangue e distingueva il sangue venoso da quello arterioso, attribuendo a ciascuno funzioni distinte. Secondo Galeno la crescita e l'energia derivano dal sangue venoso creato nel fegato, mentre il sangue arterioso contiene aria ed \u00e8 originato nel cuore.\nNel 1025, Il \"Canone della medicina\" del medico persiano Avicenna, aveva accettato la nozione greca riguardante l'esistenza di un buco nel setto ventricolare attraverso il quale il sangue passava tra i ventricoli. Avicenna aveva anche fornito una spiegazione corretta sulla pulsazione.\nNel 1242, il medico arabo Ibn al-Nafis \u00e8 stata la prima persona a descrivere accuratamente il processo di circolazione polmonare, ipotizzando anche la presenza dei capillari. \nMichele Serveto \u00e8 stato il primo europeo a descrivere la circolazione polmonare nel \"Manoscritto di Parigi\" del 1546, che non \u00e8 stato mai pubblicato. La sua descrizione \u00e8 stata pubblicata successivamente nel trattato teologico \"Christianismi Restitutio\". Sono sopravvissute solo tre copie del libro, che sono rimaste nascoste per decenni, le restanti sono state bruciate dopo la pubblicazione nel 1553 a causa delle persecuzioni contro Serveto da parte delle autorit\u00e0 religiose. Colui che ha scoperto ufficialmente la circolazione polmonare \u00e8 stato Realdo Colombo, nel 1559.\nWilliam Harvey, allievo di Girolamo Fabrici, aveva eseguito una serie di esperimenti e pubblicato l\"'Esercitazione Anatomica de Motu Cordis et Sanguinis in Animalibus\" nel 1628, che ha dimostrato la connessione diretta tra i sistemi venoso e arterioso in tutto il corpo. Harvey aveva anche sostenuto che il battito del cuore produce una circolazione continua di sangue. Tuttavia, non era stato in grado di identificare il sistema capillare; che venne scoperto da Marcello Malpighi nel 1661.\nNel 1956, Andr\u00e9 Fr\u00e9d\u00e9ric Cournand, Werner Forssmann e Dickinson W. Richards ricevettero il premio Nobel per la medicina per le scoperte riguardanti il cuore e la patologia del sistema circolatorio."}
{"id": "110338", "revid": "184755", "url": "https://it.wikipedia.org/wiki?curid=110338", "title": "Fez", "text": ""}
{"id": "110339", "revid": "1343317", "url": "https://it.wikipedia.org/wiki?curid=110339", "title": "Canditura", "text": "La canditura \u00e8 un metodo di conservazione di parti di piante commestibili (solitamente frutta) mediante immersione in uno sciroppo di zucchero. La parola \"candire\" viene dall'arabo \"qandat\", trascrizione della parola in sanscrito \"khandakah\" (\"zucchero\"). I prodotti ottenuti mediante canditura si chiamano canditi o frutta candita.\nNel processo di canditura, per osmosi viene ridotto il contenuto in acqua della frutta e il contenuto in zucchero viene gradualmente portato a pi\u00f9 di 70%. Le qualit\u00e0 nutrizionali della materia prima utilizzata vanno quasi del tutto perdute, anche se alcune vitamine si mantengono. La conservazione degli aromi dipende dal tipo di procedura e dall'abilit\u00e0 del dolciere: possono sparire quasi del tutto, come nei canditi di lavorazione industriale, ma anche addensarsi in un concentrato di aromi. L'opportunit\u00e0 che la canditura offre al pasticciere \u00e8 infatti quella di poter effettuare l'intero ciclo di lavorazione a freddo, senza snaturare per effetto di riscaldamenti le componenti aromatiche dei frutti utilizzati.\nNormalmente, si impiega zucchero di barbabietola, ma tutti gli zuccheri alimentari sono (almeno teoricamente) utilizzabili. Della frutta candita particolarmente pregiata si ottiene mediante canditura nel miele. In Italia esistono ancora pregiatissime preparazioni in cui la frutta \u00e8 candita e conservata nel mosto cotto; una di queste \u00e8 la saba o sapa dell'Emilia-Romagna.\nStoria.\nGi\u00e0 le antiche culture della Cina e della Mesopotamia conoscevano la conservazione mediante zuccheri (sciroppo di palma e miele). Spesso era l'unico metodo di conservazione conosciuto: gli antichi Romani mantenevano addirittura il pesce immergendolo nel miele. I veri precursori della canditura moderna sono gli arabi, che servivano agrumi e rose candite nei momenti topici dei loro banchetti. Grazie ai mercanti veneziani prima e genovesi poi, la canditura si fece strada in Occidente, anche se gi\u00e0 la Sicilia, tra il IX e XII sec., proprio grazie agli Arabi, la conosceva. I primi documenti che testimoniano l'uso di frutta candita in Europa risalgono al Cinquecento. All'epoca, i canditi venivano assimilati alle spezie. In Italia, diventano un ingrediente cardine di alcuni dei dolci pi\u00f9 famosi della tradizione culinaria: tra questi, il panettone milanese e la cassata siciliana.\nProcedimento.\nProcedura artigianale.\nLa materia prima viene posta in una \"vasca di canditura\" e coperta di sciroppo. Per osmosi, avviene uno scambio del liquido cellulare con la soluzione zuccherina. Dopo un certo periodo di tempo (da un giorno ad una settimana), lo sciroppo, ormai diluito, viene separato dalla materia prima e riscaldato al fine di fargli perdere acqua per evaporazione ed eventualmente \"rinforzato\" con aggiunta di altro zucchero. Arrivato alla concentrazione desiderata, lo sciroppo viene nuovamente versato sulla frutta. Questa operazione, chiamata \"giulebbatura\" (dall'arabo \"giulab\", \"acqua di rose\"), viene poi ripetuta finch\u00e9 la concentrazione di zucchero nei canditi non si sar\u00e0 stabilizzata. A questo punto questi possono essere consumati oppure conservati nello sciroppo di canditura fino al momento dell'utilizzo.\nPer facilitare il processo osmotico, la frutta da candire viene porzionata; se si vuole candire un frutto intero, \u00e8 necessario inciderlo o praticarvi dei fori con un ago. Anche una previa sbollentatura pu\u00f2 essere utile per avviare l'osmosi.\nI canditi possono ulteriormente essere \"ghiacciati\", cio\u00e8 ricoperti di uno strato di zucchero (canditi \"alla parigina\").\nPratica industriale.\nVengono spesso utilizzate delle \"autoclavi di canditura\": si tratta di recipienti a chiusura ermetica, dentro i quali frutta e sciroppo vengono tenuti a bassa pressione. Il punto di ebollizione risulta cos\u00ec abbassato a 55-60 \u00b0C. L'autoclave \u00e8 riscaldata alla temperatura corrispondente, finch\u00e9 non si giunge, per evaporazione, alla concentrazione finale.\nLa temuta gommosit\u00e0 dei canditi industriali \u00e8 dovuta ad un uso massiccio di glucosio, che evita il formarsi di cristalli anche ad elevate concentrazioni zuccherine. Inoltre, la grande industria fa uso massiccio di additivi alimentari (coloranti, aromatizzanti e conservanti), fino a snaturare il gusto della materia prima. Come conservante \u00e8 ampiamente impiegato l'anidride solforosa e suoi derivati (E220-E229), approfittando anche del fatto che tali additivi per una legislazione tollerante non devono essere dichiarati se sono contenuti nella materia prima e non aggiunti durante la lavorazione."}
{"id": "110342", "revid": "287204", "url": "https://it.wikipedia.org/wiki?curid=110342", "title": "Giuseppe II", "text": ""}
{"id": "110343", "revid": "486946", "url": "https://it.wikipedia.org/wiki?curid=110343", "title": "Giuseppe II d'Asburgo", "text": ""}
{"id": "110344", "revid": "486946", "url": "https://it.wikipedia.org/wiki?curid=110344", "title": "Giuseppe II d'Austria", "text": ""}
{"id": "110345", "revid": "4252", "url": "https://it.wikipedia.org/wiki?curid=110345", "title": "Giuseppe I", "text": ""}
{"id": "110346", "revid": "49405", "url": "https://it.wikipedia.org/wiki?curid=110346", "title": "Piano (fotografia)", "text": "Il piano, in fotografia cos\u00ec come nelle riprese cinematografiche e nel fumetto, \u00e8 un termine usato per indicare l'ampiezza di un'inquadratura in rapporto alla figura umana (o antropomorfa).\nSolitamente, si parla di piano quando l'inquadratura comprende, al massimo, una figura umana nella sua interezza. Se l'inquadratura fosse pi\u00f9 ampia, si parlerebbe di campo.\nA seconda della porzione della figura umana inquadrata, il piano assume nel gergo tecnico le diciture di \"Figura intera\", \"Piano americano\", \"Piano medio\", \"Primo piano\" e \"Primissimo piano\". Restringendo l'inquadratura su un singolo particolare si ottiene il \"dettaglio\".\nTipi di piano.\nFigura intera (FI).\nInquadratura che riprende la figura intera del soggetto, nel caso questo sia una persona viene ripreso dalla testa ai piedi, mostrando cos\u00ec i suoi movimenti per intero.\nPiano americano (PA).\nL'inquadratura parte dalla met\u00e0 della coscia. Spesso utilizzato per inquadrare due o pi\u00f9 persone (con un taglio all'altezza delle ginocchia), questo tipo di inquadratura serve a dare all'attore maggiore libert\u00e0 espressiva e d'azione.\nSi ritiene che questo piano sia nato nel cinema western, dove vi era la necessit\u00e0 di mostrare i personaggi armati con le fondine appese al cinturone, ma non va dimenticato come precursore David Wark Griffith, che tra il 1908 e il 1916, pur restando fedele alla tecnica del \"tableau\", fece uso a volte di quello che in seguito fu definito come \"piano americano\".\nPiano medio (PM) o Mezza figura (MF).\nInquadratura che riprende la figura (una o pi\u00f9 persone) dalla vita in su.\nMezzo primo piano (MPP) o Mezzo busto (MB).\nL'inquadratura tagliata approssimativamente all'altezza del petto \u00e8 definita Mezzo Primo Piano (MPP) o Mezzo Busto (MB).\nNel film del 1903 \"The Great Train Robbery\" di Edwin S. Porter abbiamo il piano ravvicinato del bandito (George Barnes) che spara agli spettatori. Probabilmente \u00e8 il primo caso di \"mezzo busto\" della storia del cinema.\nPrimo piano (PP).\nInquadratura di un volto dall'altezza delle spalle. Il soggetto \u00e8 isolato dal contesto, e la sua espressione \u00e8 il centro dell'attenzione. In fotografia \u00e8 conosciuto anche come \"formato tessera\".\nPrimissimo piano (PPP).\nIl volto del soggetto riempie l'inquadratura, ed \u00e8 generalmente tagliato sopra l'attaccatura dei capelli e a met\u00e0 del collo (a volte il taglio \u00e8 fatto partire dal mento). L'inquadratura \u00e8 molto stretta e particolarmente cinematografica, consentendo di cogliere l'anima del soggetto.\nParticolare (Part.) e Dettaglio (Dett.).\nIl Particolare \u00e8 una parte del volto o del corpo, ripresa molto da vicino oppure una sua particolare azione (ad esempio una mano che afferra qualcosa) o sue parti in movimento (ad esempio il dettaglio dei piedi nella corsa). Con Dettaglio si indica lo stesso tipo di inquadratura, ma riferita esclusivamente ad un oggetto o ad una sua azione (ad esempio il dettaglio della ruota di una macchina in corsa)."}
{"id": "110348", "revid": "2068842", "url": "https://it.wikipedia.org/wiki?curid=110348", "title": "Campo (fotografia)", "text": "Il campo, in fotografia cos\u00ec come nelle riprese cinematografiche, \u00e8 un termine usato per indicare l'ampiezza dell'ambiente inquadrato.\nSolitamente, si parla di campo quando l'inquadratura \u00e8 abbastanza ampia da non mettere eccessivamente in rilievo eventuali soggetti, come persone o animali. Questi faranno semplicemente parte dell'inquadratura. Nel caso un singolo soggetto fosse ripreso a distanza abbastanza ravvicinata da farlo divenire l'elemento principale dell'immagine, allora si parlerebbe di piano.\nL'ampiezza della visuale, detta \"angolo di campo\", dipende dall'obiettivo utilizzato (grandangolare, tele, etc.), ed \u00e8 espressa in gradi o indicata, nel gergo tecnico, con espressioni come \"Campo lunghissimo\", \"Campo lungo\", \"Campo medio\" e \"Campo totale\". Tutto ci\u00f2 che \u00e8 all'esterno dell'inquadratura \u00e8 considerato come \"fuori campo\". Nel gergo cinematografico per \"campo\" s'intende tutto ci\u00f2 che \u00e8 visibile dalla macchina da presa senza distinzione tra i vari tagli dell'inquadratura."}
{"id": "110349", "revid": "287204", "url": "https://it.wikipedia.org/wiki?curid=110349", "title": "Direttore della fotografia", "text": "Il direttore della fotografia \u00e8 il responsabile della fotografia cinematografica durante la realizzazione di un film.\nIn maniera estensiva, a volte viene definito tale anche chi decide le luci di uno spettacolo teatrale, di uno spettacolo televisivo in studio, di un concerto, di un videoclip, di una sfilata di moda o di una mostra, mestiere che pi\u00f9 propriamente si chiama datore luci o direttore delle luci e, ultimamente, \"light designer\".\nSul set.\nAl cinema (e per continuit\u00e0 nei film e nelle \"fiction\" televisive) \u00e8 considerato una delle figure professionali pi\u00f9 importanti della troupe, poich\u00e9 \u00e8 responsabile dell'impatto visivo delle immagini sullo spettatore. Pu\u00f2 lavorare con una certa autonomia decisionale, oppure a stretto contatto col regista e con altri elementi della troupe (fra i quali l'operatore di macchina, l'assistente operatore e lo scenografo). Molti dei capolavori della settima arte sono frutto di storici sodalizi tra grandi registi e direttori della fotografia, spesso impegnati assieme in pi\u00f9 di un film. Ricordiamo, a titolo d'esempio, la collaborazione di Orson Welles e Gregg Toland in \"Quarto potere\", quella tra Stanley Kubrick e John Alcott in \"\", \"Arancia meccanica\", \"Barry Lyndon\" e \"Shining\" e quella tra Ingmar Bergman e Sven Nykvist in \"Persona\", \"Sussurri e grida\" e \"Fanny e Alexander\". \nPi\u00f9 recentemente sono sicuramente da segnalare le collaborazioni tra Peter Jackson e Andrew Lesnie nelle trilogie de \"Il Signore degli Anelli\" e \"Lo Hobbit\" e in particolar modo quella tra i registi messicani Alejandro Gonz\u00e1lez I\u00f1\u00e1rritu e Alfonso Cuar\u00f3n e il connazionale Emmanuel Lubezki.\nOltre alle conoscenze tecniche, il direttore della fotografia deve avere anche doti artistiche, essendo la fotografia un processo creativo ed interpretativo assai complesso. Non mancano direttori in grado di \"interpretare la luce\" e di dare coerenza visiva alle riprese connotandole con un'impronta autoriale del tutto personale.\nSecondo il tre volte Premio Oscar Vittorio Storaro, il termine \"Direttore della fotografia\" non descrive a pieno il ruolo di questa importante figura. In un'intervista all'Ischia Film Festival, Storaro ha dichiarato: \u00abNon mi sono mai sentito a mio agio con la definizione \"Direttore della fotografia\", preferisco piuttosto \"Autore della fotografia cinematografica\". \"Autore\" vale a dire, infatti, libero ingegno creatore, della \"foto-grafia\" cio\u00e8 dello \"scrivere con la luce\"\u00bb. Questa definizione racchiude il tema centrale del suo pensiero: la direzione della luce, ampiamente approfondito nella sua trilogia dal titolo \"Scrivere con la luce\".\nMansioni.\nLe principali mansioni di un direttore della fotografia sono: la composizione dell'inquadratura, la disposizione delle luci, il controllo dei movimenti della macchina da presa, le scelte stilistiche sull'angolo di ripresa e la scelta dell'obiettivo, cos\u00ec come il piano di messa a fuoco, l'apertura del diaframma per l'esposizione voluta, la distanza e la profondit\u00e0 di campo ecc. Come si pu\u00f2 notare, molti degli elementi tecnici di base sono gli stessi della fotografia tradizionale, con in pi\u00f9 l'attenzione al movimento di attori e macchina da presa coordinato perch\u00e9 risulti in luce o in ombra secondo il senso che si vuole dare alle immagini e d'accordo con il desiderio del regista, per tutta la durata dell'inquadratura.\nAncora pi\u00f9 complesso \u00e8 il lavoro del direttore della fotografia quando le riprese non vengono effettuate secondo il tempo naturale della scena, ma vengono rallentate o accelerate, o in caso si usino effetti speciali, modellini ecc. Alla fine delle riprese, dopo che il montaggio ha selezionato e messo in sequenza tutte le immagini del film, il direttore della fotografia in genere interviene ulteriormente a correggere il diaframma e la composizione dei colori prima della stampa definitiva dal negativo o, in caso di riprese digitali, prima della produzione della copia campione."}
{"id": "110352", "revid": "1466356", "url": "https://it.wikipedia.org/wiki?curid=110352", "title": "Kurt Alois von Schuschnigg", "text": "Esponente del Fronte Patriottico, \u00e8 stato l'ultimo capo di governo che si oppose all'annessione dell'Austria alla Germania, ossia l\"'Anschluss\", che comunque avvenne il 12 marzo 1938 grazie alle pesanti pressioni e minacce di Adolf Hitler e del Partito nazista austriaco. \nBiografia.\nGli inizi e la carriera politica.\nNato da una famiglia nobile residente nel Tirolo Meridionale (attuale Trentino), originaria di Radsberg vicino a Klagenfurt. Il cognome di origine slovene fu originalmente \"\u0160u\u0161nik\". Suo padre Artur Schuschnigg (1865\u20131938) era l'ufficiale dell'esercito austriaco, sua madre Anna Wopfner (1872\u20131935), di una tradizionale famiglia borghese, era sorella dello storico Hermann Wopfner. Il fratello minore di Kurt sar\u00e0 dopo la guerra il futuro storico dell'arte e radioamatore Artur Schuschnigg (1904-1990).\nNato e cresciuto a Riva del Garda, il giovane Kurt parlava perfettamente sia l'italiano che il tedesco. Era fiero di essere nato nella citt\u00e0 e ha studiato in Vorarlberg. Partecip\u00f2 alla Prima guerra mondiale nell'esercito austroungarico e giovanissimo si iscrisse al Partito Cristiano Sociale d'Austria; quando era chiaro che l'Austria-Ungheria avrebbe perso la guerra e che di conseguenza anche la sua terra natia sarebbe stata occupata dagli italiani, nel 1922 divenne avvocato a Innsbruck.\nDivenne Ministro della giustizia (dal 1932 al 1934) nel governo di Engelbert Dollfuss, ucciso dai nazisti austriaci su ordine di quelli tedeschi il 25 luglio 1934, al quale successe alla sua morte nel 1934, restando Cancelliere fino al 1938. Precedentemente aveva fondato il gruppo paramilitare Ostm\u00e4rkische Sturmscharen, di tendenze anticomuniste.\nIl suo governo, come quello del suo predecessore Dollfuss, fu reazionario, fascista nello spirito, alleato all'Italia di Mussolini, e fortemente repressivo verso i partiti di sinistra, oltre che sottilmente antisemita; fu per\u00f2 molto avverso ad Hitler, e desideroso di conservare l'indipendenza dell'Austria.\nIl dramma dell'invasione tedesca.\nDopo la rimilitarizzazione tedesca della Renania (7 marzo 1936), Schuschnigg cominci\u00f2 a preoccuparsi per la sempre maggior invadenza della Germania e scese a patti con Hitler. L'11 luglio del 1936 fu sottoscritto un trattato fra Germania ed Austria con il quale la prima si impegnava a non interferire negli affari interni della seconda, ma al trattato erano allegate alcune clausole segrete con le quali l'Austria si impegnava ad amnistiare gli autori del tentativo di colpo di Stato nel quale era rimasto ucciso Dolfu\u00df ed a inserire nel proprio governo esponenti del partito filonazista austriaco, impegno che egli cerc\u00f2 di differire il pi\u00f9 possibile.\nConvocato il 12 febbraio del 1938 a Berchtesgaden, nella residenza montana di Hitler in Baviera, Schuschnigg si sent\u00ec imporre dal dittatore tedesco, pena l'occupazione militare dell'Austria da parte della Germania nazista, l'inserimento di tre filonazisti nel governo austriaco, Gleise-Hortenau alla Guerra, Fischb\u00f6ck alle Finanze e Arthur Seyss-Inquart agli Affari interni. Inoltre doveva essere revocato il divieto di ricostituzione del Partito Nazista Austriaco. Si trattava di un vero e proprio \"ultimatum\" e Schuschnigg firm\u00f2 le condizioni (La formula fu \"un perfezionamento del Trattato dell'11 luglio 1936\" e Hitler concesse a Schuschnigg non pi\u00f9 di quattro giorni di tempo per l'attuazione delle misure \"concordate\").\nCostretto dagli eventi e con il consenso \"obtorto collo\" del presidente austriaco Wilhelm Miklas, Schuschnigg annunci\u00f2 l'amnistia ai rivoltosi nazisti del 1934 ed il rimpasto di governo con l'ingresso dei tre ministri indicatigli da Hitler. Il 20 febbraio successivo Hitler dichiarava alla radio che i popoli di lingua tedesca non potevano rimanere a lungo separati dal popolo tedesco della Germania (il riferimento ad Austria ed a parte della Cecoslovacchia era evidente). Quattro giorni dopo Schuschnigg dichiar\u00f2 al Parlamento austriaco che non avrebbe concesso altro alla Germania e che l'Austria sarebbe rimasta un paese libero ed indipendente. A tale discorso fecero eco violente manifestazioni di filonazisti austriaci in tutto il paese.\nSchuschnigg si rivolse allora agli operai ed ai simpatizzanti del partito socialdemocratico, gi\u00e0 soppresso dal suo defunto predecessore. L'appello non rimase inascoltato e il cancelliere tent\u00f2 quindi ai primi di marzo una carta disperata: indire un \"referendum\" nel quale il popolo austriaco si esprimesse sull'intendimento che l'Austria dovesse rimanere un paese libero ed indipendente oppure no, il che fece infuriare Hitler. Il plebiscito, che fu annunciato il mercoled\u00ec 9 marzo, avrebbe dovuto svolgersi la domenica 13 marzo. Schuschnigg si era anche rivolto a Mussolini ma questi gli aveva risposto che il plebiscito sarebbe stato un errore e che conveniva attendere ancora.\nIntanto Hitler era deciso ad occupare il paese. Verificato tramite il suo inviato speciale a Roma, il principe Filippo d'Assia, che Mussolini non sarebbe intervenuto a favore dell'Austria in nessun caso, Hitler diede ordine di dar corso all'intervento militare tedesco, gi\u00e0 studiato e preparato con il nome in codice \"Operation Otto\". Le pressioni naziste sul presidente Miklas e su Schuschnigg, effettuate tramite i ministri nazisti Glaise-Horstenau e Sey\u00df-Inquart divennero pesanti ed i due decisero, nel primo pomeriggio del venerd\u00ec 11 marzo, di revocare il \"referendum\". A questo punto Hitler alz\u00f2 la posta: pretese le dimissioni di Schuschnigg e la nomina a cancelliere di Sey\u00df-Inquart, il quale avrebbe dovuto poi richiedere l'intervento armato tedesco quale aiuto per sedare i disordini. Schuschnigg si dimise per evitare spargimenti di sangue. Il presidente Miklas per\u00f2 si rifiut\u00f2 fino all'ultimo di nominare cancelliere Sey\u00df-Inquart, ma dovette cedere e due giorni dopo si dimise pure lui: le sue funzioni furono assunte dal nuovo cancelliere filonazista.\nLa cattivit\u00e0 in mano nazista.\nDopo le dimissioni Schuschnigg, che aveva tentato invano la via dell'esilio, fu imprigionato dai nazisti nella sua casa per diciassette mesi, ove fu tormentato dalle SS, sia fisicamente che moralmente, per essere poi inviato nel campo di concentramento di Dachau prima e in quello di Sachsenhausen poi. Come rammenta nel suo libro \"Austrian Requiem\", gli fu permesso durante questo periodo di sposarsi per procura, cosa che avvenne a Vienna il 1\u00ba giugno 1938.\nTrasferito nell'aprile del 1945 in Alto Adige, presso il lago di Braies in Val Pusteria, non lontano dal paese di Villabassa, fu uno degli Ostaggi delle SS in Alto Adige, le quali se ne servirono per trattare la resa con gli Alleati. Fu liberato dalle truppe americane il 5 maggio dello stesso anno.\nNegli USA e ritorno.\nNel 1947, al termine della Seconda guerra mondiale, si trasfer\u00ec negli USA, dove divenne professore di Scienze politiche e di Diritto internazionale presso l'Universit\u00e0 di Saint Louis nel Missouri a partire dal 1948. Nel 1968 torn\u00f2 nella nazione nat\u00eca, e qui ader\u00ec al Partito Popolare (\u00d6VP).\nMatrimoni e figli.\nSchuschnigg si spos\u00f2 due volte. La prima nel 1925 con Herma Masera, dalla quale ebbe il figlio Kurt (1926); Herma mor\u00ec nei pressi di Pichling, vicino a Linz, il 13 luglio 1935 a causa di un incidente d'auto. Nel 1938 spos\u00f2 la ricca contessa Vera Czernin von Chudenitz, Vera Fugger prima del divorzio, dalla quale ebbe una figlia."}
{"id": "110359", "revid": "110157", "url": "https://it.wikipedia.org/wiki?curid=110359", "title": "SSE3", "text": "SSE3 (conosciuto anche con il nome di Prescott New Instructions o PNI) \u00e8 un instruction set SIMD dell'architettura IA-32, sviluppato da Intel, che estende la precedente versione (SSE2).\nI primi set SIMD sulle piattaforme x86 sono stati l'MMX, e il 3DNow! (usato solo da parte di AMD), e successivamente SSE e SSE2.\nIntel ha introdotto le istruzioni SSE3 agli inizi del 2004 con il Pentium 4 basato sul core Prescott, mentre AMD ha provveduto a implementarne il supporto nei suoi Athlon 64, attraverso la \"revision\" E, solo nell'aprile 2005.\nIl set SSE3 originale aggiunge 13 nuove istruzioni rispetto al predecessore SSE2; la pi\u00f9 rivoluzionaria di queste istruzioni consente di lavorare orizzontalmente in un registro in contrapposizione con quanto avveniva precedentemente in cui era possibile solo verticalmente. Pi\u00f9 precisamente, sono state aggiunte le istruzioni per sommare e sottrarre i molteplici valori memorizzati in un singolo registro. Tali istruzioni semplificano l'implementazione di un gran numero di operazioni DSP e 3D. \u00c8 inoltre presente una nuova istruzione per convertire i numeri a virgola mobile in interi senza interferire con il normale flusso dell'elaborazione della CPU, quindi senza creare stalli nella pipeline.\nNel 2006, con il lancio dell'architettura Intel Core Microarchitecture \u00e8 stata lanciata sul mercato un'evoluzione del set SSE3, chiamato SSSE3 che aggiunge altre 32 istruzioni e ottimizza una serie di aspetti del set originale."}
{"id": "110360", "revid": "478814", "url": "https://it.wikipedia.org/wiki?curid=110360", "title": "Gong (disambigua)", "text": ""}
{"id": "110366", "revid": "640389", "url": "https://it.wikipedia.org/wiki?curid=110366", "title": "XIII Giochi paralimpici estivi", "text": "I XIII Giochi paralimpici estivi si sono svolti a Pechino, Cina; hanno avuto inizio il 6 settembre e sono giunti a conclusione il 17 settembre 2008. Nella stessa localit\u00e0 si \u00e8 svolta la XXIX Olimpiade dall'8 al 24 agosto 2008. Come per le XXIX Olimpiade, gli eventi equestri saranno tenuti ad Hong Kong, mentre quelli di navigazione a Qingdao. Il 26 giugno, 2005, il comitato olimpico di Pechino ha annunciato che lo slogan per le Olimpiadi 2008 sar\u00e0 \u201cun mondo, un sogno\" (Cinese semplificato: \u540c\u4e00\u4e2a\u4e16\u754c\u540c\u4e00\u4e2a\u68a6\u60f3; Cinese tradizionale: \u540c\u4e00\u500b\u4e16\u754c\u540c\u4e00\u500b\u5922\u60f3). Lo stesso slogan \u00e8 stato usato alla XXIX Olimpiade.\nIl 24 agosto, 2008, Tang Xiaoquan, vicepresidente esecutivo del Comitato Organizzatore di Pechino per i Giochi Olimpici (BOCOG), ha annunciato che oltre 4.200 atleti da oltre 140 Paesi, prenderanno parte all'evento. Questo \u00e8 stato il pi\u00f9 grande numero di partecipanti mai avuto ai Giochi paralimpici (dodici pi\u00f9 di Atene 2004) e parecchi Paesi quindi si sono fatti concorrenza per la prima volta.\nAssegnazione.\nLe Paralimpiadi estive 2008 sono state assegnate a Pechino il 13 luglio 2001 durante il 112\u00ba congresso del Comitato Olimpico Internazionale (CIO) svoltosi a Mosca (Russia).\nIn quella sede i delegati del CIO furono chiamati a votare tra le cinque citt\u00e0 candidate selezionate come finaliste: Istanbul (Turchia), Osaka (Giappone), Parigi (Francia), Pechino (Cina), Toronto (Canada). Altre cinque candidature erano gi\u00e0 state scartate in precedenza dal CIO: Bangkok (Thailandia), Il Cairo (Egitto), Kuala Lumpur (Malaysia), L'Avana (Cuba), Siviglia (Spagna).\nAl primo turno di votazione Osaka venne subito eliminata, avendo ottenuto solo 6 voti. Al secondo turno Pechino ottenne la maggioranza assoluta con 56 voti, contro i 22 di Toronto, i 18 di Parigi, e i 9 di Istanbul.\nGli sport.\nNel programma dei XIII Giochi paralimpici estivi sono apparse venti discipline. Il canottaggio ha fatto la sua prima apparizione in competizione.\nSedi.\nDiciannove sedi olimpiche, diciassette a Pechino, una ad Hong Kong ed una all'interno di Qingdao, sono state scelte per la XIII Paralimpiade.\nCerimonia di apertura.\nLa cerimonia di apertura per la XIII Paralimpiade \u00e8 avvenuta il 6 settembre 2008. Come nei Giochi Olimpici precedentemente avvenuti, c'\u00e8 stata una parata delle nazioni, ognuno con una bandierina. I portatori della propria bandiera scelti sono:\nSilvio Velo (Calcio 5 per ciechi)\nRobinson M\u00e9ndez (Tennis)\nRanjesh Prakash (Atletica)\nAssia El Hannouni (Atletica)\nPatrice Dockery (Atletica)\nYizhar Cohen (Nuoto)\nDesiree Lim (Vela)\nDavid Casinos (Athletics)\nCecilia Camellini (Nuoto)\nSimboli.\nEmblema.\nL'emblema \"Sky, Earth, and Human Beings\" (Cielo, Terra e Esseri Umani) (Cinese semplificato: \u5929\u3001\u5730\u3001\u4eba), \u00e8 un carattere cinese multicolore \"\u4e4b\" (pinyin: lo zh\u012b), stilizzato come figura atletica in movimento. Il rosso, il blu e il verde nell'emblema, rappresentano rispettivamente il sole, il cielo e la Terra.\nSlogan.\nLo slogan rimane lo stesso della XXIX Olimpiade, ovvero \"One World, One Dream\".\nMascotte.\nLa mascotte \u00e8 una mucca chiamata Fu Niu Lele (Cinese semplificato: \u798f\u725b\u4e50\u4e50), e vuol dire \"Bue felice e fortunato\".\nCanzone di tema.\nLa canzone di tema \u00e8 cantata dal cantonese Andy Lau, e si intitola \"Everyone is No.1\""}
{"id": "110372", "revid": "3535", "url": "https://it.wikipedia.org/wiki?curid=110372", "title": "Entamoeba hystolitica", "text": ""}
{"id": "110373", "revid": "155634", "url": "https://it.wikipedia.org/wiki?curid=110373", "title": "Catino", "text": "Il catino o bacino o bacile \u00e8 un recipiente o vaso in forma rotonda e concava, basso con bordi rovesciati all'esterno. Costruito in terracotta, plastica o metallo, \u00e8 destinato a contenere liquidi, comunemente usato per lavarsi.\nEtimologia.\n\"Catino\" deriva dal latino \"cat\u012bnus\" che significa \u2018piatto largo\u2019, di etimo sconosciuto, forse relitto mediterraneo affine a \"cadus\".\nStoria.\nLe dimensioni, la materia e la forma erano in funzione all'utilizzo specifico. Fabbricati da una lamina di bronzo lavorata a maglio, con decorazioni incise su ampi bordi di forma schiacciata, erano comuni nella produzione bronzistica etrusca. Avevano molteplici usi come vassoi, piatti di portata, ma anche come coperchi d'urne cinerarie.\nAmpiamente diffusi dalla Puglia alla Gallia, erano considerati simboli di prestigio, ottenuti come dono o attraverso scambi commerciali.\nNell'antichit\u00e0 veniva dato questo nome a contenitori metallici che venivano arroventati ed utilizzati per abbacinare.\nNel Medioevo assunsero grandi dimensioni quelli utilizzati a tavola, in quanto dovevano servire tutti i commensali. Nell'et\u00e0 rinascimentale ottennero grande diffusione quelli di ottone, mentre nei secoli precedenti erano in maggior numero quelli di rame e di bronzo, e in minor numero di oro e argento. Tra le espressioni artistiche pi\u00f9 significative vi \u00e8 stata la produzione spagnola di derivazione moresca, relativa soprattutto ai catini di maiolica con riflessi metallici, sbocciata nei secoli XV e XVI. Uno dei centri di produzione pi\u00f9 importanti \u00e8 stato quello di Dinant, in Francia.\nNel XVII e nel XVIII secolo sono stati prevalentemente gli inglesi a realizzare eleganti \"parures\" di bacile e brocca."}
{"id": "110382", "revid": "1305772", "url": "https://it.wikipedia.org/wiki?curid=110382", "title": "Gong (gruppo musicale)", "text": "I Gong sono un gruppo di rock progressivo fondato dal musicista australiano Daevid Allen, precedentemente membro dei Soft Machine. Il loro stile \u00e8 talvolta catalogato anche come space rock ed ha uno strettissimo legame con la scena di Canterbury. Una delle caratteristiche pi\u00f9 particolari del gruppo \u00e8 l'anticonformismo dei suoi membri (a partire da Allen), e la variopinta \"mitologia\" messa in scena nei loro testi. Intorno al gruppo principale Gong hanno ruotato un grande numero di formazioni e gruppi paralleli (Pierre Moerlen's Gong, Planet Gong, Mother Gong, New York Gong ecc.) che complessivamente sono noti come la Gong Global Family.\nStoria.\nLe premesse.\nDaevid Allen nasce a Melbourne il 13 gennaio del 1938. Giunto a Canterbury nel 1961, vi conosce l'allora sedicenne Robert Wyatt, figlio dei suoi padroni di casa. Spostandosi frequentemente fra Londra e Parigi, Daevid ha occasione di collaborare con Terry Riley e ad alcune performance di William Burroughs. Nello stesso periodo si sposa con Kay Calvert.\nNel 1963, Allen si esibisce al celebre Marquee di Londra con il suo gruppo, il Daevid Allen Trio, composto da lui, Wyatt e Hugh Hopper (occasionalmente, al trio si accompagnava Mike Ratledge). Le esibizioni free jazz di quei concerti verranno pubblicate nel 1993 col titolo \"Live 1963\".\nLa storia dei Gong ha origine durante la luna piena nella Pasqua del 1966 da una visione che Daevid ebbe, secondo la quale lui non era che un esperimento sotto la supervisione di forze soprannaturali che chiam\u00f2 i \"dottori dell'ottava\", i quali alimentano e trasformano ogni forma di vita attraverso la musica. A partire da questa visione cominci\u00f2 ad elaborare tutta la filosofia e la mitologia Gong.\nNel 1966 Allen fonda con Robert Wyatt i Soft Machine. In questo periodo Allen sviluppa una tecnica di glissato mutuata da Syd Barrett. I Soft Machine e i Pink Floyd si esibiscono nello stesso periodo in uno dei primi club psichedelici della \"swinging London\", l'UFO Club (frequentato tra gli altri da Paul McCartney). L'anno successivo Giorgio Gomelsky produce diversi demo della band, che verranno pubblicati solo nel 1971 con il titolo \"Faces and Places Vol. 7\" (in altre edizioni \"At the Beginning\" e \"Jet-Propelled Photographs\"), e finanzia un tour estivo in Francia che ottiene un successo clamoroso. Al ritorno in Inghilterra, il 24 agosto 1967 Daevid Allen viene bloccato alla frontiera di Dover per irregolarit\u00e0 dei documenti e rispedito in Francia.\nGli inizi.\nIn novembre Allen crea il primo nucleo dei Gong insieme alla nuova compagna Gilli Smyth, professoressa londinese alla Sorbona, e ad un turco di nome Tanner Celensu come tecnico del suono. Gi\u00e0 in questi inizi il suono \u00e8 caratterizzato dal glissando di Daevid e dagli \"space whispers\" di Gilli Smyth, un modo di cantare sussurrato e filtrato da effetti di eco ideato da lei stessa. Cominciano i primi concerti e session con diversi musicisti. Nel gennaio del 1968 i Gong si esibiscono tutte le sere al ristorante La Vieille Grille di Parigi. In marzo Daevid e Gilli insieme a Patrick Fontaine e Marc Blanc formano la Bananamoon band che tiene dei concerti a Parigi e dintorni.\nDurante il maggio francese del 1968, Daevid Allen e Gilli Smyth sono avvicinati dal regista J\u00e9r\u00f4me Laperrousaz, che li invita a registrare su video uno spettacolo in strada. I due accettano ma la performance viene interrotta tanto dalla polizia quanto dal servizio d'ordine degli studenti. Alcune immagini sono rintracciabili nel film di Laperrousaz \"Nightmares of Mr. Respectable\".\nRitenuti soggetti pericolosi, la Smyth e Allen sono costretti a ritirarsi a Maiorca dove cominciano a progettare la filosofia e la mitologia Gong, e mettono insieme il materiale che porter\u00e0 al loro primo album, \"Magick Brother, Mystic Sister\". Qui incontrano il sassofonista Didier Malherbe, che vive in una grotta a Dei\u00e0, un villaggio considerato la \"culla\" dei Gong. Malherbe si dice entusiasta del lavoro di Daevid e Gilli. Fanno per alcuni mesi la spola tra Dei\u00e0 e la Francia, dove tengono diversi concerti. Nel dicembre del 1968 la Bananamoon band registra due demo, che confluiranno assieme a brani di quel periodo dei Gong e di Daevid nella raccolta \"Je ne fume pas des bananes\", che verr\u00e0 pubblicata solo nel 1993. Registrati sotto l'effetto di droghe allucinogene e ingenti quantit\u00e0 di alcool, risulteranno la peggiore produzione del gruppo. Nella primavera del 1969 la Bananamoon band si scioglie, ma il progetto Gong continua.\nLe prime pubblicazioni.\nNell'agosto del 1969, uno dei fondatori dell'etichetta indipendente BYG Actuel Records, Jean Karakos, fautore di produzioni musicali anti-biz, raggiunge con i Gong un accordo verbale per l'incisione di tre album. Tra settembre e ottobre prende forma \"Magick Brother, Mystic Sister\", la prima vera opera del gruppo, che uscir\u00e0 per la BYG nel 1970. La formazione \u00e8 composta da: Allen, Smyth, Malherbe (fiati), Houari (batteria), ed altri musicisti che subito dopo lasceranno la band. Legato principalmente alla psichedelia ed ancora lontano dallo stile che contraddistinguer\u00e0 la band in seguito, il disco propone spunti interessanti, fra tutti la prima narrazione del pianeta Gong e dei suoi pot head pixies, anticamera della mitologia Gong, e gli \"space whispers\" di Gilli Smyth.\nNello stesso periodo esce il primo 45 giri, \"Gar\u00e7on Ou Fille\", che contiene i due brani \"Est-Ce Que Je Suis?\" e \"Hip Hypnotise You\", dove per la prima volta compare Christian Tritsch al basso.\nNell'ottobre del 1969 Karakos organizza il festival di jazz e rock di Amougies in Belgio, dopo l'annullamento da parte delle autorit\u00e0 francesi dello stesso festival che originariamente doveva tenersi a Parigi, oltre ai Gong partecipano decine di \"giganti\" quali i Pink Floyd, Frank Zappa, Archie Shepp, i Colosseum ecc. Si tratta del primo concerto ufficiale della band.\nAlla pubblicazione di \"Magick Brother\", che viene nominato disco della settimana da una stazione radio francese, segue nel 1970 un'intensa serie di concerti dal vivo. A questo periodo sono da ascrivere i demo e le prove da cui usciranno \"Camembert Electrique\" e \"Banana Moon\", parte del materiale che viene scartato verr\u00e0 pubblicato nel 1995 dalla GAS records col titolo \"Camembert Eclectique\".\nLa storia del secondo album registrato per la BYG la si deve all'allora manager del gruppo Bob B\u00e9namou, che spinge Allen, a Londra per un concerto di beneficenza, a registrare con Robert Wyatt. Oltre a questi e a Tritsch, vengono coinvolti Archie Legget al basso, Nick Evans al trombone, Gary Wright al pianoforte e Pip Pyle alla batteria. Nasce cos\u00ec \"Bananamoon\", del 1971, che dopo le iniziali copie vendute come opera dei Gong, prende il nome \"Banana Moon\" e viene attribuito a Daevid Allen. Fonico dell'album \u00e8 Tim Blake, che Allen convince a seguire la band in Francia per continuare la collaborazione.\nLaperoussaz torna a coinvolgere il gruppo in una produzione cinematografica, e nel 1971 i Gong incidono per la Philips \"Continental Circus\", la colonna sonora del \"film omonimo\" dedicato al campione di motociclismo Jack Findlay. Nello stesso anno collaborano con il poeta-musicista Dashiell Hedayat all'incisione del suo \"Obsolete\", tra gli altri artisti della formazione figurano anche William Burroughs e Sam Ellidge, il bimbo figlio di Robert Wyatt. In questo periodo anche Kevin Ayers entra nel gruppo, di cui diviene membro occasionale.\nLa formazione si consolida incidendo \"Camembert Electrique\", prodotto da Karakos per la BYG nel 1971. L'album viene registrato esclusivamente durante le fasi di luna piena di maggio, giugno e settembre nello studio del castello di H\u00e9rouville in Normandia. La formazione comprende Allen, Smyth, Malherbe, Tritsch e Pyle. L'edizione inglese del 1974, pubblicata dalla Virgin, fu venduta al prezzo di soli 59 pence per promuovere le vendite, ma fu bandita dalle classifiche proprio per il prezzo troppo ridotto. \u00c8 questo il primo album \"classico\" della band, che raggiunge la maturit\u00e0 artistica e riprende i temi della mitologia Gong nei brani \"Radio Gnome Prediction\", \"Tropical Fish: Selene\" e \"Gnome The Second\".\nDurante il 1971, i Gong partecipano al secondo Glastonbury Festival, apparendo poi su un lato di \"Glastonbury Fayre 1971\", il triplo album contenente brani di diversi artisti che hanno partecipato all'evento.\nTra la fine del 1971 e il 1972 si alternano nel gruppo alcuni batteristi, tra cui Laurie Allan. In questo periodo si eclissa la BYG, scossa da notevoli problemi finanziari, ed i Gong entrano nell'orbita del produttore Giorgio Gomelsky. Tornano nel Regno Unito e sono una delle prime band a firmare per la Virgin. Ci\u00f2 apre un lungo contenzioso con la BYG, che far\u00e0 perdere al gruppo molte delle \"royalty\" dei dischi precedenti. Il boss della Virgin, Richard Branson, che ha avuto modo di vederli al Glastonbury Festival, accorda alla band la priorit\u00e0 di scelta sugli orari di uso degli studi di incisione, addirittura davanti a Mike Oldfield. I Gong accusano Oldfield di plagio e si ritiene che sia questo il motivo per cui la Virgin tolse la priorit\u00e0 a Oldfield.\nNel frattempo, Tritsch non gradisce il ruolo di bassista e passa alla chitarra; al basso gli subentra Francis Moze, proveniente dal gruppo francese dei Magma. Per un tour di tre settimane in Francia viene aggregato il chitarrista del nuovo gruppo di Kevin Ayers, Steve Hillage (ex Khan), che diventer\u00e0 un membro fisso dei Gong. Tim Blake, oltre che fonico del gruppo, diviene a sua volta membro della band suonando le tastiere ed il sintetizzatore.\nNel 1973, i Gong contribuiscono con due brani al doppio live \"Greasy Truckers - Live at Dingwalls Dance Hall\" (tiratura limitata), cui partecipano anche gli Henry Cow, i Camel e la Global Village Trucking Company. I brani dei Gong, in realt\u00e0, non sono registrati al Dingwall ma al festival di Tabarka in Tunisia e a Sheffield in Inghilterra.\nLa consacrazione.\nFra il 1973 e il 1974, con il contributo del nuovo chitarrista Steve Hillage, i Gong incidono la \"trilogia di Radio Gnome\", composta da \"Flying Teapot\", \"Angel's Egg\" e \"You\", con i quali raggiungono l'apice della vena artistica e della popolarit\u00e0. Questi tre album sono totalmente consacrati alla narrazione della mitologia Gong a cui gi\u00e0 i lavori precedenti alludevano. In tutte le formazioni di questi tre dischi sono presenti Daevid Allen (voce, chitarra), Gilli Smyth (\"space whispers\"), Steve Hillage (chitarra), Didier Malherbe (sassofono, flauto) e Tim Blake (tastiere).\nChristian Tritsch (chitarra), Rachid Houari (percussioni), Laurie Allan (batteria) e Francis Moze (basso) lasciano il gruppo dopo \"Flying Teapot\", e per la registrazione di \"Angel's Egg\" vengono sostituiti dal virtuoso Pierre Moerlen (batteria, vibrafono e marimba), Mike Howlett (basso) e Mireille Bauer (glockenspiel e percussioni). Per la sessione di \"You\" entrano anche Benoit Moerlen (percussioni) e Miquette Giraudy (voce), la compagna di Hillage.\nAl termine delle registrazioni di \"Flying Teapot\", Daevid e Gilli si ritirano a Dei\u00e0 e lasciano ad affiatarsi gli altri musicisti che saranno nella formazione di \"Angel's Egg\", il veterano Malherbe ed i nuovi Moerlen, Howlett, Hillage e Blake. Questo esperimento sfocia in una serie di concerti dei cinque a nome Paragong, alcuni dei loro brani verranno pubblicati nel 1995 in un album dal titolo \"Paragong Live '73\".\nIl dopo Allen.\nNel 1974 la Smyth esce dal gruppo per dedicarsi ai figli. L'anno successivo, in un concerto a Cheltenham, Allen si rifiuta di salire sul palco sostenendo di essere trattenuto da un \"muro di forza\" ed a sua volta abbandona i Gong. Alla base dell'abbandono dei due fondatori c'erano i ricorrenti attriti con Pierre Moerlen (che Allen e Smyth consideravano troppo \"tecnico\") e la repulsione di Daevid per lo sfruttamento operato dall'industria musicale. Criticava l'evoluzione della Virgin, che si era trasformata da etichetta indipendente a \"major\" emergente. Anche Blake lascia la band.\nSenza Allen i Gong proseguono, il nuovo leader diventa il batterista Pierre Moerlen, lo stile subisce fortemente l'influenza del jazz rock e vengono abbandonati i temi della mitologia Gong, la cui paternit\u00e0 era completamente ascrivibile ad Allen.\nNel dicembre del 1975 registrano \"Shamal\", un album di discreto successo, con la produzione di Nick Mason dei Pink Floyd. La formazione \u00e8 composta da: Moerlen, Malherbe, Howlett, Bauer, Patrice Lemoine, che sostituisce Blake alle tastiere, e la coppia Hillage-Giraudy i quali, in dissenso con il nuovo indirizzo preso, figurano come ospiti.\nHillage e Giraudy escono nel dicembre del 1975, prima della pubblicazione di \"Shamal\" nel febbraio del 1976. La leadership della band viene definitivamente assegnata dalla Virgin a Moerlen. Howlett e Lemoine escono in maggio.\nI Pierre Moerlen's Gong.\nIl successivo album \"Gazeuse!\", che viene pubblicato negli Usa con il titolo \"Expresso\", esce nel gennaio del 1977 e subito dopo lascia il gruppo anche Malherbe, l'ultimo rimasto della formazione originale. In aprile viene ufficializzato lo scioglimento momentaneo della band. \"Gazeuse!\" stesso, per quanto attribuito ai Gong per ragioni contrattuali con la Virgin, \u00e8 un album ascrivibile alla nuova line-up che poi prender\u00e0 il nome di Pierre Moerlen's Gong.\nVista la progressiva dissoluzione, Moerlen gi\u00e0 nel novembre del 1976 prepara la nuova versione della band (con, tra gli altri, il chitarrista Allan Holdsworth), che prende forma nel febbraio successivo con il nome Pierre Moerlen's Gong. La formazione totalmente rinnovata ha base in Francia, ed il primo lavoro ufficialmente accreditato ai Pierre Moerlen's Gong, \"Expresso II\", viene pubblicato dalla Virgin nel marzo del 1978. I Pierre Moerlen's Gong proseguiranno una carriera corredata da alcuni album e da diverse formazioni, l'ultima delle quali vede Moerlen affiancato da musicisti russi registrare l'album \"Pentanine\" a Mosca nel 2002. Il batterista francese muore nel 2005 nel periodo in cui sta preparando una nuova versione del suo gruppo.\nI gruppi satellite e le reunion.\nLa grande riunione della Gong Family avviene il 28 maggio del 1977 all'ippodromo di Parigi, e vi partecipano la maggior parte dei musicisti \"storici\" della band, articolati nelle seguenti formazioni:\nAlcuni brani dell'evento vengono pubblicati nel 1977 nell'album doppio \"Gong est Mort, Vive Gong!\".\nNel 1977 e nel 1978 una delle varie band \"satelliti\", i \"Planet Gong\", composti da Daevid, Gilli e alcuni componenti dei britannici Here and Now, eseguono una serie di concerti, tra cui quello di Tolosa. I brani di questa data, assieme a \"Opium for the people\" registrata in studio, vengono pubblicati nel 1978 nell'album \"Floating anarchy live 1977\", differente dai precedenti perch\u00e9 contiene diversi inediti.\nI temi della mitologia Gong furono anche ripresi nei lavori solisti di Allen e nelle sue collaborazioni con altri gruppi tra cui gli Euterpe, band formata nell'amata Dei\u00e0 a Maiorca con Gilli e dei musicisti locali, con cui registra due album. Nel 1979 raggiunge a New York Gomelsky, che si era trasferito per promuovere negli USA il progressive europeo, e forma i New York Gong con il bassista Bill Laswell ed il suo gruppo. Insieme effettuano un'intensa serie di concerti nel 1979, e nel 1980 registrano \"About Time\", un album che fonde le atmosfere dei Gong con quelle della new wave. Poco dopo Allen lascia il gruppo, che continua l'attivit\u00e0 con il nome Material.\nGilli Smyth esordisce come solista con l'album \"Mother\", registrato con Daevid ed altri \"Gong\" ed uscito nel 1978, nello stesso anno finisce la relazione sentimentale con Daevid ed assieme al nuovo compagno Harry Williamson fonda i Mother Gong. Sia come solista che con questo gruppo pubblica diverse opere, l'ultima intitolata \"2006\" dei Mother Gong, uscita nel 2006.\nL'espressione \"Gong Global Family\" viene spesso usata per abbracciare tutte queste diverse formazioni, attive anche contemporaneamente in un arco di tempo che va dagli anni settanta ad oggi.\nLe sonorit\u00e0 dei Gong della trilogia furono per alcuni anni riproposte anche nelle produzioni soliste di Steve Hillage, che con Miquette Giraudy realizz\u00f2 alcuni album importanti come \"Fish Rising\" del 1975, \"L\" del 1976, \"Motivation Radio\" del 1977 e \"Green\" del 1978. Chitarrista di buona tecnica, Hillage miscela le sonorit\u00e0 distorte della chitarra con esotismi orientaleggianti, impiegando abbondantemente echi e riverberi. Negli anni novanta, la coppia Hillage-Giraudy diede vita al progetto elettronico trance-ambient System 7, oltre a produrre e a collaborare con artisti e formazioni legati alla musica etnica e trance come il cantante Rai Rachid Taha e il gruppo dei The Orb di Alex Paterson.\nDissoluzione della band e nuove reunion.\nDopo il 1980, con tutti i membri della band impegnati in progetti personali, le riunioni diventano sempre pi\u00f9 sporadiche e l'avventura dei Gong sembra tramontata, ma nell'ottobre del 1989 Daevid Allen finalmente mette assieme i Gongmaison, con Malherbe ed altri nuovi musicisti, che pubblicano l'album in studio \"Gongmaison\" e uno dal vivo, registrato al festival di Glastonbury dello stesso anno. La Gong Global family si rianima e le varie band satelliti ricominciano ad esibirsi.\nSi arriva cos\u00ec al primo vero lavoro dei Gong dai tempi di \"Gazeuse!\", \"Shapeshifter\", registrato tra il 1991 ed il 1992, in seguito ribattezzato \"Radio Gnome part 4\", in quanto prosegue la storia narrata nella trilogia di Radio Gnome. La band nasce dalle ceneri dei Gongmaison e vede il ritorno del batterista Pip Pyle. Nel 1993 esce \"Live On TV 1990\", registrato dai nuovi Gong con Gilli Smyth in uno spettacolo televisivo nel 1990.\nNel 1994 si tiene a Londra la riunione per il venticinquesimo anniversario della nascita del gruppo, immortalata nel doppio CD live \"25th Birthday Party\" pubblicato nel 1995, la formazione comprende molti dei musicisti della trilogia di Radio Gnome. Nel marzo del 1996 ha luogo il primo tour dei Gong nel Nordamerica, eseguito con Allen, Smyth, Malherbe, Howlett, Pyle e Steffi Sharpstrings, cui ne fa seguito uno nel Regno Unito in aprile ed uno in Giappone in giugno. Nel 1998 esce il doppio CD \"Family Jewels\", una delle molte \"compilation\" del gruppo che, al contrario di altre, contiene materiale inedito. Viene attribuito ai Gong malgrado raccolga anche opere di altri gruppi della \"Family\".\nA cavallo tra gli anni novanta e gli anni duemila Allen lavora su altri progetti collegati alla \"Family\", tra cui gli University of Errors, i Goddess T &amp; Canterbury Family, i Magick Brothers ed i Guru &amp; Zero. Nel 2000, insieme alla Smyth, a Malherbe (che compare come ospite), e al bassista della formazione classica Mike Howlett, i Gong pubblicano un nuovo lavoro in studio: \"Zero to Infinity\", che prosegue la mitologia Gong, seguito dai live \"Live 2 Infinitea\", dello stesso anno, e \"OK Friends!\" e \"High Above the Subterania Club 2000\" usciti nel 2002.\nNel 2004, esce il CD \"Acid Motherhood\" registrato a Byron Bay in Australia, dove Allen risiede, con una formazione completamente nuova composta da Kawabata Makoto, Cotton Casino degli Acid Mothers Temple, Gilli Smyth e alla batteria il figlio di Daevid e Gilli, Orlando Allen. Di particolare importanza \u00e8 la cosiddetta \"Gong Unconvention\", tenuta al celebre Melkweg di Amsterdam nel novembre del 2006. L'evento, a cui parteciparono alcune band della Gong Family, port\u00f2 alla fondazione dell'etichetta G-Wave, che pubblica esclusivamente album dei Gong e della Steve Hillage band. La rinnovata collaborazione tra Hillage e Allen riprese in una serie di concerti a Londra nel giugno del 2008 e soprattutto con l'album \"2032\".\nNel 2009, dopo oltre quarant'anni di attivit\u00e0, i Gong pubblicano l'atteso \"2032\", che vede nella formazione la maggior parte dei musicisti della trilogia di Radio Gnome. \u00c8 la prima volta dal 1974, ai tempi di \"You\", che Steve Hillage incide in studio con la band di Daevid Allen, altri ritorni sono quelli di Mike Howlett e Miquette Giraudy. Il 2032, secondo la mitologia Gong, \u00e8 l'anno nel quale finalmente il pianeta Gong, abitato dai \"Pot Head Pixies\" con le loro teiere volanti, entrer\u00e0 in contatto con il pianeta Terra, a seguito di un perfetto e armonico allineamento astrale.\nTra il 2009 e il 2010 vi sono stati diversi tour europei dei Gong, dei Magick Brothers e degli University Of Errors. Ai concerti del settembre 2010 nel Regno Unito parteciparono Allen, Smyth, Hillage, Giraudy, Sturt, Taylor e Ian East, mentre il gruppo di supporto furono gli Space Rituals di Nik Turner. Nel \"tour\" europeo del 2012, la formazione era composta da Allen, Smyth, Sturt, East, con Orlando Allen alla batteria e Fabio Golfetti alla chitarra. Dal 2013 il gruppo vedr\u00e0 Gilli Smyth assente dalla line-up, a seguito del suo ritiro dall'attivit\u00e0 concertistica. E, nello stesso anno, l'ingresso di Kavus Torabi.\nIl 10 novembre del 2014 esce il nuovo album \"I See You\". A giugno dello stesso anno Daevid Allen viene sottoposto ad un intervento urgente a causa di un tumore. L'operazione avr\u00e0 un esito positivo; tuttavia, per ovvie ragioni di convalescenza, non intraprender\u00e0 la mini-tourn\u00e9e europea del nuovo album con la band, tra il mese di ottobre e di novembre. Lascer\u00e0 poi intendere, attraverso un comunicato, che \"I See You \"in verit\u00e0 \u00e8 un album del suo addio alla band, e che lui non si ritiene \"Il leader dei Gong\", o comunque un elemento senza il quale il gruppo non ha una ragion d'essere; bens\u00ec che il gruppo stesso, di per s\u00e9, \u00e8 una grande famiglia composta da musicisti che hanno dato ognuno il proprio contributo artistico, e in quanto tale porter\u00e0 avanti la sua attivit\u00e0, anche se senza di lui. Come per coincidenza, sulla copertina di \"I See You \"\u00e8 possibile notare, in basso a destra, una frase scritta con un piccolo carattere, e firmata da Daevid Allen stesso, in cui dice esplicitamente \"Gong 2014 whatever it is it will change\" (Gong 2014 - Qualunque cosa essa sia, cambier\u00e0).\nIl 5 febbraio 2015, attraverso un comunicato, Daevid Allen fa sapere che purtroppo le condizioni di salute sono peggiorate, e che, nonostante gli sforzi dei medici, l'aggressivit\u00e0 del tumore \u00e8 aumentata cos\u00ec drasticamente da non lasciare al suo quadro clinico qualche margine di miglioramento. Nel comunicato scrive che gli rimangono sei mesi di vita, facendo rimanere in apprensione amici, fan e colleghi. Il 13 marzo dello stesso anno viene annunciata la sua scomparsa dal figlio Orlando, attraverso la sua pagina Facebook. Il decesso \u00e8 avvenuto a Byron Bay (Australia), alle 13:05 locali.\nMitologia Gong.\nUna serie di personaggi fantastici, soggetti e ambientazioni sono ricorrenti negli album di Daevid Allen e dei Gong e nei primi lavori di Steve Hillage. Gli elementi di questa mitologia sono sviluppati in una storia che Allen sostenne di aver ideato per effetto di una visione che egli stesso avrebbe avuto durante \"il plenilunio della Pasqua del 1966\". Secondo tale visione lui non era che un esperimento sotto la supervisione di forze soprannaturali che chiam\u00f2 i \"Dottori dell'Ottava\", i quali alimentano e trasformano ogni forma di vita attraverso la musica. A partire da questa visione cominci\u00f2 ad elaborare tutta la filosofia Gong.\nLa mitologia \u00e8 suggerita attraverso tutti i primi lavori dei Gong, ma solo con la trilogia di Radio Gnome (1973-1974) assume il ruolo di tema centrale degli album. La mitologia ha un carattere semiserio e gran parte di essa si riferisce in qualche modo alla produzione e al consumo di t\u00e8 (pi\u00f9 probabilmente, t\u00e8 di funghi allucinogeni). I personaggi della storia sono spesso usati come pseudonimi dei componenti della band, tra i quali Daevid Allen \u00e8 \"Zero\", Mike Howlett \u00e8 \"Mista T Being\" e Gilli Smyth \u00e8 la strega buona \"Yoni\"..\nPremesse.\nLa presentazione del pianeta Gong viene fatta nel brano \"Gong Song\" del disco di esordio \"Magick Brother, Mystic Sister\" (1970), dove uno dei \"pot head pixies\" (i folletti che annunciano il collegamento tra la Terra e Gong) canta la sua canzone verde. Sulla note di copertina Allen introduce il pianeta e disegna i \"Pot-head pixies\", che hanno delle eliche sulla testa e volano sulle loro teiere. Nel successivo album \"Camembert Electrique\" (1971) si viene trasportati nelle atmosfere del pianeta Gong dal brano di apertura \"Radio Gnome\", l'emittente radiofonica che trasmette le sonorit\u00e0 del pianeta. Altri riferimenti al pianeta si trovano in \"Tropical Fish: Selene\" e \"Gnome the Second\", i due brani che chiudono l'album. Anche in \"Camembert Electrique\" le note e i disegni di copertina di Allen sono quasi interamente dedicati al pianeta.\nTrilogia di Radio Gnome Invisible.\nPrimo capitolo: \"Flying Teapot\".\nLa trilogia inizia con l'album \"Flying Teapot\" (1973), quando a un porcaro egittologo chiamato Mista T Being viene venduto un orecchino magico da Fred the Fish (\"Federico il Pesce\"), venditore ambulante di teiere antiche e collezionista di etichette di t\u00e8. L'orecchino \u00e8 in grado di ricevere messaggi dal pianeta Gong grazie all'emittente radiofonica \"Radio Gnome Invisible\". T Being e Fred vanno in Tibet, sull'Himalaya, dove incontrano (in una grotta) Banana Ananda, grande \"yogi\" della birra. Ananda si offre di cantare il \"Banana Nirvana Ma\u00f1ana\" e si ubriaca di \"Foster's Australian Lager\". Questi ultimi avvenimenti riflettono le esperienze di vita dei primi componenti del gruppo, Daevid Allen e Gilli Smyth, che incontrano il loro sassofonista Didier Malherbe in una grotta di Dei\u00e0 a Maiorca.\nNel frattempo il protagonista della mitologia, Zero the Hero, conduce la sua vita di tutti i giorni, quando improvvisamente ha una visione nella Charing Cross Road di Londra. Viene cos\u00ec obbligato a cercare dei compagni d'avventura per fondare il culto del \"Cock pot pixie\", uno dei tanti \"Pot-head pixies\" del pianeta Gong. Sulla copertina dell'album sono disegnati questi folletti che sono vestiti di verde e trasmettono i programmi della radio a bordo delle teiere verdi volanti.\nZero \u00e8 presto distratto da una micia, che gli offre il suo piatto di \"fish and chips\" (il tipico piatto dei pescatori britannici a base di frittura di pesce e patatine). La micia \u00e8 in realt\u00e0 la strega buona Yoni, la quale d\u00e0 a Zero una pozione. Questo avvenimento conclude il primo album della trilogia.\nSecondo capitolo: \"Angel's Egg\".\nIl secondo album della trilogia, (\"Angel's Egg\" del 1973) comincia con Zero che si addormenta a causa della pozione che ha bevuto, e che si trova cos\u00ec a fluttuare nello spazio. Dopo aver spaventato accidentalmente Captain Capricorn, un pilota spaziale, Zero trova il pianeta Gong dove passa un po' di tempo con una prostituta che lo presenta alla dea della Luna, Selene.\nIl viaggio di Zero sul pianeta Gong, indotto dalla droga, continua, e i folletti Testa-di-Teiera gli spiegano come possano volare con le loro teiere, menzionando la tecnica chiamata \"gliding\" (planando), \"gliding\" \u00e8 anche la peculiare tecnica chitarristica - mutuata da Barrett - che Allen adotta con la sua \"glissando-guitar\". Zero viene poi condotto all\"'Unico Tempio Invisibile di Gong\".\nAll'interno di questo tempio, gli viene mostrato l'Uovo dell'Angelo: la reincarnazione dei 32 Dottori dell'Ottava (discendenti del Grande Dio Cell). L'Uovo dell'Angelo \u00e8 il grande occhio ma\u1e47\u1e0dala che compare su molte delle copertine dei dischi dei Gong. \u00c8 anche una sorta di impianto di riciclaggio per i folletti Testa-di-Teiera.\nA Zero viene poi rivelato un grande piano: ci sar\u00e0 un Grande Banchetto di \"freak\" che Zero dovr\u00e0 organizzare sulla Terra. Quando tutti avranno capito che verr\u00e0 organizzato un enorme concerto sulla Terra, a ciascuno dei commensali verr\u00e0 acceso un terzo occhio dallo \"Switch Doctor\" (Dottor Interruttore), il Dottore dell'Ottava residente sulla Terra, che vive vicino alla grotta di Banana Ananda, in un QuarTeierGenerale (la \"Compagnia dell'Opera Invisibile del Tibet\" o C.O.I.T.). Lo \"Switch Doctor\" trasmette tutti i dettagli alla Gong Band tramite l'Osservatorio BananaLunare, auspicando, in tal modo, l'avvento di una Nuova Era sulla Terra.\nTerzo capitolo: \"You\".\nNel terzo album (\"You\", del 1974), Zero \u00e8 costretto per la prima volta a ritornare dal suo viaggio. Egli chiede a Hiram il Capomastro come strutturare la sua visione e costruire il proprio Tempio Invisibile. Fatto ci\u00f2, Zero decide di dover organizzare il Grande Banchetto di \"freak\" sull'isola di Everywhere, a Bali.\nLa festa procede bene e lo Switch Doctor accende il terzo occhio di ognuno, eccezion fatta per Zero, che si \u00e8 perso nei piaceri della Terra, ovvero la Torta di Frutta di Banana Ananda. Zero si \u00e8 perso l'intera rivelazione concessa dal terzo occhio ed \u00e8 obbligato a continuare la propria esistenza ruotando sul ciclo della morte e della rinascita, avvicinandosi lentamente all'Uovo dell'Angelo. Quest'idea ricorda in un certo senso la reincarnazione buddhista.\nAltri album con riferimenti alla mitologia Gong.\n\"Shapeshifter\".\nDiciotto anni pi\u00f9 tardi, si aggiunge un quarto episodio (\"Shapeshifter\", del 1992): in esso, Zero incontra uno sciamano di citt\u00e0 che accetta di condurlo al livello successivo di consapevolezza, a condizione che egli stesso trascorra nove mesi su un aeroplano, viaggiando ovunque voglia, ma senza poter spendere denaro e mangiando soltanto il cibo fornitogli dalla compagnia aerea. Zero alla fine muore in Australia, in circostanze misteriose.\n\"Zero to Infinity\".\nNell'album \"Zero to Infinity\", del 2000, troviamo lo spirito di Zero godersi un'esistenza virtuale e libera dal proprio corpo. Egli diviene un androide-sferoide-zeroide. Grazie all'aiuto di uno strano animale, un \"gongalopo\", arriva a comprendere che tutta la saggezza del mondo risiede dentro di s\u00e9. Pratica, inoltre, il Lafta Yoga e l'arte del fare il t\u00e8. Alla fine diventa un tutt'uno con un Tempio Invisibile e si diverte un sacco.\n2032.\nNel 2009 esce \"2032\", da Allen considerato la vera prosecuzione della trilogia di Radio Gnome Invisible, in cui si narra la profezia secondo la quale nell'anno 2032 finalmente il pianeta Gong, abitato dai Pot Head Pixies con le loro teiere volanti e dai Dottori dell'Ottava, entrer\u00e0 in contatto con il pianeta Terra, a seguito di un perfetto ed armonico allineamento astrale."}
{"id": "110385", "revid": "827882", "url": "https://it.wikipedia.org/wiki?curid=110385", "title": "Leonid Brezhnev", "text": ""}
{"id": "110386", "revid": "827882", "url": "https://it.wikipedia.org/wiki?curid=110386", "title": "Leonid Breznev", "text": ""}
{"id": "110389", "revid": "69129", "url": "https://it.wikipedia.org/wiki?curid=110389", "title": "Un borghese piccolo piccolo", "text": "Il titolo Un borghese piccolo piccolo si pu\u00f2 riferire a:"}
{"id": "110391", "revid": "442848", "url": "https://it.wikipedia.org/wiki?curid=110391", "title": "Lough Gill", "text": "Il Lough Gill (gaelico irlandese: \"Loch Gile\") \u00e8 un celebre vicinissimo a Sligo. \u00c8 contenuto quasi interamente nella contea di Sligo, anche se una piccola porzione orientale sconfina nel vicino Leitrim. \n\u00c8 lungo circa 10\u00a0km e largo 3, e confluisce nell'emissario Garavogue, che scorre dentro Sligo e sfocia nella baia di Sligo. La massima profondit\u00e0 \u00e8 di 200\u00a0m circa. Le isole lacustri sono 22: Church Island e Bezzie's Island sono le pi\u00f9 grandi.\nPopolare fra i birdwatcher per la gran quantit\u00e0 di uccelli che popolano le foreste intorno al lago, \u00e8 stato uno dei luoghi, assieme a Sligo e al Benbulben, di maggiore ispirazione di William Butler Yeats. Una delle 22 isolette che fanno parte del lago, Lake Isle of Innisfree, \u00e8 famosa proprio grazie ad un suo poema, ma anche Dooney Island era molto apprezzata dal celebre scrittore.\nUn posto particolarmente conosciuto e gettonato da turisti e fotografi \u00e8 il Castello di Parke, sulle sponde orientali nella parte del Leitrim.\nIl lago \u00e8 raggiungibile tramite le strade R286, R288 e R287, che lo circondano e sono dotate di vari punti di fermata per ammirare il paesaggio."}
{"id": "110393", "revid": "71433", "url": "https://it.wikipedia.org/wiki?curid=110393", "title": "Realtime", "text": ""}
{"id": "110396", "revid": "599013", "url": "https://it.wikipedia.org/wiki?curid=110396", "title": "Tolomeo XIII", "text": "Biografia.\nOrigini familiari.\nTolomeo XIII era figlio del faraone Tolomeo XII \"Aulete\" e di una donna sconosciuta; era quindi fratellastro minore di Berenice IV, unica figlia legittima del sovrano avuta da Cleopatra VI Trifena, di Cleopatra e di Arsinoe IV e maggiore di Tolomeo XIV. Apparteneva all'antica famiglia dei Tolomei (o Lagidi) ed era quindi discendente del diadoco Tolomeo I Sotere, fondatore della dinastia e amico d'infanzia di Alessandro Magno; discendeva, inoltre, attraverso la sua antenata Cleopatra I, che spos\u00f2 Tolomeo V Epifane, anche da Seleuco I Nicatore, un altro diadoco, potendo cos\u00ec vantare nobili origini greco-macedoni. Era imparentato con Tolomeo di Cipro e Cleopatra Berenice, fratellastri del padre, con Tolomeo IX Sotere \"Latiro\", suo nonno, con Tolomeo X Alessandro, Cleopatra Trifena, Cleopatra IV, Cleopatra Selene e Tolomeo XI suoi prozii e zii, e, grazie a diversi matrimoni dinastici, anche con molti membri della dinastia seleucide.\nInfanzia e giovinezza (62/61-51 a.C.).\nTolomeo XIII nacque tra il 62 e il 61 a.C. e negli anni immediatamente successivi nacque il suo omonimo fratellastro minore, Tolomeo XIV. Nel 58 a.C. il padre Tolomeo XII \"Aulete\" fu cacciato dall'Egitto e il trono fu preso dalla sorellastra maggiore di Tolomeo XIII, Berenice IV, che lo mantenne fino al 55 a.C., quando fu sconfitta e fatta uccidere dal padre, aiutato dal corpo militare romano dei Gabiniani. Tolomeo XII fu quindi restaurato sul trono e nel 52 a.C. tutti i suoi figli rimasti ricevettero l'appellativo di \"nuovi dei\" e \"fratelli amanti\" (\u0398\u03b5\u03bf\u03b9 \u039d\u03b5\u03bf\u03b9 \u03a6\u03b9\u03bb\u03b1\u03b4\u03b5\u03bb\u03c6\u03bf\u03b9, Theoi Neoi Philadelphoi) e la maggiore, Cleopatra, fu associata al trono; l\"'Aulete\" regn\u00f2 fino alla propria morte, avvenuta nella primavera del 51 a.C.\nRegno e morte (51-47 a.C.).\nTolomeo XIII divent\u00f2 quindi all'et\u00e0 di dieci anni co-regnante al fianco della sorella maggiore Cleopatra, che per\u00f2 lo escluse per un primo periodo da qualunque attivit\u00e0 governativa; non fu celebrato nemmeno il tradizionale matrimonio dinastico tra i due, che molto probabilmente non ebbe luogo nemmeno in seguito. A met\u00e0 del 50 a.C. una carestia colp\u00ec l'Egitto e diede modo ai nemici di Cleopatra di minare il suo potere ad Alessandria; la regina fu costretta a lasciare la capitale e si rifugi\u00f2 dapprima in Tebaide e poi in Siria insieme alla sorella Arsinoe IV, dove inizi\u00f2 a radunare un esercito. Fu in questo contesto che arriv\u00f2 in Egitto il generale romano Gneo Pompeo Magno, impegnato in una guerra civile contro Gaio Giulio Cesare, in fuga dopo la sconfitta subita nella battaglia di Farsalo (9 agosto 48 a.C.); i consiglieri di Tolomeo, specialmente Potino, decisero di far uccidere Pompeo, nella speranza di guadagnare l'appoggio del rivale Cesare.\nQuando Cesare arriv\u00f2 in Egitto non fu in realt\u00e0 compiaciuto dell'uccisione perpetrata ai danni di un cittadino romano, ma comunque decise di rimanere ad Alessandria per sistemare la contesa tra i fratelli in qualit\u00e0 di console, forte del testamento di Tolomeo XII che affidava al popolo romano la custodia sui propri figli. Cleopatra torn\u00f2 quindi ad Alessandria e nel mese di novembre del 48 a.C. fu proclamata nuovamente co-regnante insieme a Tolomeo, che forse spos\u00f2 in quell'occasione; ad Arsinoe e a Tolomeo minore fu invece consegnato il regno di Cipro.\nCleopatra riusc\u00ec a guadagnarsi il favore di Cesare e divenne sua amante e Tolomeo, ancora determinato a deporre la sorella, si alle\u00f2 con Arsinoe e scaten\u00f2 una guerra civile; i due organizzarono infatti insieme un esercito, che nel mese di dicembre si scontr\u00f2 nella citt\u00e0 di Alessandria con quello di Cesare e Cleopatra: la battaglia che ne consegu\u00ec caus\u00f2 molti danni agli edifici della citt\u00e0, compresa la Biblioteca di Alessandria. L'arrivo di rinforzi da Pergamo offr\u00ec la vittoria a Cesare e Cleopatra: Arsinoe e Tolomeo furono costretti a lasciare la citt\u00e0 e, poco dopo, il 27 marzo del 47 a.C. (13 gennaio nel calendario giuliano), Tolomeo fu sconfitto nella battaglia del Nilo, durante la quale mor\u00ec annegato nel tentativo di attraversare il fiume. Cleopatra, rimasta cos\u00ec unica sovrana dell'Egitto, nomin\u00f2 co-reggente il fratello pi\u00f9 giovane, Tolomeo XIV.\nTolomeo XIII nell'eredit\u00e0 storica culturale.\nNella \"Divina Commedia\" di Dante Alighieri, precisamente al canto XXXIII dell\"'Inferno\", appare una zona del Cocito chiamata \"Tolomea\", in cui sono puniti i traditori degli ospiti: il nome di questa zona pu\u00f2 derivare proprio da Tolomeo XIII, che fece assassinare un suo ospite, Pompeo (l'altra ipotesi \u00e8 che venga da Tolomeo di Gerico).\nTolomeo appare anche in diverse opere artistiche e di intrattenimento (opera, teatro, cinema, televisione) riguardanti la celeberrima sorellastra Cleopatra, tra le quali ricordiamo:"}
{"id": "110398", "revid": "322321", "url": "https://it.wikipedia.org/wiki?curid=110398", "title": "Bray (Irlanda)", "text": "Bray (\"Br\u00e9\", anticamente \"Br\u00ed Chulainn\" in irlandese) \u00e8 una citt\u00e0 nel nord della contea di Wicklow, in Irlanda.\nBray \u00e8 una citt\u00e0 situata sulla costa orientale d'Irlanda, a circa 20 km a sud di Dublino. Nel centro hanno sede molte industrie ed \u00e8 residenza di molti pendolari diretti a Dublino in macchina o tramite il sistema ferroviario DART; \u00e8 inoltre una \"market town\" per le aree circostanti, e meta turistica specialmente per i dublinesi nei fine settimana.\nGeografia fisica.\nLa citt\u00e0 \u00e8 situata sulla costa est dell'Irlanda, ai piedi dei Monti Wicklow. La citt\u00e0 \u00e8 attraversata dal fiume Dargle, che scorre prevalentemente nella parte nord, mentre a sud si erge il rilievo collinare di Bray Head, un promontorio composto da grovacca e quarzite.\nClima.\nIl clima di Bray \u00e8 di tipo oceanico temperato, con rari picchi di temperatura e frequenti precipitazioni. La temperatura media \u00e8 di .\nOrigine del nome.\nIl nome deriva probabilmente dall'irlandese \"br\u00ed\", che vuol dire \"collina\".\nStoria.\nLa citt\u00e0 in epoca medievale sorgeva presso il confine sud dell'English Pale, il territorio intorno a Dublino direttamente controllato dall'Inghilterra. I territori intorno alla citt\u00e0 erano controllati da clan di origine gaelica, principalmente gli O'Toole e gli O'Byrne. La citt\u00e0 viene citata sotto il nome di \"Brey\" nel 1598 in \"Hiberniae Britannicae Insulae Nova Descriptio\", una mappa dell'Irlanda ad opera di Abramo Ortelio. \nNell'agosto o nel settembre 1649 Oliver Cromwell fece tappa nella cittadina lungo il tragitto da Dublino a Wexford.\nNel corso del diciottesimo secolo la citt\u00e0 sub\u00ec un notevole aumento della popolazione, dovuto al trasferimento lungo la costa di molte famiglie borghesi provenienti da Dublino.\nNel 1854 la citt\u00e0 viene collegata alla capitale tramite la Dublin and Kingstown Railway, aperta nel 1834; il collegamento ferroviario aument\u00f2 ulteriormente la migrazione di famiglie agiate, e la cittadina costiera divent\u00f2 un polo esclusivo, con alberghi e complessi residenziali.\nLa citt\u00e0 soffr\u00ec la carestia irlandese del 1879 e la guerra d'indipendenza irlandese, ma ebbe una crescita economica nel secondo dopoguerra grazie alla massiccia immigrazione di famiglie agiate inglesi che cercavano di evitare le politiche post-belliche di austerit\u00e0.\nSport.\nCalcio.\nIl Bray Wanderers \u00e8 la squadra principale della citt\u00e0 che annovera nel suo palmar\u00e8s due coppe d'Irlanda."}
{"id": "110400", "revid": "125722021", "url": "https://it.wikipedia.org/wiki?curid=110400", "title": "Cosimo I de' Medici", "text": "Figlio del condottiero Giovanni de' Medici, detto delle Bande Nere, e di Maria Salviati, apparteneva per via paterna al ramo cadetto dei Medici detto dei Popolani, discendente da quel Lorenzo de' Medici detto il Vecchio, fratello di Cosimo il Vecchio, primo Signore \"de facto\" di Firenze, mentre era discendente per via materna dal ramo principale stesso, in quanto la madre era figlia di Lucrezia de' Medici, a sua volta figlia di Lorenzo il Magnifico, signore di Firenze.\nIn questo modo Cosimo I port\u00f2 al potere il ramo cadetto dei Popolani e diede vita alla linea granducale.\nBiografia.\nGiovinezza e conquista del potere.\nFiglio del condottiero Giovanni delle Bande Nere e di Maria Salviati, Cosimo sal\u00ec al potere nel 1537, a soli 17 anni, dopo l'assassinio del duca di Firenze Alessandro de' Medici. Il delitto fu ordito da Lorenzino de' Medici, lontano cugino del duca Alessandro, che, tuttavia, non seppe cogliere l'occasione di sostituirsi al proprio parente e fin\u00ec col fuggire da Firenze. Nessuna delle famiglie pi\u00f9 importanti sembrava essere in grado di prendere il posto dei Medici quando Cosimo, allora pressoch\u00e9 sconosciuto, apparve in citt\u00e0, seguito da pochi servi.\nEgli veniva dal Mugello, dove era cresciuto dopo la morte del padre, e riusc\u00ec a farsi nominare duca nonostante appartenesse ad un ramo secondario della famiglia. Infatti, vista la sua giovane et\u00e0 ed il suo contegno modesto, molti personaggi influenti della Firenze del tempo speravano di avere a che fare con un giovane debole, svagato, attratto solamente dalla caccia e dalle donne: una persona facile da influenzare. Cosimo venne, quindi, nominato capo del governo con la clausola che il potere sarebbe stato esercitato dal Consiglio dei Quarantotto. Ma Cosimo aveva interamente ereditato lo spirito battagliero del padre e della nonna paterna Caterina Sforza.\nInfatti, appena investito del potere e dopo aver ottenuto un decreto che escludeva il ramo di Lorenzino da qualsiasi diritto di successione, esautor\u00f2 i consiglieri ed assunse l'assoluta autorit\u00e0. Restaur\u00f2 il potere dei Medici in modo cos\u00ec saldo che da quel momento governarono Firenze e gran parte della Toscana attuale fino alla fine della dinastia, avvenuta con la morte senza eredi dell'ultimo granduca Medici, Gian Gastone, nel 1737; la struttura del governo creata da Cosimo dur\u00f2 fino alla proclamazione del Regno d'Italia.\nIl governo autoritario di Cosimo indusse alcuni importanti cittadini all'esilio volontario. Essi radunarono le loro forze e, col supporto della Francia e degli stati vicini di Firenze, nel tentativo di rovesciare militarmente il governo fiorentino, alla fine del luglio 1537 marciarono su Firenze sotto la guida di Piero Strozzi.\nQuando Cosimo seppe che si stavano avvicinando, invi\u00f2 le sue migliori truppe, comandate da Alessandro Vitelli, a bloccare i nemici. Lo scontro avvenne nei pressi della rocca di Montemurlo il 1\u00ba agosto 1537 e, dopo aver sconfitto l'armata degli esuli, il Vitelli assalt\u00f2 il castello, dove lo Strozzi e i suoi compari si erano rifugiati. L'assedio dur\u00f2 solamente poche ore e termin\u00f2 con la caduta degli assediati, dando a Cosimo la sua prima vittoria militare.\nI capi della rivolta furono dapprima imprigionati e poi decapitati nel palazzo del Bargello. Per tutta la sua vita Cosimo ag\u00ec in modo spietato contro chi cercava di opporsi ai suoi piani. Occorre precisare che il suo dispotismo si rivolgeva in massima parte a coloro che ponevano in discussione la sua autorit\u00e0, e quindi non il popolo, ma quei nobili e ricchi borghesi fiorentini che non tolleravano la sua supremazia e il suo potere. In questa etica assolutista \u00e8 da includere anche la distruzione, iniziata il 20 ottobre 1561 da parte di Cosimo I, della pregevole Cattedrale di Arezzo, posta fuori dalle mura della citt\u00e0, al Colle del Pionta, per essersi l\u00ec fortificato Piero Strozzi il 20 luglio 1554.\nMatrimonio.\nInizialmente Cosimo cerc\u00f2 di sposare Margherita d'Austria, figlia dell'imperatore Carlo V e vedova del duca Alessandro. Ma non ottenne che un secco rifiuto e la pretesa che alla vedova fosse versata una cospicua parte del patrimonio dei Medici. Abbandonato questo progetto, spos\u00f2 nel 1539 Eleonora di Toledo, figlia di Don Pedro Alvarez de Toledo, marchese di Villafranca e vicer\u00e9 spagnolo di Napoli. Si incontrarono per la prima volta nella villa di Poggio a Caiano e si sposarono con grandi fasti nella chiesa di San Lorenzo: lui aveva 20 anni e lei 17. Grazie a questo matrimonio Cosimo entr\u00f2 in possesso delle enormi ricchezze della moglie e si garant\u00ec l'amicizia politica del vicer\u00e9 di Napoli, uno dei pi\u00f9 fidati luogotenenti dell'imperatore. Il Bronzino esegu\u00ec molti ritratti di Eleonora, il pi\u00f9 famoso dei quali \u00e8 conservato agli Uffizi.\nAssieme a Cosimo, Eleonora ebbe undici figli, assicurando cos\u00ec in teoria la successione e la possibilit\u00e0 di combinare matrimoni con altre importanti case regnanti, anche se l'unico che sopravvisse in maniera duratura fu Ferdinando I. Eleonora mor\u00ec nel 1562 all'et\u00e0 di soli quarant'anni, assieme ai suoi figli Giovanni e Garzia. I tre furono uccisi dalla malaria, contratta durante un viaggio verso Pisa, dove volevano curarsi dalla tubercolosi, malattia dovuta all'insalubre situazione cittadina, per sfuggire alla quale proprio Eleonora aveva comprato la residenza di Palazzo Pitti in Oltrarno.\nPrimi anni di governo.\nGi\u00e0 dal 1537, inizi\u00f2 l'inarrestabile ascesa autoritaria di Cosimo I, che invi\u00f2 a Carlo V il vescovo di Forl\u00ec, Bernardo Antonio de Medici, per informarlo di quanto avvenuto alla morte di Alessandro e della successione da parte dello stesso Cosimo, ma soprattutto per confermargli fedelt\u00e0, allo scopo di ottenere la conferma imperiale. A partire dal 1543, dopo avere riscattato le ultime fortezze ancora in mano all'imperatore, Cosimo I, secondo un disegno sistematico commisurato alle particolari condizioni dello Stato toscano, esposto ai frequenti passaggi di truppe e minacciato \"di dentro\" dal banditismo e dai \"fuoriusciti\" fiorentini, avvi\u00f2 una sorprendente attivit\u00e0 edilizio-militare:\nCome indica il nome, Terra del Sole doveva costituire non un semplice luogo fortificato, ma addirittura un piccolo esperimento di citt\u00e0 ideale. La breve distanza da Forl\u00ec (meno di 10\u00a0km) indica, da un lato, la forte penetrazione del potere di Firenze in Romagna (la cosiddetta \"Romagna toscana\"), dall'altro, costituiva un abisso incolmabile, perch\u00e9 il capoluogo romagnolo non cadde mai in potere dei fiorentini e segna, quindi, l'estremo limite della loro espansione.\nAltra priorit\u00e0 di Cosimo fu la ricerca di una posizione di maggior indipendenza rispetto alle forze europee. Egli abbandon\u00f2 la tradizionale posizione di Firenze, di norma alleata con i francesi, per operare dalla parte dell'imperatore Carlo V. I ripetuti aiuti finanziari che Cosimo garant\u00ec all'impero gli valsero il ritiro delle guarnigioni imperiali da Firenze e Pisa ed una sempre maggior indipendenza politica.\nIl timore di nuovi attentati alla sua persona lo spinsero a crearsi una piccola legione di guardia del corpo personale, composta da svizzeri. Nel 1548 Cosimo riusc\u00ec a far uccidere a Venezia Lorenzino de' Medici per mano di Giovanni Francesco Lottini, che assold\u00f2 due sicari volterrani. Per anni lo aveva fatto inseguire per tutta Europa e con la sua morte tramontava ogni possibile pretesa dinastica contro di lui sul comando della Toscana. L'anno successivo medi\u00f2 uno scontro tra Siena e l'impero, facendo accettare l'indipendenza della citt\u00e0 in cambio della presenza di una guarnigione spagnola al suo interno.\nPrefer\u00ec non intraprendere la conquista di Lucca, fermato dal timore che i lucchesi, gelosi della loro indipendenza, si sarebbero trasferiti altrove con i loro capitali, rovinando il commercio della citt\u00e0 (come del resto era avvenuto in precedenza con la conquista di Pisa). D'altro canto, Lucca, unica citt\u00e0 imperiale italiana, godeva, anche grazie alla propria ricchezza, di importanti appoggi da parte di potenti stati europei e tentare la sua conquista avrebbe potuto avere effetti imprevedibili sugli equilibri internazionali. Andarono a vuoto, invece, i suoi tentativi per ottenere Pontremoli e la Corsica che, pur di sottrarsi al dominio genovese, avrebbe accettato l'unione con la Toscana, con la quale aveva, se non altro, vincoli culturali e linguistici pi\u00f9 profondi.\nSapendo di non essere granch\u00e9 amato dai fiorentini, egli li tenne fuori dall'esercito, quindi disarmati, e arruol\u00f2 soltanto truppe provenienti dagli altri suoi dom\u00ecni.\nConquista di Siena.\nNel 1552 Siena si ribell\u00f2 contro l'impero, scacci\u00f2 la guarnigione spagnola e fece occupare la citt\u00e0 dai francesi. Nel 1553 una spedizione militare, inviata dal vicer\u00e9 di Napoli Don Pedro, aveva tentato di riconquistare la citt\u00e0 ma, complice anche la morte dello stesso vicer\u00e9, l'impresa era stata un fallimento. Nel 1554 Cosimo ottenne il supporto dell'imperatore per muover guerra contro Siena utilizzando il proprio esercito. Dopo alcune battaglie nelle campagne tra le due citt\u00e0 e la sconfitta dei senesi a Marciano, Siena fu assediata dai fiorentini. Il 17 aprile 1555, passati molti mesi di assedio, la citt\u00e0, stremata, cadde: la popolazione senese era diminuita da 40.000 a 6.000 abitanti.\nSiena rimase sotto protezione imperiale fino al 1557, quando il figlio dell'imperatore, Filippo II di Spagna, la cedette a Cosimo, tenendo per s\u00e9 i territori di Orbetello, Porto Ercole, Talamone, Monte Argentario e Porto Santo Stefano, che andarono a formare lo Stato dei Presidi. Nel 1559, a seguito del Trattato di Cateau-Cambr\u00e9sis al termine delle guerre d'Italia franco-spagnole, Cosimo ottenne anche i residui territori della Repubblica di Siena riparata in Montalcino, ultimo presidio dei senesi sotto protezione francese.\nOrganizzazione dello stato.\nSebbene Cosimo esercitasse il potere in modo dispotico, sotto la sua amministrazione la Toscana fu uno stato al passo coi tempi. Esautor\u00f2 da ogni carica, anche formale, la maggior parte delle importanti famiglie fiorentine, non fidandosi dei loro componenti. Scelse piuttosto funzionari di umili origini. Una volta ottenuto il titolo di Granduca di Toscana da papa Pio V nel 1569, mantenne la divisione giuridica ed amministrativa tra il Ducato di Firenze (il cosiddetto \"Stato vecchio\") ed il Ducato di Siena (detto \"Stato Nuovo\", quindi tenendo le due zone sapientemente separate e con magistrature proprie. Rinnov\u00f2 l'amministrazione della giustizia, facendo emanare un nuovo codice criminale. Rese efficienti i magistrati e la polizia. Le sue carceri erano tra le pi\u00f9 temute d'Italia. Similmente alle corti dell'Europa dell'epoca, il principe cre\u00f2 la struttura complessa di un casato, ricco di figure professionali e culturali nuove per la storia cittadina e per il suo vissuto personale. Fino agli anni '40-'60 non fu istituita una cassa generale del Granducato che desse puntuale rendiconto delle spese pubbliche e, diversamente dalle corti estense e sabauda, mancarono fonti storiche cospicue e seriali, cos\u00ec come cerimoniali di corte elaborati, con riti, linguaggi, attori e codici espressivi del potere sovrano, fatti che resero la storia medicea di quel periodo assimilabile pi\u00f9 a quella di un casato locale che ad una corte principesca.\nSpost\u00f2 la sua dimora da Palazzo Medici (oggi Palazzo Medici Riccardi) a Palazzo Vecchio, in modo che ogni fiorentino avesse ben chiaro che il potere era tutto nelle sue mani. Anni pi\u00f9 tardi si trasfer\u00ec a Palazzo Pitti.\nIntrodusse e finanzi\u00f2 la fabbricazione di arazzi. Costru\u00ec strade, opere di prosciugamento, porti. Dot\u00f2 molte citt\u00e0 toscane di fortilizi. Rafforz\u00f2 l'esercito, istitu\u00ec nel 1561 l'Ordine marinaresco di Santo Stefano, con sede a Pisa nel vasariano Palazzo dei Cavalieri, e miglior\u00f2 la flotta toscana, partecipando alla battaglia di Lepanto. Con la \"Legge dell'Unione\" del 1549 e con ulteriori assegnazioni tra il 1559 ed il 1564 modific\u00f3 la funzione dell'antico Ordine di Parte Guelfa, sottraendogli funzioni militari e attribuendogli competenza piena nella gestione del territorio granducale dalla regimentazione delle acque alle manutenzione delle aree rurali e boschive. Promosse le attivit\u00e0 economiche, sia recuperando antiche lavorazioni (come l'estrazione dei marmi a Seravezza), sia creandone di nuove. I continui aumenti delle tasse, seppur controbilanciati da un incremento dei commerci, posero il germe di uno scontento popolare che si acuir\u00e0 sempre di pi\u00f9 con i suoi successori. Nonostante le difficolt\u00e0 economiche, fu molto prodigo come mecenate.\nProsegu\u00ec, inoltre, gli studi di alchimia e di scienze esoteriche, la cui passione aveva ereditato dalla nonna Caterina Sforza.\nNegli ultimi dieci anni del suo regno rinunci\u00f2 alla conduzione degli affari interni dello stato in favore di suo figlio Francesco.\nGranduca.\nCosimo si adoper\u00f2 per ricevere un titolo regale che lo affrancasse dalla condizione di semplice feudatario dell'imperatore e che gli desse quindi maggior indipendenza politica. Non trovando alcun appoggio da parte imperiale, si rivolse al Papato. Gi\u00e0 con Paolo IV aveva cercato di ottenere il titolo di re o arciduca, ma invano. Finalmente, nel 1569, dopo aver stipulato un accordo col papa secondo il quale avrebbe messo la sua flotta a servizio della Lega Santa che si stava venendo a formare per contrastare l'avanzata ottomana, Pio V eman\u00f2 una bolla che lo creava granduca di Toscana. Nel gennaio dell'anno successivo fu incoronato dal papa stesso a Roma. In realt\u00e0 tale diritto sarebbe spettato all'imperatore, e per questo Spagna e Austria si rifiutarono di riconoscere il nuovo titolo, minacciando di abbandonare la Lega, mentre Francia ed Inghilterra lo ritennero subito valido e, col passare del tempo, tutti gli stati europei finirono per riconoscerlo. Alcuni storici ipotizzano che l'avvicinamento tra Pio V e la conseguente concessione dell'ambito titolo granducale avvenisse con la consegna a tradimento dell'eretico Pietro Carnesecchi, che si era rifugiato a Firenze confidando nella protezione del Duca medesimo.\nUltimi anni e morte.\nLa morte della moglie nel 1562 e di due dei suoi figli colpiti da malaria lo aveva profondamente segnato. Nel 1564 abdic\u00f2 a favore del figlio Francesco, ritirandosi nella villa di Castello vicino a Firenze. Guardando anche il profilo umano, c'\u00e8 da credere che la vita nelle sale ormai vuote di Palazzo Pitti, gi\u00e0 occupate dall'amatissima moglie e dai numerosi figli che non gli erano sopravvissuti, lo deprimesse enormemente.\nDopo aver frequentato Eleonora degli Albizi, dalla quale ebbe due figli naturali, nel 1570 Cosimo prese in seconde nozze Camilla Martelli come moglie morganatica, che gli diede una figlia, poi legittimata e integrata nella successione. Il peggioramento del suo burrascoso carattere e i continui scontri con i figli (Francesco aveva una visione dello Stato completamente diversa dal padre), a causa della nuova moglie, resero i suoi ultimi anni turbolenti. Mor\u00ec il 21 aprile 1574, a cinquantacinque anni, gi\u00e0 gravemente menomato da un ictus che gli aveva limitato la mobilit\u00e0 e tolto la parola.\nNel 1857, durante una prima ricognizione delle salme dei Medici, cos\u00ec venne ritrovato il suo corpo: \nCosimo e l'arte.\n9\nCosimo seppe sfruttare il ruolo anche politico dell'arte, promuovendo numerosi cantieri che cambiarono, in meglio, il volto di Firenze, in modo da portare avanti un'immagine del suo governo come saggio e illuminato, apportatore di prestigio economico e culturale in citt\u00e0.\nTra le varie opere da lui compiute, si ricorda la creazione della fabbrica che doveva ospitare le Magistrature, cio\u00e8 gli uffici amministrativi dello Stato, che, diventata Galleria degli Uffizi sotto il granduca Francesco I de' Medici, \u00e8 oggi uno dei pi\u00f9 importanti e visitati musei del mondo. Ampli\u00f2 la maestosa costruzione di Palazzo Pitti, che divenne la residenza ufficiale dei granduchi; port\u00f2 a compimento il Giardino di Boboli, parco della sua residenza. Colleg\u00f2 la sua nuova residenza con Palazzo Vecchio attraverso il Corridoio vasariano.\nLa sua corte fu ambita da artisti di grande valore, tra i quali Giorgio Vasari, Agnolo Bronzino, Bartolomeo Ammannati, Benvenuto Cellini. E proprio su consiglio dell'architetto aretino Giorgio Vasari fond\u00f2, il 13 gennaio 1563, l'Accademia e Compagnia dell'Arte del Disegno, il cui ruolo e prestigio, certo non confinati negli angusti limiti politico economici del principato toscano, crebbero fra il Cinque e il Seicento grazie allo straordinario contributo di accademici come Michelangelo Buonarroti, Francesco da Sangallo, Benvenuto Cellini, Bartolomeo Ammannati, il Giambologna, Galileo Galilei, ecc.\nMentre la Compagnia era una sorta di corporazione cui dovevano aderire tutti gli artisti operanti in Toscana, l'Accademia, costituita solo dalle pi\u00f9 eminenti personalit\u00e0 culturali della corte di Cosimo, aveva finalit\u00e0 di tutela e supervisione sull'intera produzione artistica del principato mediceo. Appassionato di archeologia, intraprese ampie ricerche di artefatti etruschi a Chiusi, Arezzo ed in altre citt\u00e0, portando alla luce numerosi oggetti e statue.\nCosimo e la scienza.\nCosimo I, come tutto il ramo dei Medici che da lui discese, era fortemente appassionato alle scienze naturali: nel 1549, per stupire i sudditi e gli stranieri, nonch\u00e9 per dimostrare il suo interesse nelle meraviglie della natura, fece esporre un capodoglio trovato presso Livorno direttamente nella Loggia dei Lanzi in piazza della Signoria a Firenze.\nSotto il suo regno furono fondati gli Orti botanici di Pisa (1544) e di Firenze (1545). Fu autore di studi cosmografici e fece eseguire al monaco Egnazio Danti (1536-1586) le carte geografiche di tutte le terre allora conosciute. La raccolta di meraviglie scientifiche (con forte presenza degli strumenti matematici) iniziata da Cosimo costituisce il nucleo pi\u00f9 antico delle collezioni di strumentazione matematica oggi conservate presso il Museo Galileo di Firenze.\nDiscendenza.\nLa discendenza di Cosimo e Eleonora, sebbene numerosa, non fu certo toccata dalla fortuna, a causa della tubercolosi a Firenze, che richiedeva spesso soggiorni nelle zone costiere, dove invece era presente la malaria. Morirono infatti di febbri malariche i figli Maria (1557), Giovanni (1562) e Garzia (1562), oltre alla stessa Eleonora (1562); altri tre (Pedricco, Antonio e Anna), morirono ancora in fasce; Lucrezia, Duchessa di Ferrara, Modena e Reggio, mor\u00ec giovanissima di tubercolosi (anche se i nemici di suo marito, Alfonso II d'Este, insinuarono che fosse stata avvelenata da quest'ultimo, allo scopo di sposare l'arciduchessa Barbara d'Austria, matrimonio politicamente pi\u00f9 prestigioso); Francesco I mor\u00ec misteriosamente insieme alla seconda moglie Bianca Cappello (per molti secoli si \u00e8 ipotizzato che fossero stati avvelenati da Ferdinando I, ma le ultime analisi scientifiche smentiscono questa ipotesi); Isabella, che per molti anni si ipotizz\u00f2 che potesse essere morta per mano del marito con l'accusa di adulterio, mor\u00ec per un\u2019ostruzione biliare; Ferdinando I fu l'unico dei figli legittimi ad avvicinarsi alla vecchiaia e fu per molti anni il terzo Granduca di Toscana, morendo a 59 anni.\nCosimo I, inoltre, ebbe alcune storie fuori dal matrimonio e quattro figli illegittimi: da una donna, il cui nome non viene menzionato, ebbe la sua prima figlia, Bia, che per\u00f2 mor\u00ec a soli 5 anni; da Eleonora degli Albizzi ebbe una figlia nata morta e Giovanni, che fu un militare e un architetto e mor\u00ec a 54 anni; dall'amante Camilla Martelli, poi moglie morganatica, ebbe Virginia, che verr\u00e0 legittimata in conseguenza del matrimonio dei genitori nel 1570 e che morir\u00e0 a 47 anni, affetta da tempo da pazzia.\nCon Eleonora di Toledo ebbe undici figli:\nCon Camilla Martelli, moglie morganatica, ebbe una figlia:\nCome gi\u00e0 scritto, Cosimo ebbe numerose relazioni extra-coniugali.\nDa una donna rimasta ignota ebbe, prima del matrimonio con Eleonora di Toledo, una figlia:\nDa Eleonora degli Albizi ebbe un figlio:"}
{"id": "110401", "revid": "1718925", "url": "https://it.wikipedia.org/wiki?curid=110401", "title": "Musica etnica", "text": "L'espressione musica etnica identifica tutti quei generi di musica che si collocano al di fuori dagli schemi \"standard\" della pop music o della musica classica occidentali utilizzando qualche tipo di componente \"etnico\", cio\u00e8 esplicitamente riconducibile a una determinata etnia, popolazione o cultura. \nQuindi possiamo dedurre che la musica etnica \u00e8 una musica appartenente ad un determinato popolo.\nDescrizione.\nNell'uso comune del termine c'\u00e8 di solito un riferimento alle tradizioni (e agli strumenti) musicali del terzo mondo, in particolare Africa e Sudamerica, ma anche Australia (musica aborigena), Medio Oriente e cos\u00ec via.\nCi si pu\u00f2 riferire sia alla musica popolare e musica tradizionale di tali paesi, sia alla pop music occidentale che presenta contaminazioni e influenze da tali tradizioni musicali (o viceversa). \nEvidentemente, i vari tipi di musica che ricadono in questa categoria non hanno nessun particolare elemento comune unificante da un punto di vista \"musicale\", rifacendosi per l'appunto a una variet\u00e0 di tradizioni musicali indipendenti. L'espressione \"musica etnica\" viene usata principalmente con intenti legati alla pura classificazione (per esempio sugli scaffali dei negozi di dischi o delle biblioteche) o alla commercializzazione della musica.\nFra i diversi usi possibili del termine esistono sfumature di significato. La musica pop \"occidentale\" con contaminazioni o influenze etniche, come quella di Paul Simon (per esempio l'album \"Graceland\" del 1986) o di Peter Gabriel (almeno dal quarto album in avanti) viene spesso definita \"world music\", termine che nasce nel contesto del \"business\" della musica pop. La musica pop pu\u00f2 essere definita anche come musica di \"consumo\" perch\u00e9 passa subito di moda. Un artista italiano che pu\u00f2 essere citato in questo senso \u00e8 Jovanotti. Sotto la medesima dicitura vengono classificati, in modo simmetrico, quegli artisti africani, sudamericani e cos\u00ec via che sono stati \"scoperti\" dal \"business\" della musica pop e che in genere seguono un percorso musicale inverso, partendo dalle proprie tradizioni musicali e \"sposandole\" a schemi adatti a essere ben accolti dal pubblico europeo e americano (come Youssou N'Dour).\nData l'evoluzione dei sistemi di trasporto e di comunicazione anche solo rispetto all'inizio del XX secolo, non stupisce che le tradizioni occidentali vengano in contatto con quelle di altre culture, con reciproca influenza; in questo senso, \u00e8 verosimile che il confine fra quella che viene chiamata pop music e la musica etnica diventi via via pi\u00f9 sfuggente. I critici di questa tendenza osservano che essa potrebbe portare, sul lungo periodo, a una sostanziale \"globalizzazione\" della musica che coinciderebbe con un depauperamento delle tradizioni musicali dei popoli. Da questa preoccupazione nasce quindi, come contromisura, l'interesse per lo studio e la preservazione delle tradizioni musicali dei paesi del terzo mondo.\nUn particolare esempio di una possibile fusione e commistione di generi \u00e8 la musica etno-elettronica, che unisce e preserva aspetti della world music fondendoli con la musica elettronica.\nFra le etichette discografiche specializzate nella pubblicazione di musica etnica vi sono A Luaka Bop di David Byrne, la celebre Real World Studios di Peter Gabriel, Deep Forest, Sacred Spirit, Agricantus, Rough Guides, Felmay, Folkways, Tropical Music, Malanova e Corepolis."}
{"id": "110402", "revid": "123674028", "url": "https://it.wikipedia.org/wiki?curid=110402", "title": "Data mart", "text": "In business intelligence, nell'ambito del data warehouse, un data mart \u00e8 un raccoglitore di dati, specializzato in un particolare soggetto, che contiene un'immagine dei dati stessi, permettendo di formulare strategie sulla base dell'analisi degli andamenti passati.\nCaratteristiche.\nNormalmente si colloca a valle di un \"data warehouse\" pi\u00f9 globale venendo alimentato a partire da esso, di cui costituisce, in pratica, un estratto: detto in termini pi\u00f9 tecnici, un \"data mart\" \u00e8 dunque un sottoinsieme logico o fisico di un \"data warehouse\" di maggiori dimensioni.\nLa differenza fondamentale consiste nel fatto che la creazione del \"data warehouse\" avviene in maniera generalizzata a partire da database operazionali aziendali per poi venire incontro a specifiche esigenze, mentre il \"data mart\" viene generalmente creato per venire incontro ad un'esigenza specifica e gi\u00e0 determinata.\nLa necessit\u00e0 di creare un sistema separato per il \"data mart\" rispetto al \"data warehouse\" pu\u00f2 riassumersi nelle seguenti motivazioni:"}
{"id": "110405", "revid": "590", "url": "https://it.wikipedia.org/wiki?curid=110405", "title": "Legge di reciprocit\u00e0 quadratica", "text": ""}
{"id": "110406", "revid": "767487", "url": "https://it.wikipedia.org/wiki?curid=110406", "title": "Reciprocit\u00e0 quadratica", "text": "In matematica, nella teoria dei numeri, la legge di reciprocit\u00e0 quadratica \nriguarda la risolubilit\u00e0 relativa in aritmetica modulare di due equazioni quadratiche correlate, dando le condizioni per cui entrambe, nessuna o una sola di esse hanno soluzione. Come conseguenza, ci permette di determinare la risolubilit\u00e0 di una qualunque equazione quadratica in aritmetica modulare.\n\u00c8 stata inizialmente congetturata da Eulero e Legendre, e dimostrata in maniera soddisfacente da Gauss nel 1796. \nEnunciato.\nSiano \"p\" e \"q\" due differenti numeri primi diversi da 2. Questo implica, in particolare, che \"p\" e \"q\" sono congrui a 1 oppure a 3 (mod 4). Se almeno uno di essi \u00e8 congruo a 1 mod 4, allora la congruenza\nha una soluzione \"x\" se e solo se la congruenza\nha una soluzione \"y\" (le due soluzioni in genere saranno differenti). Se invece entrambi i numeri primi sono congrui a 3 mod 4, allora la congruenza\nha una soluzione \"x\" se e solo se la congruenza\nnon ha alcuna soluzione.\nUtilizzando il simbolo di Legendre\nsi pu\u00f2 riassumere il tutto come \nDato che formula_7 \u00e8 pari se almeno uno tra \"p\" e \"q\" \u00e8 congruo a 1 mod 4, e dispari solo quando sia \"p\" che \"q\" sono congrui a 3 mod 4, formula_8 \u00e8 uguale a 1 se almeno uno tra \"p\" e \"q\" \u00e8 congruo a 1 mod 4, ed \u00e8 uguale a\u00a0\u2013 1 quando sia \"p\" che \"q\" sono congrui a 3 mod 4.\nEsempio.\nSe prendiamo ad esempio \"p\" pari a 11 e \"q\" a 19, la legge di reciprocit\u00e0 quadratica ci dice che formula_9 = formula_10, che a sua volta \u00e8 uguale a formula_11 o formula_12 per le propriet\u00e0 dell'aritmetica modulare. Per proseguire, ci occorre un procedimento per calcolare esplicitamente formula_13 e formula_14. Dato che \npossiamo proseguire vedendo che formula_12 = formula_17, e continuare la catena con formula_18, formula_19 o formula_20, completando cos\u00ec il calcolo.\nVarie.\nGauss fu assai fiero di tale legge, da lui definita \"Aureum Theorema\", tanto che negli anni ne pubblic\u00f2 svariate dimostrazioni. Il libro di Franz Lemmermeyer \"Reciprocity Laws: From Euler to Eisenstein\", pubblicato nel 2000, contiene citazioni di 196 dimostrazioni differenti della legge di reciprocit\u00e0 quadratica.\nEsistono anche leggi di reciprocit\u00e0 cubica, quartica (biquadratica) e per esponenti maggiori; ma gi\u00e0 due delle radici cubiche di 1 (radici dell'unit\u00e0) non sono numeri reali, e quindi tali reciprocit\u00e0 sono al di fuori dell'aritmetica dei numeri razionali.\nIl lemma di Gauss tratta delle propriet\u00e0 dei residui quadratici e viene usato in due delle dimostrazioni gaussiane della legge."}
{"id": "110414", "revid": "1718925", "url": "https://it.wikipedia.org/wiki?curid=110414", "title": "Storia di Taranto", "text": "La storia di Taranto ha inizio nell'VIII secolo a.C. con la fondazione di Taras, unica colonia degli Spartani, sebbene ritrovamenti archeologici confermino la presenza di insediamenti appartenenti all'et\u00e0 del bronzo e del ferro 3500 anni prima di Cristo. L'egemonia della citt\u00e0 era legata alla grande sua potenza navale, al controllo del golfo omonimo, definito \"di Taranto\" grazie agli accordi di non belligeranza con l'impero romano, e alla cultura della Magna Grecia.\nEt\u00e0 antica.\nLe origini.\nLa cronologia tradizionale, assegna la data della fondazione di Taranto al 706 a.C.. Le fonti tramandate dallo storico Eusebio di Cesarea, parlano del trasferimento in questa zona dello spartano Falanto, figlio del nobile Arato e discendente di Eracle di VIII generazione, e di altri compatrioti detti Parteni, per necessit\u00e0 di espansione o per questioni commerciali. Questi, approdando sul promontorio di Saturo e fissando i primi insediamenti portarono una nuova linfa di civilt\u00e0 e di tradizioni. La struttura sociale della colonia svilupp\u00f2 nel tempo una vera e propria cultura aristocratica, la cui ricchezza proveniva, probabilmente, dallo sfruttamento delle risorse del fertile territorio circostante, che venne popolato e difeso da una serie di \"phrouria\" tra le quali Pezza Petrosa, piccoli centri fortificati in posizione strategica. A differenza delle altre citt\u00e0 della Puglia (come Bari e Brindisi), Taras (Taranto) non fu annessa all'impero romano se non centinaia di anni dopo la fondazione, anzi numerose guerre riportano eventi durante i quali l'esercito romano si ritir\u00f2 sconfitto, come nella Battaglia di Heraclea ad opera di Pirro.\nLa leggenda racconta che nell'VIII secolo a.C., l'eroe spartano Falanto divenne il condottiero dei Parteni, cio\u00e8 di quel gruppo di cittadini nati durante la guerra messenica, dell'aristocrazia al potere nella citt\u00e0 di Sparta. Consultando l'Oracolo di Delfi prima di avventurarsi per mare alla ricerca di nuove terre, apprese che sarebbe giunto nella terra degli Iapigi, e che avrebbe fondato una citt\u00e0 quando egli avesse visto cadere la pioggia da un cielo sereno e senza nuvole (in greco \"ethra\").\nFalanto si mise in viaggio, fino a quando giunse nei pressi della foce del fiume Tara. Dopo i primi scontri con gli Iapigi che lo videro sconfitto, addormentatosi sul grembo della moglie, ella cominci\u00f2 a piangere a dirotto ripensando alle difficolt\u00e0 sopportate dal marito, bagnando con le sue lacrime il suo volto. L'oracolo si era avverato, una pioggia era caduta su Falanto da un cielo sereno: le lacrime della moglie Etra. Etra \u00e8 un nome la cui origine etimologica \u00e8: cielo sereno.Sciolto l'enigma, l'eroe si accinse a fondare la sua citt\u00e0 l\u00ec, presso l'insediamento iapigio di Saturo.\nUn'altra leggenda, complementare, racconta della nascita della citt\u00e0 risalendo a circa 2000 anni prima di Cristo, ad opera di Taras, uno dei figli di Poseidone. Taras sarebbe giunto in questa regione con una flotta, approdando presso un corso d'acqua che poi da lui stesso avrebbe preso il nome: il fiume Tara. Sempre secondo questa leggenda, Taras avrebbe edificato una citt\u00e0 che egli dedic\u00f2 a sua madre Satyria o a sua moglie Satureia e che chiam\u00f2 quindi Saturo.\nUn giorno Taras sarebbe scomparso nelle acque del fiume e dal padre sarebbe stato assunto fra gli eroi.\nL'antica Taranto ebbe un grande culto per il dio Poseidone e naturalmente nella citt\u00e0, non poteva non essere eretto un tempio dedicato a questa divinit\u00e0.\nPi\u00f9 tardi, nel II millennio a.C., giunsero dal mare nuove popolazioni Arii, che, attratte dalla particolare conformazione della costa, costruirono le loro case su palafitte. Un po' alla volta gli Arii riuscirono a sottomettere le popolazioni locali ed a controllare tutto il territorio.\nL'et\u00e0 classica.\nIntorno al 500 a.C. la citt\u00e0 era governata da un istituto di tipo monarchico. \u00c8 noto infatti un re tiranno di nome Aristofilide ed una conflittualit\u00e0 politica tale da provocare un gran numero di esuli.\nL'ultimo re tarantino, legato ad una discendenza che prediligeva interessi di tipo esclusivamente agricolo, fu indotto per mentalit\u00e0 a tradurre erroneamente la grandezza della sua gente in potenza bellica. Per questo, continue furono le aggressioni condotte ai danni dei vicini Peucezi e Messapi, fino alla definitiva sconfitta subita da Taranto contro gli Iapigi nel 473 a.C., annoverata dallo storico greco Erodoto tra le pi\u00f9 gravi sconfitte inflitte a popolazioni di stirpe greca. Questo evento provoc\u00f2 la crisi della classe aristocratica al potere, che non pot\u00e9 opporsi ad una rivoluzione istituzionale di tipo democratico, in quanto decimata dalla guerra: molti aristocratici furono uccisi e gli stessi Pitagorici vennero allontanati.\nNella prima met\u00e0 del V secolo a.C. la citt\u00e0 sub\u00ec una profonda trasformazione urbanistica.\nSi costru\u00ec infatti una nuova cinta difensiva e si ampli\u00f2 la superficie monumentale, che raggiunse il suo culmine con la costruzione di un imponente tempio dorico sull'acropoli.\nLa democrazia, tuttavia, conferm\u00f2 la politica aggressiva nei confronti del mondo esterno. Tra il 444 a.C. ed il 433 a.C., la citt\u00e0 intraprese una guerra per il possesso della Siritide contro la colonia panellenica di Thurii, conclusasi con l'accordo per la costituzione di una subcolonia mista di Thurini e Tarantini, che prese il nome di Heraclea, in cui, per\u00f2, prevalse ben presto la componente dorica di Taranto.\nVerso la fine del secolo, Taranto si alline\u00f2 alla politica di Sparta e, in occasione della guerra del Peloponneso contro Atene, pur non coinvolta direttamente nel conflitto, neg\u00f2 nel 415 a.C. l'approdo alle navi della flotta ateniese dirette verso la Sicilia, in occasione della disastrosa spedizione ateniese.\nL'et\u00e0 ellenistica.\nIl periodo di maggiore floridezza della citt\u00e0 corrisponde al governo settennale di Archita, che segn\u00f2 l'apice dello sviluppo tarantino ed il riconoscimento della preminenza sulle altre colonie greche dell'Italia meridionale. Dal 343 a.C. al 338 a.C. i Tarantini, dopo aver fondato una serie di phrouria tra le quali Pezza Petrosa, si scontrarono ancora con i Messapi, rimediando una sconfitta che culminer\u00e0 con la morte del Re spartano Archidamo III, accorso, nel frattempo, in aiuto della citt\u00e0. Nel 335 a.C., in occasione di una guerra contro i Lucani, i Bruzi ed i Sanniti, giunse Alessandro I detto \"il molosso\", che riusc\u00ec a conquistare le citt\u00e0 di Brentesion, Siponto, Heraclea, Cosentia e Paestum.\nNel 303 a.C., allo scopo di frenare l'espansione di Taranto, i Lucani si allearono con Roma, che, tuttavia prefer\u00ec concordare la pace; nei trattati stipulati fu inclusa una clausola in base alla quale veniva vietato alle navi romane di spingersi pi\u00f9 ad oriente del promontorio Lacinio\nNel 282 a.C., Roma invi\u00f2 una flotta composta da dieci navi in soccorso degli abitanti di Thurii, assediati dai Lucani; per raggiungere Thurii, i Romani dovettero oltrepassare Capo Lacinio e pretesero di ormeggiare nel porto di Taranto.\nLa citt\u00e0 era impegnata nei festeggiamenti in onore di Dioniso e la popolazione assisteva ai giochi nell'anfiteatro vicino al mare: viste all'orizzonte le navi romane, i Tarantini, che gi\u00e0 odiavano Roma per le sue mire espansionistiche e per gli aiuti che aveva sempre prestato ai governi aristocratici, videro in questo arrivo una violazione del trattato del 303 a.C. e non esitarono, quindi, ad affrontarle con la propria flotta, riuscendo ad affondare quattro navi e a catturarne una e facendo molti prigionieri tra i Romani. Non appagati, marciarono contro la vicina Thurii, sopraffacendo il presidio romano e saccheggiando la citt\u00e0. Nonostante l'oltraggio subito, Roma non volle cominciare una guerra che avrebbe sicuramente richiamato nella penisola milizie greche o cartaginesi, pertanto invi\u00f2 nella citt\u00e0 come ambasciatore Lucio Postumio per chiedere con fermezza la restituzione della nave e dei prigionieri catturati, nonch\u00e9 l'abbandono di Thurii. Postumio fu accolto con dileggio e sarcasmo per il suo abbigliamento e per il greco incerto con cui si espresse. Avendo, inoltre, espresso delle minacce, per reazione i Tarantini invitarono l'ambasceria ad abbandonare subito la citt\u00e0 e si racconta che in quell'occasione un uomo di nome Filonide, soprannominato \"Kotyl\u00e8\" per il suo aspetto, orin\u00f2 sulla toga di Postumio, che cos\u00ec ammon\u00ec la popolazione: \"Per lavare quest'offesa spargerete una gran quantit\u00e0 di sangue e verserete molte lacrime\".\nTutto questo fu il pretesto affinch\u00e9 la guerra venisse dichiarata nel 281 a.C.\nLe guerre contro Roma.\nTaranto, per resistere alla potenza di Roma, strinse un'alleanza con Pirro, Re dell'Epiro e nipote di Alessandro Magno, il quale invi\u00f2 il suo luogotenente Milone con un esercito di circa 30.000 uomini e 20 elefanti, obbligando i Tarantini validi ad arruolarsi.\nGli scontri tra Epiroti e Romani furono sempre durissimi e costosi in termini di vite umane: la famosa battaglia di Heraclea del 280 a.C., che vide protagonisti il console romano Publio Valerio Levino e lo stesso Pirro, cost\u00f2 7.000 morti, 2.000 prigionieri e 15.000 feriti ai Romani e 4.000 morti pi\u00f9 un gran numero di feriti tra i greci.\nI successi degli Epiroti erano legati alla presenza degli elefanti da guerra, animali tanto imponenti, quanto sconosciuti fino ad allora ai Romani.\nLa lega tarantino-epirota colse ancora un successo nella battaglia di Ascoli di Puglia del 279 a.C., ma, nonostante queste iniziali vittorie, Pirro, consapevole della potenza e dell'organizzazione dei suoi avversari e desideroso di crearsi un dominio personale in Italia, invece di risolvere il conflitto si spost\u00f2 in Sicilia. I Romani, nel frattempo, si riorganizzarono e trovarono le contromisure alla presenza degli elefanti, per cui le sorti delle battaglie successive si spostarono sempre pi\u00f9 a loro favore, tanto che Pirro non pot\u00e9 che stipulare un trattato con cui si impegnava ad abbandonare l'Italia, a patto per\u00f2 che si lasciasse tranquilla Taranto.\nTuttavia, Roma torn\u00f2 ben presto in campo contro i popoli del Mezzogiorno e Pirro fu nuovamente invitato a ritornare in Puglia. Le sconfitte di Pirro furono questa volta decisive, tanto che, dopo la disfatta di Malevento si ritir\u00f2 in Grecia (dove mor\u00ec poco dopo), lasciando a Taranto solo una piccola guarnigione comandata da Milone.\nI Tarantini chiesero l'aiuto di una flotta cartaginese con lo scopo di liberarsi del presidio epirota. Per tutta risposta, Milone consegn\u00f2 la citt\u00e0 al console romano Lucio Papirio Cursore che cos\u00ec cadde in potere dei Romani, che nel 272 a.C. ne fecero smantellare le mura, imposero un tributo di guerra e sottrassero tutte le armi e le navi. Tutto ci\u00f2 che ornava Taranto (statue dell'arte greca, oggetti preziosi, pregevoli quadri) e qualsiasi oggetto di valore fu inviato a Roma, insieme ai matematici, ai filosofi, ai letterati, tra cui Livio Andronico, che tradusse in latino l'Odissea; il grande poeta Leonida, invece, riusc\u00ec a fuggire prima della capitolazione della citt\u00e0, ma da quel momento visse un'esistenza miserrima, morendo in esilio. Roma si astenne dall'infliggere a Taranto ulteriori punizioni e mise la citt\u00e0 nel novero delle alleate, proibendole, per\u00f2, di coniare moneta.\nDurante la seconda guerra punica, in seguito all'esecuzione di due prigionieri tarantini, colpevoli di aver tentato la fuga, nella citt\u00e0 riprese vigore un certo sentimenti anti-romano. Attraverso il tradimento di due cittadini, favorevoli all'arrivo dei Cartaginesi, Annibale riusc\u00ec nel 212 a.C. ad impadronirsi di Taranto e costrinse all'assedio i Romani, che non furono pi\u00f9 in grado di usare la citt\u00e0 come base logistica per le proprie truppe.\nNel 209 a.C., il console romano Quinto Fabio Massimo si impadron\u00ec nuovamente di Taranto, questa volta grazie al tradimento di un ufficiale cartaginese. La punizione inflitta dai Romani per la defezione di Taranto fu durissima. La citt\u00e0 venne completamente saccheggiata e furono portate a Roma migliaia di opere d'arte tra cui il famoso Ercole di bronzo di Lisippo, oltre 83.000 libbre e 9.000 talenti d'oro, una grande quantit\u00e0 di argento coniato e lavorato, bronzi e stoffe preziose. Oltre 30.000 tra Tarantini e Cartaginesi furono fatti schiavi. Il bottino fu tale da consentire a Roma di coniare per la prima volta monete d'oro.\nNel 123 a.C. Gaio Gracco istitu\u00ec una colonia nel territorio confiscato dallo stato romano, dove fu costruito un acquedotto per il rifornimento idrico delle ville suburbane e delle navi che attraccavano ad un molo sul mar Grande.\nDopo l'89 a.C., la comunit\u00e0 greca e la colonia romana confluirono in un'unica struttura amministrativa, il cosiddetto \"municipium\", segnando l'omologazione completa di Taranto nella Repubblica romana.\nNell'occasione della stipula di uno storico patto tra Augusto e Marco Antonio nel 37 a.C., la citt\u00e0 venne fornita di un acquedotto e di un anfiteatro.\nIl I secolo a.C. fu caratterizzato, nel complesso, da una sopravvivenza difficile e solo verso la sua fine si registr\u00f2 una certa ripresa. La citt\u00e0 mantenne un buon livello di vita urbana all'epoca di Traiano, durante il quale furono costruite le terme \"Pentascinenses\", poi restaurate nel IV secolo da Furio Claudio Togio Quintillo.\nEt\u00e0 medievale.\nIl dominio bizantino.\nCon la caduta dell'Impero romano d'Occidente, Taranto si avvi\u00f2 verso un periodo di decadenza lungo ed inesorabile, causato anche dallo sviluppo progressivo del porto di Brindisi.\nLa popolazione assistette all'avvicendarsi dei Goti, dei Bizantini e dei Longobardi: Belisario la occup\u00f2 e la ripopol\u00f2, ma Totila con i suoi Goti la riconquist\u00f2, lasciandovi un forte presidio.\nIl generale greco Narsete, successore di Belisario, sconfisse Totila e la rifece bizantina. Poi, nel 568 calarono i Longobardi, che la conquistarono nella prima parte del secolo successivo. Durante la Guerra Greco-Gotica la citt\u00e0, gi\u00e0 da secoli in declino, sub\u00ec profondi contraccolpi che ne segnarono definitivamente la destrutturazione della trama urbana. Stando a Procopio di Cesarea il generale Giovanni avrebbe provveduto a rifortificarla dopo aver constatato l'impossibilit\u00e0 di difenderla in quanto ormai sprovvista di mura. Questa fonte \u00e8 sempre stata considerata fondamentale per comprendere, non senza difficolt\u00e0, i primi processi di castralizzazione della citt\u00e0 altomedievale gi\u00e0 in atto prima della ricostruzione voluta, nel X secolo, dall'imperatore bizantino Niceforo Foca. \nNella primavera del 663 il \"basileus\" Costante II Eraclio sbarc\u00f2 a Taranto e strapp\u00f2 ai Longobardi la citt\u00e0, le Murge, il Salento e il Gargano. Tornato l'Imperatore a Costantinopoli, i Longobardi ripresero la lotta, prima col duca Grimoaldo, e poi con il di lui figlio Garibaldo, che nel 686 riconquist\u00f2 Taranto e Brindisi. Attorno all'anno 700 iniziarono le scorrerie dei Berberi, che dureranno ben oltre l'anno 1000.\nL'inizio del IX secolo fu caratterizzato dalle lotte interne a quanto restava del potere dei Longobardi, che nel frattempo erano stati annientati dai Franchi. Nell'840 un principe longobardo di Benevento fu tenuto prigioniero a Taranto, ma alcuni suoi sostenitori lo liberarono, lo riportarono a Benevento e lo proclamarono principe. Nel frattempo i Saraceni riuscirono ad assumere il controllo della citt\u00e0, istituendovi un emirato, che dur\u00f2 un quarantennio, e trasformandola in un'importante base navale e militare dalla cui partivano frequentemente navi cariche di prigionieri, destinati al mercato degli schiavi. Nell'850 quattro colonne saracene partirono da Taranto e Bari per razziare Calabria, Campania, Puglia, Molise e Abruzzo. Ancora, nell'anno 854, sempre da Taranto part\u00ec una spedizione guidata da \u02bfAbb\u0101s ibn F\u0101\u02beid che saccheggi\u00f2 la provincia di Salerno. Nell'871, e, successivamente, nell'875, Taranto fece da base alle truppe saracene destinate al saccheggio della Campania e della Puglia.\nNell'880 l'imperatore Basilio I \"il Macedone\", deciso a riprendersi le terre pugliesi, invi\u00f2 due eserciti guidati dai generali Procopio e Leone Apostyppes e una flotta al comando dell'ammiraglio Nasar, le cose andranno per il verso giusto: bloccata la via del mare dalla flotta bizantina, i Saraceni al comando di \u02bfOthm\u0101n vennero sconfitti e Taranto sottratta al loro dominio.\nTra i primi atti del nuovo governo bizantino del generale Apostyppes vi fu la riduzione in schiavit\u00f9 di quegli abitanti che si erano convertiti ai costumi islamici e l'accoglienza di coloni greci per ripopolare la citt\u00e0.\nLa citt\u00e0 continuava a subire le incursioni saracene: il 15 agosto 927, i musulmani guidati dallo schiavone Sabir, distrussero definitivamente quanto rimaneva dell'antica citt\u00e0 greco-romana, infierendo contro i cittadini, massacrandoli senza piet\u00e0 e deportando come schiavi in Africa tutti i superstiti. I pochi che scamparono alla morte trovarono rifugio sulle Murge.\nNel 967, dopo quarant'anni, l'imperatore bizantino Niceforo II Foca, considerato il secondo fondatore di Taranto, cedendo alle reiterate pressioni dei superstiti, s'interess\u00f2 alla citt\u00e0 e decise di ricostruirla, edificando l'odierno Borgo Antico; in questa operazione sparirono gli ultimi resti della citt\u00e0 antica e dell'acropoli, fece colmare il tratto costiero lungo il mar Piccolo per facilitare il lavoro dei pescatori, costru\u00ec un ponte su 7 arcate e ricostru\u00ec l'antico acquedotto romano su 203 arcate, che proprio attraverso il ponte, convogliava nella citt\u00e0 le acque delle vicine Murge.\nI pescatori, che avevano abbandonato la citt\u00e0, ripresero fiducia e tornarono a popolare la zona spianata sul mar Piccolo.\nNel 977 Taranto sub\u00ec un nuovo attacco da parte dei Saraceni, guidati da Ab\u016b l-Q\u0101sim \u02bfAl\u012b che depred\u00f2 la citt\u00e0 e fece numerosi prigionieri, bruciando alcuni quartieri. Nel 982 fu base di partenza dell'esercito imperiale guidato da Ottone II, che venne poi sconfitto dai Saraceni di Ab\u016b l-Q\u0101sim \u02bfAl\u012b nella battaglia di Capo Colonna.\nNella tarda primavera del 1042 vi sbarc\u00f2 Giorgio Maniace, inviato dall'imperatore bizantino Michele V Calafato in un nuovo tentativo di consolidare il suo dominio; il generale riorganizz\u00f2 le sue truppe prima di ripartire per l'Oriente, dopo aver provato a sottrarre la corona al nuovo imperatore Costantino IX Monomaco.\nIl Principato di Taranto.\nConquistata dai Normanni con Roberto il Guiscardo, Taranto si accinse a diventare la capitale di uno dei pi\u00f9 vasti e pi\u00f9 potenti domini feudali del Regno di Sicilia.\nAlla morte di Roberto nel 1085, si accesero aspre rivalit\u00e0 tra Boemondo I d'Antiochia e Ruggero Borsa, i figli avuti rispettivamente dalla prima e dalla seconda moglie. Boemondo, figlio della prima moglie Alberada ripudiata dal marito, fu escluso dalla successione al ducato di Puglia, e decise pertanto di far valere i propri diritti con le armi, riuscendo ad impadronirsi di Oria e portandosi insieme ai suoi seguaci nei territori di Taranto e di Otranto con frequenti scorrerie.\nOnde evitare conseguenze pi\u00f9 nefaste, e accondiscendendo alla richiesta fatta da papa Urbano II di deporre le armi, Ruggero stipul\u00f2 con il fratello un accordo in base al quale concesse i territori di Taranto, Otranto, Gallipoli e Brindisi. Questo accordo non fece per\u00f2 desistere Boemondo dalla sua rivendicazione dei diritti usurpati alla primogenitura, e fomentando abilmente ribellioni in tutto il ducato, riusc\u00ec a diventare verso la fine del 1088 sovrano incontrastato del Principato di Taranto.\nLa sua successiva partecipazione alla prima crociata allestita contro i Turchi selgiuchidi in Terra Santa, condusse il porto di Taranto ad un lungo periodo di decadenza a vantaggio di quello di Brindisi.\nIn seguito alla sua morte avvenuta nel 1111, i successori furono prima il figlio Boemondo II d'Antiochia, e successivamente Ruggero II di Sicilia. Quest'ultimo, oltre a riconoscere la grande importanza geografica e politica del territorio, fu il primo ad investire con il titolo di principe il figlio secondogenito Tancredi. Il breve trono di Tancredi, fu ereditato da Guglielmo I di Sicilia, a partire dal quale il principato non fu pi\u00f9 attribuito a principi di sangue reale fino al sopraggiungere degli Svevi.\nCon l'arrivo degli Svevi, l'imperatore Federico II nomin\u00f2 principe di Taranto suo figlio Manfredi.\nNel 1266 Manfredi venne sconfitto nel corso della Battaglia di Benevento da Carlo I d'Angi\u00f2, la citt\u00e0 pass\u00f2 quindi ai francesi e fu affidata al principe Filippo I d'Angi\u00f2. A quest'ultimo si deve lo sviluppo della citt\u00e0 di Martina Franca (TA) nei primi anni del trecento: infatti ampli\u00f2 il villaggio di profughi tarantini nato nel X secolo con il nome di San Martino, concedendo diritti e franchigie a quanti fossero venuti ad abitarlo.\nIntorno al 1380, Raimondo Orsini Del Balzo ritorn\u00f2 dall'Oriente ed occup\u00f2 alcune terre appartenenti al padre Nicola Orsini. Alleandosi con Luigi I d'Angi\u00f2, riusc\u00ec ad ottenere i beni che gli spettavano per eredit\u00e0, e sempre su consiglio dell'angioino, spos\u00f2 nel 1384 la Contessa di Lecce Maria d'Enghien. Con questo matrimonio, divent\u00f2 uno dei pi\u00f9 potenti feudatari del Mezzogiorno. A lui si deve la costruzione nel 1404 della Torre di Raimondello, una massiccia torre quadrata e fortificata che vigilava l'ingresso in citt\u00e0 dal Ponte di Porta Napoli.\nNel frattempo gli Angioini erano stati definitivamente sconfitti nel 1399.\nDopo la morte di Raimondello nel 1406, suo figlio Giovanni Antonio Orsini Del Balzo divenne principe di Taranto nel 1414.\nNel 1465 il Principato di Taranto venne annesso al Regno di Napoli, entrando cos\u00ec a far parte del regno aragonese.\nEt\u00e0 moderna.\nIl Regno di Napoli.\nA causa delle costanti minacce portate dai Turchi e dai Veneziani, gli Aragonesi decisero di fortificare la citt\u00e0, costruendo il Castello Aragonese e il suo fossato.\nNel 1495, Carlo VIII di Francia costringe alla fuga le truppe aragonesi, entrando senza difficolt\u00e0 in citt\u00e0 e impadronendosi del castello.\nMa nel mese di ottobre dello stesso anno, Cesare d'Aragona mette sotto assedio Taranto per circa un anno e mezzo, costringendo questa volta i francesi alla resa.\nPer riconquistare il consenso del popolo tarantino furono concessi alcuni benefici, e la stessa Regina Isabella di Taranto partecip\u00f2 ai sontuosi festeggiamenti organizzati nel castello ed in citt\u00e0.\nIl 10 agosto 1497 venne incoronato re di Napoli Federico I, ma la ripresa delle ostilit\u00e0 da parte di Ferdinando II d'Aragona e di Luigi XII di Francia, forti del Trattato di Granada stipulato segretamente tra spagnoli e francesi ai danni degli Aragonesi l'11 novembre 1500, lo videro costretto a fuggire in Francia nel settembre del 1501, lasciando le responsabilit\u00e0 del regno al figlio appena dodicenne Ferdinando, principe vicario e duca di Calabria. Il 1\u00ba marzo 1502, nonostante il tentativo di organizzare una difesa dal castello della citt\u00e0, questi dovette cedere all'assedio degli uomini capitanati dal generale Consalvo di Cordova \"il Gran Capitano\", che guid\u00f2 l'invasione del regno dal sud della penisola dopo aver superato le resistenze degli Aragonesi in Calabria e nella Lucania. La popolazione si arrese a condizione di lasciar libero il giovane Principe aragonese, ma gli spagnoli non tennero fede al giuramento fatto sull'Ostia consacrata e lo mandarono invece prigioniero in Spagna, ospite forzato di Ferdinando II d'Aragona.\nCon la perdita dell'indipendenza del Regno di Napoli, Taranto segu\u00ec le sorti di tutta l'Italia Meridionale, cadendo sotto il dominio spagnolo e diventando citt\u00e0 demaniale. Nonostante la mancanza di fondi, si decise di fortificare la citt\u00e0, mentre lungo tutta la costa del mar Grande si costruirono numerose torri costiere di avvistamento.\nIl pericolo rappresentato dai Turchi infatti, non cess\u00f2 mai di venir meno: per circa sei mesi nel 1594, essi stazionarono indisturbati sulle Isole Cheradi nel golfo di Taranto, e approfittando della momentanea debolezza degli Spagnoli, tentarono pi\u00f9 volte di attaccare il castello, ma furono prima respinti e poi definitivamente sconfitti dal popolo tarantino nei pressi del fiume Tara.\nAgli inizi del Seicento, la situazione economica della citt\u00e0 si aggrava inesorabilmente: Taranto non costituisce pi\u00f9 una base militare importante, e le stagnanti attivit\u00e0 della pesca e della mitilicultura, nonch\u00e9 l'attivit\u00e0 agricola nelle mani della nobilt\u00e0 e del clero, determinarono una grave crisi economica che culmin\u00f2 nell'insurrezione popolare del 1647.\nIn concomitanza con i moti di Napoli, il re Filippo IV pretese l'arruolamento dei giovani di circa 18 anni. Scoppi\u00f2 allora anche a Taranto una rivolta popolare guidata da Giandonato Altamura, sedata grazie all'intervento del duca Francesco II Caracciolo di Martina Franca, al quale gli spagnoli avevano chiesto aiuto: il Caracciolo fece finta di attaccare Taranto dalla parte del Ponte di Porta Napoli, ma la maggior parte del suo esercito attravers\u00f2 il Castello Aragonese dalla parte opposta, attraverso la \"Porta Paterna\" aperta dagli Spagnoli, e pot\u00e9 cos\u00ec sorprendere il popolo in rivolta alle spalle. Altamura si arrese e fu condannato all'impiccagione su un torrione del castello.\nDalla seconda met\u00e0 del secolo, la Spagna comincia ad interessarsi maggiormente alle sue colonie dell'America centro-meridionale dalle quali ricavava oro e argento, tralasciando invece i possedimenti della Monarchia Ispanica in Europa.\nAgli inizi del settecento, con l'arrivo a Napoli degli Austriaci, i Tarantini accolsero con entusiasmo la notizia dell'insediamento degli Asburgo presso il castello. Tuttavia nel 1734, gli Spagnoli rioccuparono Napoli con Carlo III, ed il Sindaco di Taranto Luigi Galeota venne nominato \"Regio Governatore\" e \"Castellano\".\nIn quegli anni le fortificazioni della citt\u00e0 sono in completo stato di abbandono: solo infatti nel 1755 si cominci\u00f2 a riparare il Castello Aragonese, mentre nel fossato che si estendeva dalla Torre Sant'Angelo alla Torre della Bandiera, si realizz\u00f2 un giardino con alberi da frutto. Qualche anno dopo, il nuovo Arcivescovo di Taranto Monsignor Giuseppe Capecelatro, cominci\u00f2 a raccogliere presso la sua villa i numerosi reperti archeologici sparsi per la citt\u00e0, tentando cos\u00ec di fondare un primo museo. Passata successivamente ai Borbone e incorporata nel Regno delle Due Sicilie, Taranto ader\u00ec nel 1799 alla Repubblica Partenopea, fino al ritorno al potere del Re di Napoli Ferdinando IV.\nEt\u00e0 contemporanea.\nPeriodo napoleonico e restaurazione borbonica.\nFu nel periodo napoleonico, e grazie all'opera di Giuseppe Bonaparte e di Gioacchino Murat, che la citt\u00e0 riacquist\u00f2 importanza marittima e militare.\nNel 1806, Napoleone Bonaparte istitu\u00ec il Ducato di Taranto, che comprendeva Taranto, Ceglie Messapica, Grottaglie, Leporano, Ostuni, Carovigno, San Vito dei Normanni, Sava, Oria e Francavilla Fontana. Furono infatti costruite nuove caserme e fortificazioni, come il Forte de Laclos sull'Isola di San Paolo.\nIl 9 settembre 1827, un'alluvione provoc\u00f2 danni a molte case e alle mura che cingevano la citt\u00e0, allagando le campagne circostanti e trascinando a mare interi armenti, distruggendo tutti gli insediamenti di mitili del mar Piccolo e causando una lunga carestia. Con il ritorno dei Borbone, Taranto conobbe nuovamente un lungo periodo di abbandono, fino a quando le truppe di Giuseppe Garibaldi la occuparono nel 1860.\nIl Regno d'Italia.\nIn seguito all'incorporazione di Taranto nel Regno d'Italia avvenuta nel 1861, i Tarantini Cataldo Nitti e Nicola Mignogna si adoperarono per il suo rilancio sia marittimo, sia militare, contribuendo a far assumere alla citt\u00e0 una nuova fisionomia.\nVenne infatti istituita la Base Navale con l'Arsenale Militare Marittimo, venne abbattuta la parte occidentale del Castello Aragonese e trasformato l'antico fossato in un canale navigabile, le cui due sponde opposte saranno congiunte dal Ponte Girevole, dando finalmente inizio all'espansione oltre il canale con nuove costruzioni edilizie.\nIl 15 settembre 1883, una seconda e ben pi\u00f9 memorabile alluvione colp\u00ec ancora una volta il Borgo Antico. Si legge in un resoconto del giornale dell'epoca \"Rinnovamento di Taranto\":\nLe guerre mondiali.\nLe spedizioni coloniali in Africa decise dall'Italia, furono vissute dalla citt\u00e0 come grande opportunit\u00e0 economica, soprattutto in virt\u00f9 della crisi che l'industria dei mitili e delle ostriche attravers\u00f2 per via dell'epidemia di colera del 1910.\nIl 24 maggio 1915 l'Italia decise di intervenire nella prima guerra mondiale, e Taranto assunse un ruolo di primo piano con il suo Arsenale e con i nuovi Cantieri Navali Franco Tosi, per la riparazione e la costruzione delle navi da guerra.\nGli operai furono di conseguenza pagati meglio, ed il transito delle migliaia di soldati diretti al fronte miglior\u00f2 le condizioni economiche dei commercianti, ma la guerra port\u00f2 con s\u00e9 anche un aumento dell'inflazione ed una diminuzione del potere di acquisto degli stipendi, al punto tale che la Regia Marina dovette provvedere al razionamento ed alla distribuzione dei generi alimentari.\nLa guerra vera e propria fu per\u00f2 vissuta dalla citt\u00e0 solo nella notte del 2 agosto 1916, quando un attentato fece esplodere la nave da battaglia Leonardo da Vinci nel mar Piccolo, causando la morte di 21 ufficiali, 42 sottufficiali e 186 marinai.\nNel 1917 venne smontata la ringhiera in ferro della Villa Peripato e donata alla Patria.\nAlla fine della guerra, le condizioni economiche si rivelarono drammatiche, aggravate nel 1920 dalla chiusura dei Cantieri Navali. Il disagio economico scaten\u00f2 inevitabilmente numerose dimostrazioni di protesta che sovente si conclusero con scontri violenti tra dimostranti e Polizia.\nL'ascesa al potere di Benito Mussolini ed il Fascismo, condussero alla ripresa dei lavori nell'Arsenale e nei Cantieri Navali, per la riparazione e la costruzione delle navi destinate alle guerre coloniali, e ad un nuovo sviluppo della citt\u00e0 dal punto di vista urbanistico. Nel 1929 si diede inizio alla demolizione del teatro \"Alhambra\" ed alla costruzione sulle sue macerie del Palazzo del Governo, inaugurato dallo stesso Benito Mussolini nel 1934.\nNel 1937 invece, vennero completati i lavori di costruzione del Palazzo delle Poste e della Casa del Fascio, oggi sede dell'Intendenza di Finanza.\nFurono inoltre costruite numerose case di edilizia popolare nel Borgo Antico, nuovi stabilimenti balneari sorsero sul lungomare, e nella centrale Piazza della Vittoria venne costruito il Monumento ai Caduti della prima guerra mondiale.\nL'Italia entra nella seconda guerra mondiale il 10 giugno 1940, e la conseguente concentrazione nel mar Piccolo delle navi da guerra della Regia Marina, port\u00f2 nuovo lavoro per l'Arsenale, ma tutti gli altri settori economici ripiombarono nella crisi, mentre la cittadinanza abbandon\u00f2 lentamente la citt\u00e0 per timore dei bombardamenti, trovando rifugio nei paesi della provincia.\nLa notte dell'11 novembre 1940, storicamente conosciuta come \"Notte di Taranto\", gli aerosiluranti partiti dalla portaerei inglese Illustrious bombardarono la flotta italiana nel mar Piccolo, semiaffondando la corazzata Conte di Cavour, danneggiando gravemente le corazzate Littorio e Duilio, e provocando 59 morti e circa 600 feriti. Solo due aerei britannici Swordfish furono invece abbattuti.\nDopo questo episodio, la Marina da guerra italiana dovette ritirarsi da Taranto per rifugiarsi nei porti di Napoli, La Spezia e Genova, pi\u00f9 sicuri ma pi\u00f9 lontani dal principale teatro delle operazioni.\nLa caduta di Benito Mussolini ed il conseguente armistizio, portarono alla fuga delle truppe tedesche e alla presa di possesso della citt\u00e0 da parte delle truppe alleate (Operazione Slapstick), che requisirono numerosi edifici pubblici per trasformarli in alloggi militari. Il 25 aprile 1945, l'annuncio della fine della guerra comunicato nella centrale Piazza della Vittoria, segn\u00f2 l'inizio di una nuova era.\nIl 2 giugno 1946 nacque la Repubblica Italiana, e negli anni successivi Taranto cominci\u00f2 ad affermarsi come importante centro industriale e commerciale grazie alla sua posizione strategica nel mar Mediterraneo, senza per\u00f2 abbandonare l'antica vocazione marinaresca e militare.\nIl secondo dopoguerra.\nNel 1965 venne inaugurato dal Presidente della Repubblica Giuseppe Saragat il \"IV Centro Siderurgico Italsider\", uno dei maggiori complessi industriali per la lavorazione dell'acciaio in Europa. Grazie a questa nuova realt\u00e0 industriale, tra il 1961 ed il 1971, la citt\u00e0 fece registrare un saldo migratorio sostanzialmente nullo ed un aumento della popolazione pari al 9,1%. Circa 30.000 agricoltori abbandonarono le campagne per diventare operai della grande industria o dell'indotto. Contestualmente il reddito procapite sub\u00ec un incremento del 274%.\nLa notte di Natale del 1968 Papa Paolo VI si rec\u00f2 a Taranto e celebr\u00f2 la messa di mezzanotte nelle acciaierie dell'Italsider: fu la prima volta che la messa di Natale venne celebrata in un impianto industriale (evento documentato dal breve filmato di Franco Morabito intitolato L'acciaio di Natale). Con questo gesto il pontefice volle rilanciare l'amicizia tra Chiesa e mondo del lavoro in tempi difficili.\nCon la contrattazione aziendale e nazionale dei metalmeccanici, fu costituito negli anni settanta un fondo destinato ad interventi pubblici e denominato \"salario sociale\", sovvenzionato con l'1% dei salari e degli stipendi. Si realizzarono grazie ad esso grandi progetti quali l'introduzione dei trasporti extraurbani per i pendolari, la realizzazione degli asili nido e delle scuole materne comunali, la creazione del centro di igiene ambientale e di microcitemia, nonch\u00e9 l'apertura dell'Ospedale \"San Giuseppe Moscati\".\nIl 9 aprile 1993, la frazione di Statte si separ\u00f2 da Taranto, diventando comune autonomo e mantenendo i confini della precedente circoscrizione.\nIl 25 giugno 2004 venne inaugurata in mar Grande la nuova Stazione Navale della Marina Militare Italiana, dotata di alcune infrastrutture NATO. Il 18 ottobre 2006 viene dichiarato ufficialmente il dissesto finanziario del Comune di Taranto, la cui giunta era guidata dal sindaco Rossana Di Bello. Le passivit\u00e0 accertate ammontano inizialmente a 357.356.434 \u20ac, ma nel mese di marzo 2007, il capo della commissione di liquidazione del Comune, Francesco Boccia, dichiara una cifra pari a circa 637 milioni di euro.\nNel mese di luglio 2007, la riduzione dell'erogazione di acqua dalle fonti dell'Irpinia conseguente alle scarse piogge e nevicate dell'inverno trascorso, ha provocato in citt\u00e0 un'emergenza idrica con inevitabili ripercussioni su parte dell'economia commerciale cittadina.\nNel luglio 2012 la magistratura pone in essere una serie di misure ingiuntive nei confronti dei vertici del siderurgico. L'ipotesi di reato \u00e8 disastro ambientale. Il gip Patrizia Todisco ha firmato il provvedimento di sequestro (senza facolt\u00e0 d'uso) degli impianti dell'Ilva di Taranto, azione a tutela di un'emergenza ambientale di grande rilievo che ha inciso profondamente sulla salute della popolazione. Lo 'studio sentieri' rileva dati sconcertanti sui danni causati dalla qualit\u00e0 dell'aria, del suolo e delle acque del territorio. Per le donne residenti nei comuni di Taranto e Statte, a confronto con il resto della provincia, si rileva un eccesso per tutti i tumori di circa il 20%. In particolare l'eccesso di tumori al fegato per le donne \u00e8 +75%; +43% per il linfoma non Hodgkin; +80% per il corpo dell'utero superiore; +48% polmone; tumore alla mammella +24%; superiore al 100% l'incidenza del tumore allo stomaco nelle donne. Per gli uomini l'eccesso registrato nell'aggiornamento dello studio Sentieri, rispetto al resto della provincia \u00e8 superiore al 30% per il tumore alla vescica e per i tumori della testa e del collo, del 40% del tumore maligno del fegato, del 60% per il linfoma non hodgkin. Registrata anche un'incidenza maggiore del 21% del tumore del colon-retto per le donne. Nei pressi dell'Ilva i dati peggiorano. \"I residenti nei quartieri Tamburi, Borgo, Paolo VI e nel comune di Statte mostrano una mortalit\u00e0 e morbosit\u00e0 pi\u00f9 elevata rispetto alla popolazione di riferimento."}
{"id": "110418", "revid": "125699893", "url": "https://it.wikipedia.org/wiki?curid=110418", "title": "Bacino di decantazione", "text": "Un bacino di decantazione \u00e8 una grande vasca in cui vengono decantati i liquidi carichi di materie solide in sospensione al fine di separarle dalla fase liquida.\nCaratteristiche.\nRisulta di grande volume ed \u00e8 generalmente ricavato mediante scavo. Le acque, provenienti da scarichi civili o industriali, sostano per decantare, permettendo l'eliminazione della gran parte dei solidi.\nLo stoccaggio di acque in grossi bacini allo scopo di separarne la frazione solida \u00e8 inoltre utilizzato nell'industria mineraria. In mancanza di una corretta manutenzione questi possono essere causa di rischi per le popolazioni circostanti.\nLe vasche di decantazione vengono utilizzate anche nell'irrigazione dei campi, al fine di ridurre la velocit\u00e0 dell'acqua del canale irriguo e permettere la decantazione dei materiali solidi che l'acqua trasporta in sospensione.\nIncidenti.\nNel corso degli anni, a causa dei pochi controlli o dei difetti di costruzioni, i bacini di decantazioni sono stati soggetti a crolli e cedimenti che spesso e volentieri causano enormi perdite umane gravi danni a livello ambientale. Gli incidenti pi\u00f9 noti:"}
{"id": "110424", "revid": "1318658", "url": "https://it.wikipedia.org/wiki?curid=110424", "title": "Trasmissione di energia elettrica", "text": "In ingegneria elettrica la trasmissione di energia elettrica \u00e8 il passaggio intermedio tra la produzione e la distribuzione agli utilizzatori dell'energia elettrica, attuata con l'appoggio ad un'infrastruttura di rete qual \u00e8 la rete di trasmissione elettrica a grande distanza ed alta tensione, gestita e sviluppata a livello nazionale dal rispettivo operatore del sistema di trasmissione.\nLe linee a media e bassa tensione fanno invece parte della rete di distribuzione. Tale rete di trasmissione comprende, oltre agli elettrodotti operanti a tensioni di centinaia di migliaia di volt in corrente alternata o continua, altri sottosistemi o componenti quali interruttori, trasformatori e strumenti di misura per operazioni di controllo e gestione.\nTale modalit\u00e0 di trasporto ad alta tensione \u00e8 pi\u00f9 efficiente ovvero con meno sprechi per dissipazione da effetto Joule rispetto al trasporto a pi\u00f9 basse tensioni. Si interfaccia con quella di distribuzione tramite cabine elettriche primarie di trasformazione da alta o altissima tensione a media tensione. Si tratta di un'infrastruttura critica, al pari di reti di telecomunicazioni, che ha bisogno di manutenzione costante e forme di protezione e tolleranza ai guasti per incrementarne l'affidabilit\u00e0.\nStoria.\nLa prima\ntrasmissione di energia elettrica in corrente continua avvenne nel 1882 fra un motore a vapore situato a Miesbach e il palazzo di vetro di Monaco di Baviera (a 57 chilometri di distanza), dove si svolgeva una mostra di elettricit\u00e0.\nLa tensione elettrica usata era di 2.000 V. Solo 2,5 kilowatt di potenza (con corrente di 1,25 Ampere: I = P / V) furono trasmessi, e furono utilizzati per far funzionare una cascata artificiale. Il sistema era stato progettato da Oskar von Miller e da Marcel Deprez. Per trasportare l'energia fu utilizzato un cavo telegrafico, che si ruppe dopo pochi giorni.\nNegli anni seguenti Deprez install\u00f2 una linea ove viaggiava corrente continua lunga 112 chilometri fra Creil e Parigi, a una tensione di 6.000 V.\nPer illuminare Portland, Oregon, nel 1890 la Westinghouse Electric costru\u00ec la centrale elettrica di Willamette, a 20\u00a0km di distanza dalla citt\u00e0, e conseguentemente install\u00f2 il primo elettrodotto a lunga distanza, che copriva i 20 chilometri dalla cascata di Willamette a Portland. Si trattava di una linea a corrente alternata a una tensione di 4.000 volt che arrivava in citt\u00e0, dove un sistema di trasformatori riduceva la tensione a 100 volt, utilizzabili per l'illuminazione.\nLa linea sperimentale di Francoforte.\nLa prima linea (sperimentale) di trasmissione trifase (tra i sistemi polifase il sistema trifase, a parit\u00e0 di peso di rame, presenta le minori perdite per effetto Joule) in media tensione fu installata nel 1891 in occasione della mostra internazionale sull'elettricit\u00e0 di Francoforte sul Meno. Tale esempio aveva la finalit\u00e0 di documentare l'efficacia delle intuizioni di Galileo Ferraris e proveniva da Lauffen am Neckar, con una lunghezza di 177 km e una tensione di 15\u00f725 kV (15 000 \u00f7 25 000 volt). La linea mostr\u00f2 un'efficienza del 77%. L'impianto era stato costruito dall'ingegnere svizzero Charles Eugene Lancelot Brown della Maschinenfabrik Oerlikon, insieme alla AEG.\nLa centrale di Cossogno.\nContemporaneamente era in costruzione l'officina idroelettrica di Cossogno, progettata da Carlo Sutermeister e collaudata nel 1892. Questo impianto rappresentava il primo esempio di produzione di corrente alternata con consumo in una localit\u00e0 diversa da quella dell'impianto di generazione; va distinto dall'impianto di produzione di corrente continua utilizzato da Edison in epoche anche precedenti, che si dimostr\u00f2 antieconomico e dispersivo. Per la trasformazione del flusso idraulico in energia vennero installati quattro motori asincroni della ditta Ganz di Budapest. Nel 1894 tale iniziativa assunse notevole importanza commerciale, poich\u00e9 l'energia prodotta venne anche dedicata ad altri opifici della zona che si erano \"consorziati\" allo scopo con la \"Carlo Sutermeister &amp; C. - s.a.\". Anche i comuni di Intra e Pallanza aderirono al consorzio, per l'illuminazione della viabilit\u00e0. Quindi il primo elettrodotto commerciale a corrente alternata \u00e8 italiano ed \u00e8 tuttora funzionante: fu realizzato tra Cossogno ed Intra nel 1892 dall'imprenditore Carlo Sutermeister per egida del professor Galileo Ferraris, ed asserviva i filatoi della \"Carlo Sutermeister\".\nI grandi impianti.\nPer assistere alla realizzazione di un grande impianto bisogner\u00e0 attendere il 1896 quando la societ\u00e0 Westinghouse negli Stati Uniti per collegare la centrale installata alle cascate del Niagara con la citt\u00e0 di Buffalo (New York), distante 32\u00a0km. Fu un successo totale che pose fine alla guerra delle correnti e impose universalmente la corrente trifase come mezzo di trasporto dell'energia elettrica, pi\u00f9 adatto sulle lunghe distanze.\nIn origine i fili erano sostenuti da singoli isolanti in porcellana simili a quelli usati nelle linee del telegrafo e del telefono, imponendo un limite di 40 kV.\nNotevoli approfondimenti scientifici sulle linee elettriche si devono agli studi di Rinaldo Ferrini. I lavori di questo ingegnere, che si divise tra Milano, Suna e Locarno, sono raccolti in un volume pubblicato nel 1882 dall'editore Dumolard (Milano). Di notevole interesse sono le pubblicazioni seguite alle cinque pubbliche conferenze, sulla illuminazione elettrica, tenute nel Museo Industriale Italiano di Torino nel 1879 da Galileo Ferraris e Rinaldo Ferrini. E' doveroso rammentare che il R. Ferrini, per le collaborazioni instaurate con G. Ferraris, si occup\u00f2 personalmente dell'avviamento e della conduzione della centrale di Cossogno; affiancando il C. Sutermeister e successori per oltre un secolo, con i propri discendenti sino al 2001: quando l'ultimo Ferrini,-(l. Umberto)-, si produsse nella formazione dei tecnici offerti dall'odierna propriet\u00e0.\nCronologia\nDescrizione.\nLo scopo \u00e8 quello di portare l'energia dalle centrali elettriche di produzione fino ai luoghi di utilizzo, citt\u00e0 e zone industriali, che possono essere distanti decine o centinaia di chilometri. La posizione geografica delle centrali \u00e8 infatti vincolante nel caso di impianti idroelettrici, geotermici o eolici. A seconda del tipo di centrale vi sono problemi di convenienza economica per l'approvvigionamento di combustibile, approvvigionamento di acqua per il raffreddamento, esigenze di sicurezza, inquinamento, valutazione di impatto ambientale, ecc.\nLa rete di trasmissione ha anche la funzione di interconnettere i centri di produzione non solo nazionali, ma anche transnazionali al fine di ottimizzare la produzione secondo le necessit\u00e0 di utilizzazione (dispacciamento). Il consumo energetico non \u00e8 infatti costante, ma varia nel tempo calando notevolmente durante le ore notturne; mentre per\u00f2 alcune centrali possono essere portate a regimi di produzione inferiori (es. le centrali idroelettriche), per altre questo non \u00e8 possibile. Grazie alla rete di trasmissione \u00e8 possibile quindi riallocare le risorse riducendo gli sprechi energetici. Tipicamente il controllo della produzione e della trasmissione si ottiene attraverso una rete completamente magliata ad alta tensione che collega tutte le centrali elettriche di produzione (con esclusione di quelle di autoproduzione presenti invece agli estremi della rete di distribuzione) in modo tale da ridurre gli effetti generalizzati di un guasto su una centrale grazie all'automatizzazione delle rete stessa.\nAlcuni impianti idroelettrici riescono ad essere reversibili cio\u00e8 possono sollevare acqua dal bacino inferiore a quello superiore durante la notte per accumulare energia prodotta da altre centrali ricevuta attraverso la rete, permettendo anche un certo vantaggio economico visto che di notte l'energia costa meno (in virt\u00f9 della minore richiesta) e pu\u00f2 quindi anche essere acquistata dall'estero.\nImmissione in rete.\nNelle centrali elettriche l'energia \u00e8 prodotta in media tensione, fino a 25 kV. Per immettere l'energia nella rete di trasmissione si usano trasformatori elevatori. \u00c8 necessario inoltre sincronizzare e mettere in fase la rotazione degli alternatori prima di connetterli alla rete.\nPrelievo.\nL'energia viene prelevata dalla rete in apposite sottostazioni ricevitrici, dove i trasformatori riducono la tensione ai valori compatibili con la rete di distribuzione o di sotto-trasmissione locale.\nPerdite.\nLa convenienza del trasporto dell'energia elettrica aumenta con l'aumentare della tensione.\nLa perdita di energia in un elettrodotto \u00e8 dovuta principalmente all'effetto Joule, per il quale la corrente elettrica che scorre nei cavi produce calore.\nPoich\u00e9 la potenza trasferita dalla linea \u00e8 uguale al prodotto di tensione per corrente, si intuisce che, a parit\u00e0 di potenza, \u00e8 sufficiente aumentare la tensione per ridurre la corrente e quindi le perdite.\nL'uso di tensioni elevate presenta dei limiti, dovuti principalmente al problema dell'isolamento.\nL'aria (secca) infatti ha una rigidit\u00e0 dielettrica di circa 30 000 volt per ogni centimetro, oltre la quale si innesca una scarica elettrica che oltre a disperdere energia danneggia conduttori ed isolanti. Nelle linee a centinaia di kilovolt la lunghezza degli elementi isolanti che sostengono le corde e tutte le distanze corda-corda e corda-traliccio sono nell'ordine dei metri.\nQuando la tensione supera il milione di volt subentrano altri fenomeni negativi, come la formazione di scariche conduttore-aria e l'effetto corona, per cui i fili emettono una caratteristica luminescenza e disperdono energia. Tensioni elevate rendono problematica anche la realizzazione di trasformatori e interruttori.\nIn caso di pioggia l'acqua che si deposita sulla superficie degli isolanti rappresenta un percorso a bassa impedenza per la corrente. Per questo gli isolanti sono costituiti da una serie di piatti con la parte concava rivolta verso il basso, in modo che ciascun elemento rimanga parzialmente asciutto.\nNei sistemi in corrente alternata diventano rilevanti la capacit\u00e0 e l'induttanza. Questi fenomeni sono causa di formazione di \"potenza reattiva\" (vedi fattore di potenza) che non contribuisce a fornire energia al carico utilizzatore ma produce un flusso di corrente supplementare e quindi ulteriori perdite per effetto Joule.\nNella rete vengono introdotti sistemi automatici di compensazione della potenza reattiva come condensatori o speciali trasformatori che contribuiscono inoltre a stabilizzare la tensione.\nLa rete italiana, ha disperso -secondo TERNA- circa il 6,2% dell'energia elettrica richiesta nel 2007, il 6% nel 2008 e nel 2016\nSecondo la IEA (dati 2007), tale valore \u00e8 invece del 6.35%, contro il 5.6-5.7 di Germania, Spagna, Austria, il 4.9 del Belgio, il 7.4 della Francia, il 12,6% della Polonia ed il 19% dell'Estonia. In media nell'Europa a 27 (compresi quindi i paesi ex-sovietici) la dispersione \u00e8 di circa 6.7%.\nCorrente continua.\nSebbene le linee di trasmissione operino prevalentemente in corrente alternata allo scopo di permettere l'impiego di trasformatori statici, esistono particolari casi in cui viene adottata la corrente continua. I sistemi HVDC (High Voltage Direct Current) sono usati per interconnettere tra loro reti con differente frequenza (asincrone). Per trasmissioni su lunghe distanze, in particolare dove non sia possibile introdurre elementi di compensazione, pu\u00f2 essere pi\u00f9 conveniente l'impiego di corrente continua al posto dell'alternata, poich\u00e9 si eliminano le perdite dovute allo sfasamento e per perdita capacitiva. \u00c8 il caso dei lunghi cavi sottomarini e delle linee interrate per il trasporto di altissima tensione. \u00c8 necessario per\u00f2 che alle due estremit\u00e0 della linea siano installati dei convertitori in grado di interconnettere la linea HVDC con la rete ordinaria. La corrente continua \u00e8 largamente usata nella trazione ferroviaria italiana, dove sono impiegate linee di trasmissione specifiche alimentate da stazioni di conversione .\nLinee di comunicazione.\nLe linee di trasmissione possono essere utilizzate per le telecomunicazioni. Le societ\u00e0 di gestione delle reti hanno necessit\u00e0 di mettere in comunicazione tutti i punti nodali per coordinare le operazioni e per monitorare il funzionamento degli impianti. La trasmissione dei dati pu\u00f2 sovrapporsi alle linee elettriche con segnali in onde corte, oppure possono essere utilizzate fibre ottiche libere o integrate nel conduttore di protezione (detto fune di guardia).\nIn Italia, tra i soci cofondatori della Wind figura l'Enel, che ha messo a disposizione la propria rete di telecomunicazione e il proprio know-how."}
{"id": "110425", "revid": "944665", "url": "https://it.wikipedia.org/wiki?curid=110425", "title": "Janus Valker", "text": "Janus Valker \u00e8 un personaggio dei fumetti, creato da Leo Ortolani nel 1995 all'interno della storia \"Rat-Man contro il Ragno!\", e poi diventato uno dei personaggi principali della serie \"Rat-Man\".\nPadre adottivo di Rat-Man, viene posseduto dall'Ombra, principale antagonista della serie \"Rat-Man\", e ne diventa per molto tempo la sua incarnazione.\nRealizzazione.\nIl personaggio di Janus Valker viene inserito quasi per caso nella storia \"Rat-Man contro il Ragno!\", primo numero della serie autoprodotta; Ortolani confessa:\nSuccessivamente la sua importanza nella serie crebbe in maniera inaspettata.\nStoria del personaggio.\nNegli anni ottanta faceva parte degli scienziati occupati al laboratorio segreto \"Altrove\".\nMesso alle strette dagli \"uomini Ombra\", dopo la cancellazione della \"Squadra Segreta\" fece in modo di far parte della squadra di sviluppo della Seconda Squadra Segreta e, per evitare di essere ricattato, nascose nella squadra quello che credeva essere suo figlio: Deboroh Valker, che da grande diventer\u00e0 Rat-Man. \u00c8 un killer freddo e spietato, ma negli anni in cui \u00e8 stato il padre adottivo di Deboroh ha mostrato, a suo modo, un suo lato affettivo.\nSuo padre Boda (anch'egli preda dell'Ombra) era a capo del progetto governativo che mirava al controllo della Squadra Segreta e l'ideatore della Seconda Squadra Segreta, il cui fallimento lo condann\u00f2 (venne ucciso da Lupo durante una missione della Seconda Squadra Segreta, dietro ordine di Joba). Alla morte del padre, Valker vuole andarsene, scappare lontano dalla Citt\u00e0 Molto Grande per sfuggire all'Ombra, anche se il padre avrebbe voluto lasciargli il comando dei Governativi; Joba rimane padrone del campo, ma vuole a tutti i costi dimostrare di essere pi\u00f9 potente di Valker e lo sfida a duello. Per salvare s\u00e9 stesso e Deboroh, Janus affronta Joba cedendo all'Ombra, di cui diventa schiavo per sempre. Da quel momento diventa albino e sensibile alla luce, ragione per cui deve sempre indossare i suoi tipici occhiali, che per\u00f2 sono anche un mezzo per impedire lo sprigionarsi dei suoi terribili e inspiegati poteri.\nMuore apparentemente a causa delle distorsioni spaziotemporali del multiverso nella saga del Ragno, ma dopo questi il continuum spazio-temporale viene restaurato e la sua morte \u00e8 come se non fosse mai avvenuta.\nAll'inferno (dove le anime condannate sono gi\u00e0 dall'inizio dei tempi), sotto il peso di enormi catene che simboleggiano le sue colpe, ottiene un mantello che lo rende potente anche pi\u00f9 dei demoni; usa la sua forza per fare del bene e riportare in vita chi finisce all'inferno ingiustamente, sperando di potersi riscattare. Aiuta a risorgere anche Rat-Man che, sebbene non lo riconosca, lo perdona. Ortolani ha poi affermato che quella storia potrebbe rappresentare un'\u00abimmagine futura di un aldil\u00e0\u00bb o un sogno.\nNel numero 61 di Rat-Man Collection si scopre che ha ottenuto il tracciato mentale di Rat-Man e che, dopo essersi assicurato che in esso non vi fossero tracce della vita che Deboroh ha passato con lui, ha cancellato dalla propria mente ogni ricordo inerente a Rat-Boy per entrare completamente nell'ombra e ottenere la conoscenza totale.\nNel numero 64 di Rat-Man Collection, diventato ormai l'Ombra, inizia a cercare colui che si nasconde dal suo potere e che ride alle sue spalle. Supplica il confine della conoscenza di concedergli maggior potere, soprattutto derivante dal fatto che, nell'ombra qualcuno che non conosce si burla di lui. Il confine della conoscenza chiede dunque a Janus Valker di portare al confine dell'ombra suo figlio Rat-man (che per\u00f2 lui ha scordato).\nNel numero 65 finalmente trova Rat-Man, che dopo un'estenuante ricerca in se stesso ormai caduto in miseria e diventato un barbone senza pi\u00f9 amici ne conoscenti (eccetto i barboni del suo quartiere).\nPorta dunque l'uomo nell'arena dove nuovamente lo mette contro il Guardiano, il suo intento \u00e8 far accorrere in aiuto di Rat-man colui che si nasconde alla sua vista ma questi non arriva e Jan Valker abbandona nuovamente il figlio adottivo al suo destino.\nNel numero 67 di Rat-Man Collection comprende alla fine che Rat-man sta tornando alla ribalta con l'aiuto del capitano Krik (adepto e fedele dell'organizzazione rivale dell'Ombra: la Luce) e decide di strapparlo alla realt\u00e0, portandolo dove nessuno pu\u00f2 salvarlo, oltre il confine della solitudine e della disperazione che il suo potere offre.\nDopo numerosi colpi di scena (tra gli altri, l'apparizione di Chuck Norris in aiuto di Rat-Man), Jan Valker porta via nuovamente Rat-Man dalla realt\u00e0, stavolta sicuro che non potr\u00e0 pi\u00f9 uscirne e la sua conoscenza diventer\u00e0 illimitata. Rat-Man ha per\u00f2 il ricordo del figlio di Brakko e si rialza, incontrando nell'oscurit\u00e0 del luogo il ricordo del suo maestro (alias il Pipistrello della Prima Squadra Segreta) che lo incita ad andare avanti nella vita, scoprendo nuovi supereroi che verranno dopo di lui, tramandando la speranza.\nJan Valker affronta dunque il Pipistrello scoprendo che egli \u00e8 la manifestazione della Luce, il potere sprigionato dal maestro di Rat-Man \u00e8 sufficiente a distruggere il potere di Valker che, messo nuovamente alla luce, scopre che colui che rideva alle sue spalle era il suo lato umano, l'ultima parte di umanit\u00e0 che Jan Valker aveva dimostrato quando ancora si dimostrava un genitore adottivo \"amorevole\" per Deboroh (alias Rat-man).\nIl ricordo della paternit\u00e0 e il desiderio di ricominciare una nuova vita \u00e8 per\u00f2 troppo debole nell'uomo che desiderava solo la conoscenza e ci\u00f2 spinge Valker a perdere definitivamente la sua essenza lasciando per sempre il mondo materiale e unendosi all'Ombra.\nJan Valker cessa cos\u00ec di esistere, cos\u00ec come il suo ricordo (anche se per Rat-man rimane un flebile ricordo del padre).\nQuesto flebile ricordo, un'eco nel subconscio di Rat-Man, viene raffigurato vivere in uno scenario apocalittico, una metropoli devastata che rappresenta la zona pi\u00f9 profonda dell'inconscio di Deboroh, popolato dalle immagini illusorie di tutte le persone che Rat-Man ha incontrato e dimenticato, e formato da tutti i luoghi dimenticati da Rat-Man. Questa versione di Valker vaga per il subconscio di Rat-Man cercando i \"Varchi\", portali verso la coscienza di Rat-Man da dove filtrano idee e ricordi (anche appartenenti ad universi alternativi, ovvero le \"parodie\" di Rat-Man). Valker nel tentativo di recuperare il maggior numero di ricordi possibili, garantendosi cos\u00ec la possibilit\u00e0 di essere ricordato, si scontra con l'immagine mentale di Joba, racchiusa nella mente di Rat-Man. Joba cerca di garantirsi il suo aiuto per costruire una macchina in grado di trasmettere il suo ricordo, unitamente all'Ombra, nella mente degli esseri umani mediante onde di telefonia cellulare, basata sulla tecnologia del pensiero progettata dal Valker del mondo esterno, in grado di consentigli di fuggire dai ricordi di Rat-Man per infettare il mondo intero.\nValker rifiuta, e con l'aiuto di altri personaggi dimenticati del passato di Rat-Man, unitamente all'immagine di Rat-Man come supereroe (un Rat-Man aitante, possente e muscoloso che ricorda Valker come suo padre e lo protegge) riesce a sconfiggere Joba, il quale si suicida per ostacolare la vittoria di Valker stesso.\nValker viene ricompensato con un \"frammento\", un ricordo nel quale un Valker ormai anziano, nel mondo reale e ritornato al mondo materiale, bussa alla porta di Deboroh, il quale, pur non ricordandosi di lui, lo lascia entrare per scaldarsi e rifocillarsi, provando pena per un uomo anziano e solo e decidendo di trascorrere un po' di tempo con lui. Nonostante Valker non sia certo se quel frammento raffiguri un ricordo, una fantasia o un \"universo alternativo\", diviene felice di questo sviluppo, che riaccende in lui la speranza di poter essere ricordato.\nNel numero 91 viene esplorata una realt\u00e0 alternativa nella quale appare un Valker ancora vivo, umano (poich\u00e9 apparentemente l'Ombra non esiste) e impegnato ad eliminare uomini in calzamaglia, sebbene sia stanco, invecchiato e braccato dal Consiglio, nonch\u00e9 dal loro pi\u00f9 crudele assassino, Reegar, a causa del suo disinteresse crescente per le loro trame.\nQuesta nuova linea temporale \u00e8 spiegata con l'invenzione da parte dello scienziato di una prodigiosa strumentazione in grado di riscrivere eventi dello spazio-tempo, modificando la realt\u00e0 senza che nessuno possa accorgersi di nulla: grazie a questa macchina, ed all'aiuto di Topin, l'ex aiutante di Rat-Man, Valker sogna di poter cancellare per sempre la Luce, eliminando i supereroi dalla storia grazie al tracciato mentale di Rat-Man stesso.\nValker tenta cos\u00ec di vendere al Consiglio la sua scoperta, promettendogli la scomparsa degli Eroi in cambio della vita: il Consiglio gli rivela allora di non aver mai contattato Reegar per ucciderlo, cos\u00ec Valker ritorna di corsa al laboratorio, sospettando Topin di tradimento. Topin, senza scomporsi, gli rivela che il suo piano di cancellare la Luce \u00e8 destinato a fallire, e gli propone di scatenare l'Ombra sacrificando Kalissa. Janus accetta ed andato da Kalissa la uccide dopo aver ucciso anche P\u00e1tovic.\nNel numero 103, si ricostruisce la storia della vita di Janus con il piccolo Deboroh, grazie ai ricordi di quest'ultimo, svelando un lato sconosciuto del personaggio.\nSempre nel numero 103, Rat-Man e Jorgresson, aiutati da Gigioni, decidono di scendere nell'inferno per liberare Janus e combattere l'Ombra e sconfiggerla definitivamente. Rat-Man riesce a salvare Valker riportandolo nel mondo reale, perdendo per\u00f2 nello scontro Jorgesson e Gigioni.\nAlla fine per\u00f2 Rat-Man viene sconfitto dall'Ombra, che prende possesso del suo corpo, nella versione ipertrofica rappresentata da \"Il Rat-Man\", il gigantesco e spietato alter ego del goffo supereroe, e cerca di conquistare il mondo con la creazione di una sorta di culto religioso dai contorni messianici.\nQuindi, nella \"Decalogia della Fine\", la lunga epica saga che rappresenta l'epilogo della serie, Janus Valker ritorna, questa volta per\u00f2 pi\u00f9 puro che mai, per contrastare l'Ombra divenuta ormai quasi onnipotente. Nuovamente in possesso dell'amore per il suo figlio adottivo, Valker che l'unico modo per separare l'Ombra dal Rat-Man \u00e8 ridargli lo stesso amore che ha salvato lui: salvatosi da una missione suicida nel tentativo di fermare l'Ombra nel suo territorio, rintraccia cos\u00ec Thea, la figlia avuta da Rat-Man con la dottoressa Aima di cui non aveva mai saputo e presentandosi comicamente a lei come \"Il padre di tuo padre\" (rifiutando ripetutamente l'appellativo di \"nonno\") le chiede di rivelarsi al supereroe.\nIl piano funziona e quando padre e figlio vengono riuniti, Valker lo rincuora dicendogli che mentre l'Ombra essendo onnipotente non ha e non conosce altri che se stessa, Rat-Man avr\u00e0 sempre al suo fianco la sua famiglia, i suoi amici e tutti coloro che ha ispirato, offrendogli il suo aiuto per la battaglia finale.\nAltre versioni.\nNell'albo \"Star Rats\" (parodia della trilogia originale di \"Guerre stellari\") compare Lord Valker, unione tra Valker e Dart Fener.\nMerchandising.\nNel 2014 \u00e8 stata realizzata una statua di Valker."}
{"id": "110426", "revid": "88740", "url": "https://it.wikipedia.org/wiki?curid=110426", "title": "Standard", "text": ""}
{"id": "110434", "revid": "712828", "url": "https://it.wikipedia.org/wiki?curid=110434", "title": "Peter Minus", "text": ""}
{"id": "110438", "revid": "115758631", "url": "https://it.wikipedia.org/wiki?curid=110438", "title": "SSE2", "text": "SSE2 \u00e8 un instruction set SIMD dell'architettura IA-32, sviluppato dalla Intel Corporation.\nStoria.\nVenne sviluppato nel 2000, allo scopo di estendere la precedente versione SSE e ha la funzione di soppiantare definitivamente le istruzioni MMX. I primi processori ad implementare le istruzioni SSE2 sono stati i Pentium 4 con core Willamette nel 2000. \nSuccessivamente questo set \u00e8 stato esteso per mezzo delle SSE3, conosciute anche con il nome di \"Prescott New Instructions\", introdotte nei Pentium 4 di ultima generazione con core Prescott agli inizi del 2004.\nCaratteristiche.\nL'intero set SSE2 (costituito da 144 istruzioni) aggiunge il supporto per il calcolo in virgola mobile a doppia precisione a 64 bit, e per i 64, 32, 16 e 8 bit le operazioni con numeri interi sugli 8 registri 128-bit XMM gi\u00e0 introdotti con il set SSE. Non vengono invece aggiunti \"program state\" addizionali rispetto a quelli gi\u00e0 presenti.\nL'aggiunta di operazioni SIMD su interi a 128 bit consente ai programmatori di evitare completamente l'utilizzo degli otto registri a 64 bit delle MMX. In questo modo \u00e8 possibile eseguire operazioni SIMD sia su valori interi che su numeri in virgola mobile senza la perdita di tempo necessaria precedentemente per passare dal \"mode\" MMX a quello SSE. \nAltre istruzioni del set SSE2 consentono di effettuare un controllo della cache per limitare l'occupazione di questa memoria con dati inutili quando vengono elaborate grandi quantit\u00e0 di dati.\nImplementazione.\nLa concorrente di Intel, AMD, ha aggiunto il supporto alle SSE2 all'interno dei propri processori, nel 2003, attraverso le CPU Opteron e Athlon 64 che fanno parte delle prime architetture compatibili con i 64 bit prodotte da AMD. Comunque AMD ha esteso a sua volta il set SSE2 in maniera indipendente da Intel, raddoppiando il numero dei registri XMM e portandoli quindi da 8 a 16 (da XMM0 a XMM15). \nTali registri aggiuntivi sono visibili solamente quando il processore funziona in modalit\u00e0 64 bit, che per AMD prende il nome di AMD64. Quando Intel \u00e8 passata anch'essa al supporto dei 64 bit nei suoi processori con architettura a 32 bit (Pentium 4 e Xeon) utilizzando la tecnologia EM64T, ha incrementato il numero dei registri al pari di quanto fatto da AMD. \u00c8 da ricordare per\u00f2 che mentre l'architettura a 64 bit introdotta da Intel con le EM64T \u00e8 molto simile a quella AMD64, differisce molto da quella utilizzate da diversi anni nei processori Itanium che sono progettati esclusivamente per i 64 bit e poggiano sull'architettura IA-64."}
{"id": "110439", "revid": "2194416", "url": "https://it.wikipedia.org/wiki?curid=110439", "title": "Tribunale", "text": "Tribunale \u00e8 un termine utilizzato genericamente per riferirsi tanto al luogo o l'edificio dove operano gli appartenenti all'autorit\u00e0 giudiziaria, quanto ad un organo giurisdizionale, per lo pi\u00f9 collegiale. \nIl termine deriva dal latino \"tribunal\" che indicava il palco elevato dove era posta la \"sella curulis\".\nStruttura.\nIl tribunale o corte, inteso come \"ufficio giudiziario\", pu\u00f2 comprendere uno o pi\u00f9 giudici, monocratici o collegiali, oltre a personale ausiliario con funzioni di documentazione, esecutive ed amministrative in generale. Pu\u00f2 essere ripartito in \"sezioni\", \"camere\", \"divisioni\" o analoghe articolazioni organizzative. A tale ufficio (ed alle sue eventuali articolazioni) \u00e8 preposto un giudice, variamente denominato: ad esempio, \"presidente\" o, nelle corti supreme dei paesi anglosassoni, \"capo della giustizia\".\nTipologie.\nTribunali popolari.\nI \"Tribunali popolari\" sono Tribunali, spesso promotori di sentenze sommarie a volte seguite da esecuzioni sommarie, che sorgono a seguito di rivolte (ad esempio quelli istituiti durante la Rivoluzione francese) o creati da organizzazioni clandestine (ad esempio quello delle Brigate Rosse che port\u00f2 all'omicidio di Aldo Moro).\nTribunali di opinione.\nI \"tribunali di opinione\" sono organi paragiudiziari di creazione moderna; si configurano come una specie di giurisdizione internazionale informale, ovvero espressa dalla societ\u00e0 civile e non dai poteri costituiti, mancante di forza coercitiva, ma con l'ambizione di sensibilizzare l'opinione internazionale e i pubblici poteri in forza del valore morale delle sentenze, esse stesse fondate sul diritto internazionale vigente.\nNel mondo.\nVari ordinamenti (come l'ordinamento canonico o quello internazionale), hanno organi giurisdizionali denominati tribunali, sovente con l'aggiunta di ulteriori termini che ne specificano la competenza (come \"tribunale di commercio\" o \"tribunale militare\") o il grado (come \"tribunale di prima istanza\" o \"tribunale d'appello\"). In questo caso il termine viene usato con lo stesso valore di \"corte\".\nIn Italia, Francia ed altri paesi francofoni si tende ad utilizzare la denominazione di tribunale per i giudici di prima istanza e di corte per quelli di grado superiore (che, un tempo, erano direttamente dipendenti dal sovrano, donde il nome). Nei paesi di lingua inglese, invece, si tende ad usare la denominazione \"tribunal\" per i giudici speciali e \"court\" per quelli ordinari. La denominazione di corte \u00e8 meno frequente nei paesi di lingua spagnola e non \u00e8 usata in quelli di lingua portoghese.\nItalia.\nIn Italia operano le seguenti tipologie, ognuno in una propria circoscrizione giudiziaria:\nSono stati invece soppressi:\nTribunali internazionali.\nEsistono anche tribunali internazionali, previsti da trattati, come:"}
{"id": "110440", "revid": "363629", "url": "https://it.wikipedia.org/wiki?curid=110440", "title": "Truffa di Valentin", "text": "La truffa di Valentin \u00e8 un raggiro informatico del genere delle truffe alla nigeriana.\nStoria.\nVenne applicata per la prima volta nel novembre del 1999 da uno spammer russo residente a Kaluga che si presentava col nome Valentin Mikhaylin (poi cambiato in Valentin Mikhailyn, Walentin Mihailin e simili).\nTramite la tecnica dello spam vengono inviate migliaia di e-mail che presentano una storia straziante: Valentin afferma di essere molto povero, di avere una madre (di nome Elena) malata e di non riuscire a sopportare il terribile inverno russo, per cui chiede dei soldi da inviare a un indirizzo privato, o l'invio di CD musicali per poterli scambiare con denaro. \nGi\u00e0 soffermandosi attentamente su questo primo aspetto si poteva notare lo stile iperbolico dello spammer, volto a impietosire il pubblico occidentale al fine di ottenere denaro.\nUn lavoro di inchiesta svolto dal debunker Paolo Attivissimo ha portato a una migliore comprensione della truffa, gi\u00e0 nota e in corso da anni, anche grazie a degli indizi che lo spammer non \u00e8 riuscito a nascondere. Infatti i punti, pi\u00f9 o meno macroscopici, che permettono una migliore comprensione dell'inganno sono tre:\nSi scopre poi che Valentin \u00e8 stato in carcere in seguito ad una condanna per calunnia e che, dopo la pubblicazione di una prima inchiesta, \u00e8 diventato aggressivo minacciando denunce, compiendo attacchi informatici e diffamazione nei confronti del giornalista informatico autore dell'inchiesta.\nNel 2006 Valentin \u00e8 tornato in azione, stavolta con il nome di \"Walentin\", con truffe basate sullo stesso meccanismo: il motivo del cambio del nome \u00e8 da ricercare nella sua intenzione di non farsi trovare nelle ricerche compiute su Google dagli utenti insospettiti dai suoi messaggi.\nNel 2007 ulteriore cambio di identit\u00e0: l'appello rimane nella sostanza identico ma cambia la firma che diventa Ms. Elena (proprio come la madre di Valentin) Galitsina e l'indirizzo viene modificato nella via ma non nella citt\u00e0.\nNel 2009 la firma dell'appello diventa \"Elena with my family\" e la richiesta (ad un primo approccio) non fa pi\u00f9 riferimento al trasferimento di denaro, ma all'invio di una stufa. Si tratta probabilmente di un sistema per garantire un maggior numero di contatti tramite e-mail e muta poi in una richiesta di denaro."}
{"id": "110444", "revid": "1318658", "url": "https://it.wikipedia.org/wiki?curid=110444", "title": "Viola (strumento musicale)", "text": "La viola \u00e8 uno strumento musicale cordofono della famiglia del violino, nella quale occupa il posto del contralto-tenore, con una tessitura intermedia tra il violino ed il violoncello. Il termine \u00e8 stato usato, non sempre in maniera precisa, per riferirsi a vari strumenti: la viola nel senso moderno del termine nasce assieme alla famiglia del violino, giungendo a maturazione non pi\u00f9 tardi del 1535.\nLo strumento \u00e8 simile al violino, ma pi\u00f9 grande di circa il 15-20% e, a differenza di quest'ultimo, non ha una taglia standard. Ha quattro corde accordate per quinte, una quinta sotto il violino, rispetto al quale ha anche un timbro pi\u00f9 profondo e meno brillante; risulta quindi un'ottava sopra il violoncello. La tecnica della mano sinistra e dell'arco sono simili a quelle per il violino e la chiave musicale di lettura utilizzata solitamente \u00e8 quella di contralto, all'occorrenza \u00e8 impiegata anche quella di violino. Il musicista che suona la viola \u00e8 detto \"violista\".\nLa viola \u00e8 impiegata principalmente nella musica classica, sia come strumento solistico (anche se \u00e8 meno comune in questo ruolo rispetto ad altri strumenti della sua famiglia, come il violino o il violoncello), sia in orchestra, nel quartetto d'archi e in svariate formazioni cameristiche. Lo strumento ha un ruolo significativo nella musica tradizionale di alcuni paesi europei, in particolare nella cultura ungherese e rumena, mentre si tratta di uno strumento non comune nella musica leggera, nel rock o nel jazz.\nMateriali, componenti e costruzione.\nPer forma, materiali impiegati, componenti e costruzione la viola \u00e8 analoga al violino.\nDimensioni.\nLa viola ha le forme e le proporzioni di un violino su scala maggiore, ma dal punto di vista acustico non pu\u00f2 semplicemente essere definita come \"un violino pi\u00f9 grande\". Cecil Forsyth, ad esempio, apre il capitolo sulla viola nel suo trattato di orchestrazione definendola \"un violino pi\u00f9 grande, ma non sufficientemente grande\". Mentre, infatti, le misure e proporzioni ideali del violino sono state trovate empiricamente dai primi grandi liutai (come Andrea Amati e Gasparo da Sal\u00f2), non \u00e8 stato possibile fare altrettanto per la viola che, per sostenere adeguatamente il registro sul quale \u00e8 accordata (una quinta pi\u00f9 in basso del violino), avrebbe bisogno di una cassa pi\u00f9 grande di circa il 50% rispetto a quest'ultimo (ovvero lunga circa 53\u00a0cm), risultando impossibile da suonare in spalla alla maniera del violino. Questo problema di acustica ha causato l'assenza di definizione di una dimensione standard per la viola e la continua ricerca di un compromesso tra sonorit\u00e0 e praticit\u00e0 d'uso.\nGli strumenti di grandi dimensioni (oltre i 42\u201343\u00a0cm) sono piuttosto scomodi da suonare, mentre quelli pi\u00f9 piccoli solitamente non hanno sufficiente profondit\u00e0 di suono nel registro grave; per tale motivo, anticamente le viole venivano realizzate principalmente in due diverse taglie, \"contralto\" e \"tenore\", che coprivano differenti registri nell'insieme degli archi. Il contralto era accordato sulle stesse note della viola moderna, mentre l'accordatura della viola tenore \u00e8 maggiormente dibattuta: si ritiene che \"contralto\" e \"tenore\" indicassero due registri compositivi riferiti a strumenti accordati alla stessa maniera, ma anche che talvolta il tenore potesse essere accordato su un registro pi\u00f9 grave di una quarta o una quinta rispetto al contralto. Nonostante l'estensione del tenore fosse gi\u00e0 coperta da altri strumenti della famiglia (la viola contralto e il bassetto), nel Seicento uno strumento simile era fondamentale dal punto di vista sonoro, in quanto la tecnologia costruttiva delle corde prevedeva solo l'impiego di budello, spesso non rivestito, con il quale non si riuscivano a realizzare bassi soddisfacenti su strumenti piccoli poich\u00e9 il calibro delle corde sarebbe stato troppo alto, rendendole rigide e quindi poco sonore e povere di armonici. Per tale motivo, era necessario costruire strumenti con una maggiore lunghezza della corda vibrante, per ottenere bassi pi\u00f9 sonori rispetto alle viole contralto ma su strumenti pi\u00f9 agili rispetto al basso di violino.\nDalla fine del Seicento la taglia di tenore \u00e8 stata abbandonata, grazie anche agli sviluppi della tecnologia cordaia che hanno migliorato la qualit\u00e0 dei bassi su strumenti pi\u00f9 piccoli ed essendo troppo scomoda per suonare le parti tecnicamente pi\u00f9 elaborate che venivano scritte per la viola all'epoca. Alla fine del Settecento una viola sopra i 40,5\u00a0cm era ritenuta grande, e una sopra i 43\u00a0cm era considerata troppo grande per essere utilizzata. Diversi tenori costruiti nel secolo precedente, le cui misure andavano dai 43 ai 50,8\u00a0cm, sono stati quindi ridimensionati per poter essere riutilizzati nella pratica musicale dell'epoca. Il lavoro di riduzione richiedeva il taglio di parte del fondo e del piano armonico, con il conseguente riadattamento degli zocchetti e l'accorciamento delle fasce. Si trattava di un lavoro molto delicato, che richiedeva grande perizia per non rovinare irreparabilmente la qualit\u00e0 acustica dello strumento, e molte viole tenore sono state danneggiate irreversibilmente da liutai incompetenti nel tentativo di renderle commerciabili. Per la riduzione del piano e del fondo la tecnica pi\u00f9 comune prevedeva di tagliare due falci di legno dalle due estremit\u00e0; pi\u00f9 raramente invece si rimuoveva una striscia di legno dalla sezione centrale, anche se questa tecnica era molto pi\u00f9 delicata e rischiosa e lasciava in genere segni molto pi\u00f9 evidenti dell'avvenuto intervento.\nNel corso della storia seguente, sono state costruite viole di varia misura: la cassa armonica dello strumento ha lunghezza che varia, salvo rare eccezioni, tra i 38 e i 46\u00a0cm, le misure pi\u00f9 comuni sono tra i 41 e i 43\u00a0cm. Gli strumenti da studio per i bambini partono solitamente dai 30\u00a0cm (dimensioni di un violino da ), ma se si ha necessit\u00e0 di strumenti ancora pi\u00f9 piccoli si usa in genere un violino di frazione ridotta accordato come una viola. Le viole di piccole dimensioni (da 38 a 40\u00a0cm) hanno una voce nasale ma pi\u00f9 brillante, che ne esalta il registro acuto; quelle grandi (da 40 a 44) un timbro caldo e rotondo, che ne enfatizza il registro grave.\nLe differenze tecniche sono notevoli fra strumenti di misura piuttosto differente, ad esempio tra una viola tenore del Seicento (45\u201348\u00a0cm) e una viola contralto o una tipica viola moderna (39\u201342\u00a0cm), al punto che a volte \u00e8 difficile considerarli lo stesso strumento. La lunghezza delle corde incide infatti molto sulla responsivit\u00e0 delle stesse e quindi sull'impiego dell'arco, mentre le diteggiature sono anch'esse condizionate dalle dimensioni di corde, manico e tastiera, che quando sono elevate rendono impraticabili le estensioni e portano a un maggiore uso della mezza posizione, e dall'altezza delle fasce, che influisce sulla comodit\u00e0 nelle posizioni pi\u00f9 alte. Storicamente i liutai costruiscono strumenti di varie misure cercando un compromesso tra le caratteristiche sonore dello strumento e la comodit\u00e0 esecutiva, anche a seconda delle caratteristiche fisiche del musicista; vari esperimenti sono stati condotti, nel corso della storia, nel tentativo di progettare nuovi tipi di viola che con forme e proporzioni innovative riuscissero a conservare i vantaggi sonori di uno strumento grande limitandone al contempo la scomodit\u00e0 fisica.\nPer quanto riguarda invece gli strumenti tradizionali, vi sono diverse scuole di pensiero su quale sia la dimensione pi\u00f9 opportuna. Tertis preferiva viole di grandi dimensioni, non inferiori ai 43\u00a0cm, ed era contrario all'uso di strumenti piccoli. Altri grandi violisti, come Primrose, erano meno severi sulla dimensione dello strumento, riconoscendo che non si potessero avere pretese sonore da strumenti troppo piccoli ma evidenziando anche i problemi degli strumenti troppo grandi, come l'impossibilit\u00e0 o la grande difficolt\u00e0 nell'eseguire passaggi tecnici particolarmente complessi e il rischio di andare incontro a problemi muscolari alla mano e al braccio sinistro. Primrose indica come limite minimo una misura che non sia inferiore a quelle usate da Stradivari o Guarneri e come misura da non superare, se non con particolare attenzione, quella di 43\u00a0cm. Robert Dolej\u0161\u00ed, per gli stessi motivi, indica come compromesso \"ideale\" le viole tra 42 e 43\u00a0cm.\nNel febbraio del 1959 l'Associazione nazionale Liuteria Artistica Italiana ha eseguito un sondaggio, chiedendo a musicisti, professori, liutai e compositori quali fossero le dimensioni di viola preferite. Il questionario ha ottenuto 200 risposte: 186 di esse erano favorevoli a una dimensione minima di 42\u00a0cm (tra cui tutti i compositori e tutti i direttori), di cui 13 prediligevano strumenti di almeno 42,5\u00a0cm, 4 di almeno 43\u00a0cm, 2 tra i 44 e i 46\u00a0cm e un professore di viola preferiva la misura di 48\u00a0cm.\nCorde e accordatura.\nLa viola monta usualmente quattro corde, accordate per quinte. Analogamente al violino, le corde vengono numerate dalla pi\u00f9 acuta alla pi\u00f9 grave e sono accordate come segue:\nIl la viene fissato al pirolo in basso a destra, quindi le altre corde seguono in ordine di altezza discendente in senso antiorario. Alcuni violisti preferiscono scambiare i piroli della III e IV corda, per evitare di piegare al capotasto la corda pi\u00f9 spessa, il do, con un angolo troppo pronunciato. Come le altre misure dello strumento, anche la lunghezza della porzione di corda vibrante della viola non \u00e8 standard: per le viole di grandi dimensioni (circa 42,5\u00a0cm) tipicamente si aggira intorno ai 38,5\u00a0cm.\nBench\u00e9 la viola abbia tre corde intonate in comune con il violino, il timbro e il carattere dei due strumenti sono molto differenti. Con le parole di Gy\u00f6rgy Ligeti:\nTipi di corde.\nLe corde possono essere di diverso tipo. Anticamente erano realizzate in budello animale, ricavato tipicamente dall'intestino di agnello. Verso la met\u00e0 del XVII secolo viene introdotta, probabilmente nel bolognese, la tecnica di filatura (o fasciatura) delle corde in budello con un filo metallico (tipicamente argento), che permette di aumentarne la densit\u00e0 lineare (e quindi abbassarne l'intonazione) mantenendo un calibro contenuto e quindi avendo corde meno rigide e pi\u00f9 responsive. L'utilizzo della quarta corda fasciata sulla viola era comune almeno a partire dal XVIII secolo, e dal secolo successivo anche la fasciatura della terza corda; nelle mute moderne tipicamente tutte le corde sono fasciate.\nAlla fine del XIX secolo sono state introdotte le corde in acciaio armonico (inizialmente solo il mi del violino, gradualmente anche le altre), la cui diffusione \u00e8 stata per\u00f2 abbastanza limitata fino alla prima guerra mondiale, durante la quale vi era difficolt\u00e0 nel reperire materiale di qualit\u00e0 per la fabbricazione di corde in budello. Negli anni settanta del XX secolo sono state introdotte le corde in materiale sintetico (tipicamente perlon o polimeri simili), che hanno un suono pi\u00f9 morbido rispetto all'acciaio e una buona tenuta dell'accordatura, offrendo un compromesso pratico fra la sonorit\u00e0 del budello e la praticit\u00e0 dell'acciaio.\nAl giorno d'oggi si usano mute di corde per viola di tutte le precedenti tipologie (acciaio o sintetico fasciati, con anima a filo singolo o pi\u00f9 fili intrecciati, budello fasciato o budello nudo), talvolta miste (tipicamente la prima corda in acciaio con le tre corde basse in sintetico o in budello fasciato). Per le esecuzioni filologiche di musica barocca e classica si impiegano tipicamente mute storiche con corde in budello nudo o fasciato.\nArco.\nL'arco da viola \u00e8 tecnicamente analogo, nella meccanica della curvatura, a quello da violino, dal quale differisce principalmente per il maggiore peso (68-74\u00a0g, contro i 58-61\u00a0g dell'arco da violino). La lunghezza della bacchetta \u00e8 analoga, il fascio di crini \u00e8 solitamente pi\u00f9 consistente e tipicamente il nasetto ha lo spigolo posteriore maggiormente arrotondato rispetto all'arco da violino (che ha invece uno spigolo vivo) ma meno rispetto a quello da violoncello.\nTecnica d'arco.\nLa tecnica d'arco \u00e8 influenzata dal maggior peso della bacchetta, dalla minore responsivit\u00e0 delle corde, dal punto di contatto dell'arco con la corda (meno prossimo al ponticello) e dal maggior peso richiesto per sostenere il suono. Inoltre, poich\u00e9 lo strumento \u00e8 pi\u00f9 grande, l'arco deve essere tenuto pi\u00f9 lontano dal busto. In linea di principio, tutti i colpi d'arco della tecnica violinistica si usano anche sulla viola, tuttavia i colpi pi\u00f9 leggeri come lo \"jet\u00e9\" risultano meno efficaci rispetto al violino, per via del maggior peso dell'arco e della minore prontezza delle corde. La tecnica d'arco del violino gode di grandi libert\u00e0 di scelta, dovute al fatto che lo strumento \u00e8 molto responsivo. La viola necessita invece di maggiore attenzione e cura nella produzione del suono, e questo comporta una tecnica d'arco meno libera e pi\u00f9 attenta. A causa di questo motivo la tecnica d'arco di un violinista non sempre \u00e8 adatta alla viola. Quella di alcuni violinisti invece si presta molto bene; un notevole esempio, a detta di Primrose, \u00e8 la scuola Eug\u00e8ne Ysa\u00ffe, grazie alla sua estrema cura nei passaggi fra le corde e all'impostazione del braccio, su un piano pi\u00f9 basso rispetto alla bacchetta. In generale l'arcata sulla viola richiede maggiore energia rispetto a quella usata sul violino, e i didatti sottolineano che il maggior peso non debba essere dovuto ad un mero e rigido aumento di pressione, che non consente di ottenere un suono curato. Spesso inoltre per ottenere il massimo del suono l'inclinazione della bacchetta deve essere minore, con i crini pi\u00f9 piatti sulla corda. Secondo Primrose, la posizione delle dita della mano destra deve abbracciare la bacchetta con una curva pi\u00f9 ampia rispetto al violino, pi\u00f9 simile alla presa dei violoncellisti.\nStoria dell'arco.\nL'arco da viola si \u00e8 sviluppato parallelamente a quello da violino, e nel seguito si propongono alcuni aspetti che riguardano da vicino l'evoluzione propria dell'arco da viola, mentre per una trattazione pi\u00f9 completa e generica dell'evoluzione dell'arco negli aspetti comuni si rimanda alla voce arco.\nMentre la viola aveva maturato la sua forma pressoch\u00e9 definitiva gi\u00e0 nei primi decenni del Seicento e nei secoli successivi, come gli altri strumenti della famiglia del violino, subir\u00e0 solo dei miglioramenti marginali soprattutto nella montatura, lo stesso non pu\u00f2 invece dirsi per l'arco. Nel XVI secolo infatti l'arco era considerato meno importante dello strumento e spesso era realizzato, come le custodie, dagli stessi costruttori degli strumenti. Essendo la tecnica d'arco legata indissolubilmente alle capacit\u00e0 espressive dello strumento, l'arco si \u00e8 evoluto continuamente e notevolmente, adattandosi continuamente alle esigenze stilistiche delle varie epoche. Mentre nel Medioevo e Rinascimento si usavano prevalentemente legni autoctoni per le bacchette, nel XVII secolo si affermarono legni esotici che avevano caratteristiche meccaniche superiori alla controparte europea, principalmente legno ferro, legno serpente, pernambuco e legno brasile. Il miglior compromesso tra densit\u00e0 ed elasticit\u00e0 \u00e8 stato trovato nel pernambuco, che si \u00e8 affermato come legno di eccellenza per la costruzione degli archi. I protagonisti dell'evoluzione tecnica dell'arco dai modelli barocchi a quelli transizionali e moderni sono stati gli artigiani francesi, principalmente attivi a Mirecourt e a Parigi, le cui innovazioni (curvatura, forma della testa ad \"accetta\", introduzione della bacchetta ottagonale, evoluzione del nasetto) sono state poi riprese dalle altre scuole europee. Uno dei principali artefici della transizione \u00e8 stato Fran\u00e7ois Xavier Tourte (1750-1835), che viene spesso etichettato come l'inventore dell'arco \"moderno\". Per quanto riguarda gli archi da viola, Tourte non ha definito un peso univoco, mentre la lunghezza delle sue bacchette da viola \u00e8 analoga a quelle da violino e si \u00e8 affermata come misura comune per gli archi moderni.\nLe innovazioni del periodo di Tourte sono state introdotte in Inghilterra nei decenni successivi, intorno al 1815, a partire dall'operato di John Dodd (1752-1839), il primo grande archettaio inglese. Questi ha costruito bacchette di eccezionale qualit\u00e0, e le pi\u00f9 apprezzate erano proprio quelle da viola o da violoncello. Le bacchette da viola di Dodd, come quelle da violino, erano leggermente pi\u00f9 corte rispetto a quelle dei francesi, le cui misure si sono poi affermate come standard. Per tale motivo, insieme alla loro grande efficacia tecnica, erano gradite da violisti di corporatura minuta, come Lillian Fuchs, che suonava con un suo arco. Tra i pi\u00f9 grandi archettai francesi dell'Ottocento vi \u00e8 Dominique Peccatte (1819-1874), il quale ha impiegato una curva che viene comunemente indicata con il suo nome, caratterizzata da minore curvatura in prossimit\u00e0 della punta, con una scarpetta conseguentemente pi\u00f9 squadrata, e un centro di curvatura pi\u00f9 basso. La curva Peccatte \u00e8 uno dei modelli pi\u00f9 importanti della scuola \"antica\", fino a Eug\u00e8ne Sartory (1871-1946), che assieme ai nomi precedenti \u00e8 annoverato tra i pi\u00f9 grandi archettai della storia e uno dei nomi pi\u00f9 importanti della scuola francese \"moderna\". Da Sartory in poi la tendenza \u00e8 stata quella di realizzare per gli archi da viola talloni pi\u00f9 bassi rispetto agli archi antichi.\nPer gli archi da viola, in generale la domanda \u00e8 stata abbastanza contenuta nel corso del XIX secolo, per via della scarsa specializzazione dei violisti e dell'uso di viole piccole suonate spesso con archi da violino. Per tale motivo, gli archi da viola del periodo sono generalmente pi\u00f9 rari e preziosi rispetto a quelli analoghi da violino. Nel Novecento invece si \u00e8 affermata l'indispensabilit\u00e0 di archi specifici per la viola, stimolando la produzione degli archettai contemporanei.\nTecnica esecutiva.\nLa musica per viola \u00e8 scritta principalmente in chiave di contralto, che nella musica moderna \u00e8 usata raramente in altri contesti. In caso di passaggi acuti, per evitare l'uso di troppi tagli addizionali si usa di solito la chiave di violino.\nLa tecnica dello strumento \u00e8 simile a quella del violino, ma presenta comunque alcune importanti differenze sia per la mano sinistra che per l'arco. Lo strumento si tiene in maniera analoga, tra la spalla e il mento; da questo deriva il nome tedesco della viola, \"Bratsche\" (dall'italiano \"braccio\"), che si riferiva al modo di suonare lo strumento \"da braccio\", in contrasto agli strumenti \"da gamba\". Essendo lo strumento pi\u00f9 lungo e pesante, solitamente il riccio viene tenuto leggermente pi\u00f9 basso rispetto al violino per avere una posizione meno stancante.\nLo strumento ha un'estensione di ampiezza analoga a quella del violino ma, a causa della difficolt\u00e0 a salire in posizioni molto alte con la mano sinistra per via delle dimensioni dello strumento, l'agilit\u00e0 nel registro pi\u00f9 acuto \u00e8 minore rispetto al violino e anche rispetto al violoncello (che ha il vantaggio di poter usare il pollice capotasto). Per i precedenti motivi, i passaggi acuti nella viola sono tecnicamente impegnativi come i corrispondenti sul violino un'ottava sopra e perci\u00f2 nella scrittura orchestrale classica l'estensione delle parti di viola usualmente non supera il Mi5, in tutto poco pi\u00f9 di tre ottave, anche se i moderni strumenti coprono sulla tastiera un'estensione di oltre quattro ottave, come il violino, che viene pienamente sfruttata nel repertorio solistico e dai compositori moderni.\nLe distanze fra le note sulla tastiera sono maggiori, richiedendo tipicamente maggiore forza fisica della mano sinistra, diteggiature spesso differenti rispetto allo stesso passo suonato una quinta sopra sul violino e, se il musicista non ha le mani grandi, un pi\u00f9 frequente uso della mezza posizione, specialmente sugli strumenti di grande dimensione. Su tali strumenti pu\u00f2 essere inoltre necessaria la sostituzione del terzo dito con il secondo negli arpeggi, per evitare estensioni scomode fra terzo e quarto dito, e anche la pi\u00f9 frequente sostituzione del terzo dito con il quarto. I violisti di statura ridotta, con le braccia non molto lunghe o le mani piccole possono preferire strumenti di dimensioni ridotte, per comodit\u00e0 fisica. Come detto, le diteggiature ritenute pi\u00f9 opportune sulla viola sono spesso differenti rispetto al violino. Oltre che per le questioni tecniche legate alle maggiori dimensioni dello strumento, questo \u00e8 dovuto anche alle differenti esigenze sonore gi\u00e0 evidenziate. La semplice trasposizione di una diteggiatura da violino infatti, oltre ad essere a volte molto scomoda, pu\u00f2 penalizzare l'emissione e portare ad un suono troppo opaco. In genere sulla viola si preferisce un uso pi\u00f9 libero delle corde vuote (che sul violino hanno spesso, invece, un effetto acido), degli armonici e del bariolage. Alcuni revisori la cui opera ha segnato una fase importante nella rinascita della viola nel Novecento, come Primrose, hanno impiegato nelle loro revisioni diteggiature inusuali all'epoca, con l'intento dichiarato di stimolare una maggiore ricerca da parte degli esecutori e sviluppare un approccio virtuosistico anche sulla viola.\nLa tecnica degli accordi \u00e8 analoga a quella del violino. I bicordi sulla viola sono considerati assai efficaci nell'orchestrazione ed ampiamente impiegati mentre, per quanto riguarda gli accordi, in passato nell'orchestrazione erano spesso considerati pi\u00f9 efficaci se costruiti sulle tre corde basse, per evitare il suono nasale della prima corda, e si preferiva usarli nelle tonalit\u00e0 che permettevano ampio uso delle corde vuote. I passaggi cromatici sono ritenuti pi\u00f9 efficaci sulla viola, per via delle distanze maggiori rispetto al violino, che permettono maggiore chiarezza e pi\u00f9 precisione nelle differenze fra suoni enarmonici. Il vibrato impiegato sulla viola \u00e8 solitamente pi\u00f9 ampio ma meno rapido ed intenso rispetto al violino.\nLa maggior parte delle tecniche particolari (\"sul ponte\", \"col legno\", \"sul tasto\") sono analoghe al violino. Anche la sordina \u00e8 analoga e sulla viola \u00e8 molto efficace nel creare un suono etereo, anche se anticamente si preferiva far suonare le viole in sordina il meno possibile, in quanto il timbro dello strumento era considerato gi\u00e0 sufficientemente velato.\nAvendo la tecnica molti punti in comune, la maggior parte dei metodi e delle raccolte di studi e capricci per violino vengono adattati alla viola, trasportandoli una quinta sotto, ed impiegati nella didattica. Ne sono un esempio i metodi di scale di Carl Flesch e Ivan Galamian o gli studi e i capricci di Kayser, Mazas, Fiorillo, Sitt, Kreutzer, \u0160ev\u010d\u00edk, Schradieck, Rode, Gavini\u00e8s, Dont, Paganini.\nDidattica.\nNei testi pi\u00f9 antichi non vengono fornite molte indicazioni su come suonare la viola, indicando in genere che lo strumento andasse maneggiato come il violino. Il primo metodo per viola noto \u00e8 il \"M\u00e9thode d'alto\" di Michel Corrette, pubblicato nel 1782, ma diffuso forse gi\u00e0 nei vent'anni precedenti, cui fecero seguito una serie di pubblicazioni analoghe entro i primi anni dell'Ottocento, soprattutto in Francia. All'inizio dell'Ottocento hanno visto le stampe anche le prime raccolte di studi per viola, come i \"12 studi per viola\" di Hoffmeister (1800 circa) e i \"41 capricci per viola\" di Campagnoli (Lipsia, 1805 circa), e altre raccolte di studi sono state pubblicate nel corso del XIX secolo. Nonostante ci\u00f2 la viola non godeva ancora di un'adeguata didattica propria, venendo insegnata principalmente da violinisti usando trascrizioni di metodi e studi per violino. La prima cattedra di viola nasce nel Conservatorio di Parigi solo nel 1894, un secolo dopo quelle di violino e violoncello. La didattica per viola si sviluppa concretamente nel XX secolo, con la diffusione di corsi e cattedre stabili nelle istituzioni musicali.\nAl giorno d'oggi l'insegnamento della viola \u00e8 distinto da quello del violino; ancora qualche violinista suona ed insegna lo studio della viola, ma affinch\u00e9 ci\u00f2 sia fruttuoso \u00e8 imprescindibile conoscere e padroneggiare le differenze tecniche tra i due strumenti per poter affrontare i problemi di studio relativi. A volte gli studenti in et\u00e0 infantile vengono avviati per i primi anni allo studio del violino, per via delle sue dimensioni pi\u00f9 maneggevoli, e vengono fatti passare allo studio della viola solo in un secondo momento. Questa era una pratica comune in passato, mentre molti insegnanti preferiscono ormai avviare direttamente gli studenti su viole da studio di misura ridotta (cfr. \u00a7 Dimensioni). Il passaggio dal violino alla viola come gi\u00e0 detto non \u00e8 infatti banale e richiede attenzione sotto diversi aspetti, tra i quali l'emissione sonora e l'individuazione del corretto equilibrio dell'arco, che richiede un punto di contatto e un peso notevolmente differenti rispetto al violino (cfr. \u00a7 Tecnica d'arco), il riposizionamento e la corretta estensione della mano sinistra e l'acquisizione di un vibrato ampio e meno rapido.\nStoria.\nAlla luce delle fonti letterarie, non particolarmente abbondanti e chiare per quanto riguarda l'inizio del XVI secolo, integrate dalle fondamentali testimonianze pittoriche dell'epoca, \u00e8 ritenuta maggiormente credibile la possibilit\u00e0 che la genesi degli strumenti della famiglia del violino sia stata unitaria, e che dunque la viola sia nata insieme al violino e al violoncello, senza lo sviluppo individuale e spontaneo di uno di essi che avrebbe poi dato origine ai restanti membri dell'insieme. I primi strumenti con caratteristiche tipiche della famiglia sarebbero stati ideati intorno al 1500 o poco prima e l'evoluzione verso le forme e dimensioni moderne sarebbe giunta a una buona maturazione gi\u00e0 intorno al 1535, probabilmente nel Nord Italia. Si suppone che il modello di violino/viola non sia invenzione originale di qualche liutaio in particolare, ma sia il risultato di un processo di affinazione dovuto al contributo di numerosi artigiani e culminato nell'opera di Andrea Amati e Gasparo da Sal\u00f2.\nNato come taglia intermedia della famiglia delle viole da braccio, lo strumento si \u00e8 affermato con un ruolo importante nella musica rinascimentale e fino al Seicento non era da meno al violino nella musica d'insieme. Nella musica del Cinquecento e del Seicento la viola aveva due o tre parti nell'insieme, e veniva costruita in due diverse taglie, accordate per\u00f2 alla stessa maniera, quelle di contralto e di tenore. Nel Seicento vi \u00e8 stata una notevole produzione di viole, che \u00e8 scemata alla fine del secolo, quando la viola ha gradualmente perso importanza nella musica d'insieme rispetto al violino o al violoncello. Dalla fine del XVII secolo la viola \u00e8 scaduta in una posizione pi\u00f9 umile rispetto agli altri strumenti ad arco; dalla fine del Settecento ha cominciato a riprendere importanza nella scrittura cameristica e nel corso dell'Ottocento si \u00e8 gradualmente riavvicinata al livello degli altri archi nella scrittura orchestrale. Dagli inizi del Novecento, soprattutto grazie all'opera di grandi violisti come Lionel Tertis, Paul Hindemith e William Primrose, ha riconquistato una nuova dignit\u00e0 solistica.\nUn problema che ha caratterizzato la viola \u00e8 stato quello del basso livello medio degli esecutori. \u00c8 per lungo tempo esistito un circolo vizioso per il quale la viola veniva percepita come strumento limitato e poco espressivo, disdegnato dai compositori, e questo causava il disinteresse dei musicisti e del pubblico, limitandone lo sviluppo delle potenzialit\u00e0. Percezione errata perch\u00e9, come faceva notare Primrose nel 1941 analizzando queste considerazioni, anche una viola economica in mano ad un buon violista produce un suono soddisfacente. Secondo Primrose la mancata conoscenza della tecnica propria della viola da parte dei pi\u00f9 \u00e8 stata in passato causa di incomprensione e relegamento dello strumento ad un ruolo marginale, e la riabilitazione dello strumento \u00e8 dovuta allo studio e alla comprensione delle sue caratteristiche. Inoltre, la bassa considerazione della viola all'epoca ha fatto s\u00ec che per lungo tempo fossero spesso i musicisti mediocri o addiruttura i violinisti falliti a dedicarsi a questo strumento, contribuendo a peggiorare l'opinione comune.\nModelli sperimentali.\nMentre le misure del violino sono rimaste pressoch\u00e9 immutate per oltre tre secoli, i problemi di acustica legati al difficile dimensionamento della viola non hanno mai trovato una soddisfazione definitiva e molti liutai dal tardo XIX secolo in poi hanno condotti vari esperimenti volti a migliorare le caratteristiche dello strumento, principalmente cercando un modo per aumentarne le dimensioni in lunghezza o in larghezza. Molti tentativi cercavano un suono pi\u00f9 forte, anche se non tutti gli autori erano d'accordo con questa idea: alcuni individuavano infatti come caratteristiche affascinanti del suono della viola proprio il colore scuro e dolce, che si perdeva con tali modifiche.\nTra i primi modelli noti vi \u00e8 la viola pomposa, uno strumento pi\u00f9 grande di una viola munito di cinque corde (quelle della viola con in pi\u00f9 il mi del violino), la cui invenzione \u00e8 spesso erroneamente attribuita a Johann Sebastian Bach, che talvolta si serviva invece nella sua musica del violoncello piccolo, con il quale la viola pomposa \u00e8 spesso confusa. Un'altra variante pi\u00f9 nota \u00e8 il \"violin-alto\", ideato da Michel Woldemar agli inizi dell'Ottocento. Si tratta di un violino al quale era stata aggiunta la quinta corda grave del do: risolve il problema di maneggevolezza, ma la cassa decisamente troppo piccola non riusciva a sostenere il registro grave: per tale motivo lo strumento non trov\u00f2 il favore dei musicisti e dei compositori. \u00c8 stato usato alcune volte in concerto, ad esempio a Parigi da Chr\u00e9tien Urhan, uno dei pi\u00f9 grandi violinisti dell'epoca, che ha eseguito un concerto in do maggiore scritto da Woldemar per il suo strumento.\nXIX secolo.\nAll'inizio dell'Ottocento diversi personaggi si sono interessati al problema del dimensionamento della viola; F\u00e9lix Savart, professore di acustica, ha pubblicato il trattato \"M\u00e9moire sur la construction des instruments a cordes et \u00e0 archet\" (1818), nel quale mostra i risultati dei suoi esperimenti di acustica che confermano il problema, e in quel periodo diversi modelli alternativi di viola sono stati proposti. Un esempio \u00e8 il \"violon-tenor\" di Dubois, contrabbassista all'Op\u00e9ra e liutaio dilettante: si tratta di uno strumento dalla cassa di 43,7\u00a0cm, accordato un'ottava sotto il violino, che si suonava in verticale tenendolo tra le ginocchia. Jean-Baptiste Vuillaume ha ideato nel 1855 uno strumento chiamato \"contralto\", che differisce dalla viola principalmente per via della larghezza: misura infatti 41,3\u00a0cm di lunghezza, con le fasce alte 5\u00a0cm e la cassa larga 29,2\u00a0cm nella parte superiore e 36\u00a0cm in quella inferiore. Tale larghezza rende lo strumento impraticabile nelle posizioni alte.\nUn modello molto significativo \u00e8 la viola alta, progettata dal violista Hermann Ritter e realizzata nel 1875 da Karl Adam H\u00f6rlein. L'idea di Ritter era quella di costruire uno strumento che avesse una proporzione di 4:3 con il violino, ma in quel modo la cassa sarebbe risultata lunga 54\u00a0cm, misura decisamente impraticabile. Per tale motivo Ritter ha individuato come compromesso una cassa di 48\u00a0cm con le fasce alte 4,3\u00a0cm. Ritter propose lo strumento a Wagner, sapendo quanto il compositore fosse insoddisfatto della scarsa sonorit\u00e0 delle viole e dell'incompetenza dei violisti nelle orchestre tedesche dell'epoca. Il compositore fu molto positivamente colpito dalla viola alta e assunse Ritter poco prima dell'inaugurazione del teatro di Bayreuth; questi suon\u00f2 la viola alta con i suoi allievi negli allestimenti delle opere di Wagner. La viola alta \u00e8 stata criticata da alcuni contemporanei per il timbro non nasale e troppo deciso, che suonava pi\u00f9 come un violoncello che come una viola, ma ha anche incontrato il favore di molti direttori, musicisti e compositori, che ne proposero l'adozione in altri contesti.\nIn quel periodo sono stati sperimentati anche altri modelli. Heinrich Dessauer propose un viola con la cassa di 42\u00a0cm ma con tastiera e corde lunghe quanto quelle del violino e accordate come la viola, pensata per consentire ai violinisti di passare con facilit\u00e0 da uno strumento all'altro. Una variante, nota come \"Octave violin\", aveva misure analoghe allo strumento di Dessauer ma era accordata un'ottava sotto il violino. Un modello di grande successo \u00e8 stato la \"violetta\" di Alfred Stelzner, con una cassa di 41\u00a0cm e una lunghezza totale di 71,5\u00a0cm. Tale modello ha attirato l'interesse di diversi compositori che hanno scritto musica appositamente per tale strumento, tra i quali Felix Draesake, Max Schillings e Arnold Krug.\nXX secolo.\nUn altro esperimento analogo ai precedenti \u00e8 stato fatto da Eugen Sprenger, che ha costruito una viola dalla cassa di 40\u00a0cm per una lunghezza totale di 66\u00a0cm, con la cassa pi\u00f9 larga e le fasce pi\u00f9 profonde, che manteneva il colore scuro della viola ma aveva un suono decisamente pi\u00f9 penetrante. Tale viola ha attirato l'interesse e il favore di Hindemith, che ha suonato spesso su tale strumento.\nLionel Tertis era un sostenitore delle viole di grandi dimensioni e non accettava il suono degli strumenti piccoli; suonava su una grande viola Montagnana, la cui cassa era lunga 43,5\u00a0cm. Uno strumento cos\u00ec grande, a causa anche della sua piccola statura, gli procur\u00f2 problemi muscolari che lo costrinsero ad un precoce ritiro. Il violista progett\u00f2 una viola di dimensioni contenute (42,5\u00a0cm) che avesse lo stesso suono della sua Montagnana, e ne commission\u00f2 la realizzazione al liutaio Arthur Richardson. Lo strumento venne presentato in un grande concerto nel 1950, al quale parteciparono molti celebri violisti allievi di Tertis insieme a William Primrose, e ha riscosso notevole successo ed apprezzamento.\nUn esperimento molto significativo \u00e8 stato condotto da Carleen Hutchins, che ha progettato un'intera famiglia di otto strumenti ad arco nella quale il ruolo della viola spetta ad uno strumento, la viola verticale o \"violino contralto\", che ha una cassa lunga 50,8\u00a0cm e viene appunto suonata verticalmente tenendola sulle gambe. Il lavoro di Hutchins ha riscosso molto interesse ed \u00e8 stato pubblicato e analizzato in numerosi articoli scientifici e musicali. La viola verticale di Hutchins \u00e8 stata impiegata da William Berman, prima viola della Oklahoma Symphony Orchestra e della National Symphony Orchestra di Washington, avendone fatto smontare il puntale e tenendola in spalla come una normale viola, senza la mentoniera. Una viola a cinque corde, con in pi\u00f9 il mi del violino, \u00e8 stata realizzata anche da Hans Olaf Hanson, liutaio svedese. Il modello \u00e8 stato chiamato \"violino grande\" e il noto compositore Krzysztof Penderecki ha scritto appositamente un concerto per tale strumento. Un altro modello particolare di viola \u00e8 stato proposto da Franz Zeyringer, presidente della International Viola Society, il quale ha individuato la misura ideale in una cassa lunga 41,2\u00a0cm, con un diapason di 22,5\u00a0cm e un manico di 15\u00a0cm. La realizzazione \u00e8 stata commissionata da Zeyringer al liutaio tedesco Leo Mayr e lo strumento \u00e8 stato presentato all'International Viola Congress del 1978, con le relative ricerche pubblicate in una monografia nell'anno successivo.\nUn modello degno di nota \u00e8 stato realizzato dal liutaio canadese Otto Erdesz, che affronta il problema della difficolt\u00e0 nelle posizioni alte, specialmente per i violisti dalla mano piccola. La viola Erdesz ha la spalla destra con un andamento concavo, analogamente a molte chitarre elettroacustiche, per semplificare i passaggi nelle posizioni pi\u00f9 acute.\nViola elettrica.\nEsistono versioni elettrificate della viola che trovano impiego nella musica pop e rock. Si parla solitamente di \"viola amplificata\" quando si tratta di uno strumento acustico sul quale \u00e8 montato un pick-up, mentre le viole elettriche vere e proprie hanno pick-up (e a volte preamplificatore) integrati e solitamente corpo solid body.\nRepertorio e impiego.\nLe caratteristiche sonore gi\u00e0 esposte e le maggiori difficolt\u00e0 tecniche rispetto al violino o al violoncello hanno condizionato il linguaggio musicale violistico, nel quale sono meno frequenti i passaggi di grande agilit\u00e0 per la mano sinistra, per l'arco e i passaggi a corde doppie. Tuttavia, la tessitura centrale e le risorse espressive ne hanno determinato un ruolo importantissimo nell'orchestra e ancor di pi\u00f9 nella musica da camera.\nLa letteratura per viola \u00e8 stata a lungo considerata molto limitata, ma questa percezione \u00e8 errata ed \u00e8 dovuta a scarso studio e ricerca sul repertorio violistico, unito al fatto che molte composizioni per viola del passato, anche tra le pi\u00f9 significative, non sono state pubblicate se non alla fine del Novecento. Il repertorio per viola \u00e8 di dimensioni minori rispetto a quello di altri strumenti come il violino o il pianoforte, ma \u00e8 comunque molto significativo. Franz Zeyringer ha catalogato le composizioni dal XVI secolo in poi, sia per viola sola che con altri strumenti: ha documentato al 1985 un repertorio di oltre 14\u00a0000 composizioni, di cui almeno 750 per viola sola, 1300 con accompagnamento orchestrale e 3000 con accompagnamento di pianoforte. Questi pezzi sono in buona parte originali per viola e non trascrizioni; chiaramente non tutti sono capolavori, ma questo vale per il repertorio di ogni strumento. Pesa invece il fatto che i grandi compositori non abbiano scritto, se non in minimo numero, composizioni solistiche per viola, che quindi non pu\u00f2 contare nel proprio repertorio concerti o sonate di Bach, Beethoven, Mozart e altri grandi compositori, che pur conoscevano bene lo strumento e addirittura prediligevano suonarlo, e che hanno arricchito di capolavori solistici il repertorio di molti altri strumenti. Aspetti positivi sono invece legati al fatto che il repertorio violistico, anche nei suoi lavori pi\u00f9 raffinati, \u00e8 molto meno conosciuto (non secondariamente perch\u00e9 meno eseguito), quindi ha il vantaggio di apparire spesso nuovo agli ascoltatori nei recital e concerti.\nEssendo la viola accordata un'ottava sopra il violoncello, risulta abbastanza semplice trascrivere musica del repertorio violoncellistico un'ottava sopra, mantenendo le note e la tonalit\u00e0 originali, oppure trascrivere la musica per violino una quinta sotto, cambiando la tonalit\u00e0 ma sfruttando l'affinit\u00e0 tecnica fra i due strumenti (maggiore rispetto al violoncello). Sulla viola vengono frequentemente eseguite composizioni per questi due strumenti, che fanno anche parte dei programmi accademici di studio in diverse istituzioni, in particolare le suites per violoncello solo e le sonate e partite per violino solo di Johann Sebastian Bach. Anche la maggior parte dei metodi e delle raccolte di studi e capricci per violino vengono trascritti per viola.\nLa pratica di trasportare sulla viola composizioni originariamente scritte per altri strumenti ad arco si \u00e8 mantenuta anche in seguito. Vengono eseguite spesso sulla viola, infatti, composizioni antiche per viola da gamba, musiche per violoncello quali \"Kol nidrei\" di Max Bruch e \"Schelomo\" di Ernest Bloch, composizioni per violino come \"Nigum\" di Bloch o per altri strumenti, come la sonata per arpeggione di Franz Schubert.\nMusica antica e barocco.\nNonostante i problemi legati al dimensionamento dello strumento e la loro influenza sull'acustica, fino dall'inizio del Cinquecento i migliori liutai hanno costruito ottimi strumenti che minimizzavano tali problematiche e che, in mano a validi musicisti, avevano ottime possibilit\u00e0 espressive. Tuttavia la minore brillantezza e potenza sonora rispetto al violino o al violoncello hanno a lungo penalizzato la viola, facendola ritenere uno strumento inadatto ad un ruolo solistico con accompagnamento orchestrale. Fino alla met\u00e0 del Settecento la viola ha goduto di pochissimo rilievo ed era principalmente relegata a parti armoniche di ripieno nella musica d'insieme, e le poche parti melodiche erano di solito eseguite all'unisono o in ottava con altre sezioni.\nIl repertorio solistico per viola manca di concerti solistici fino alla met\u00e0 del Settecento circa. Il primo concerto per viola conosciuto \u00e8 quello in sol maggiore (TWV 52:G9) di Georg Philipp Telemann, tuttora piuttosto eseguito. Telemann \u00e8 anche autore di un meno noto concerto per due viole (TWV 52:G3) e di un secondo concerto per due viole andato perduto (TWV 52:A3). Altri concerti per viola conosciuti del barocco sono quelli in do maggiore di Johann Martin D\u00f6mming e di August Heinrich Gehra. In Inghilterra sono degni di nota i tre concerti per viola composti dal noto astronomo William Herschel, che era anche musicista e compositore e prima di dedicarsi totalmente all'astronomia aveva lavorato per alcuni anni come organista e direttore di coro a Bath. Questi concerti (uno non datato e due del 1759) sono composizioni non particolarmente raffinate, ma sono storicamente significative e mostrano comunque un carattere energico e l'influsso dell'empfindsamer Stil. \u00c8 popolare anche un concerto in si minore attribuito a H\u00e4ndel, ma si tratta di un falso storico realizzato da Henri Casadesus all'inizio del XX secolo. Lo stesso Casadesus \u00e8 autore di un analogo concerto in do minore attribuito a Johann Christian Bach.\nTra i pochi esempi di musica concertante per viola, vi \u00e8 il concerto brandeburghese n. 6 in si bemolle maggiore di Johann Sebastian Bach, che impiega due viole da braccio concertanti e un ripieno di due viole da gamba, violoncello e basso continuo; sempre di Bach, \u00e8 notevole anche l'utilizzo di quattro viole senza violini nella cantata \"Gleichwie der Regen und Schnee vom Himmel f\u00e4llt\" BWV 18 e l'accompagnamento di viola solista nel corale della cantata \"Mein Herze schwimmt im Blut\" BWV 199. Geminiani ha impiegato la viola nel concertino dei suoi concerti grossi, ruolo dal quale era solitamente esclusa dagli altri compositori della scuola italiana, come Corelli e Locatelli, che impiegavano la viola solo nel ripieno.\nPer quanto riguarda le sonate, significative sono quella in do minore (G 18) di Luigi Boccherini e le sonate per viola (tra cui le quattro sonate op. 2) di Franti\u0161ek Ko\u010dvara. In Inghilterra le prime sonate per viola sono quelle di William Flackton, che in data imprecisata (verosimilmente tra il 1740 e il 1760) ha pubblicato le sue sonate op. 2, tre delle quali sono per violoncello e basso continuo e tre per viola e basso continuo, seguite nel 1770 da un'altra coppia di sonate, una per viola e una per violoncello. Johann Gottlieb Graun scrisse tre sonate per viola e basso continuo (rispettivamente in si bemolle maggiore, fa maggiore e do minore). A lui sono riferite alcune attribuzioni false o dubbie, tra cui un concerto per viola in mi bemolle maggiore e un concerto in do minore per violino e viola.\nNella musica orchestrale la viola ha spesso parti interessanti, specialmente quando le composizioni sono contrappuntistiche o fanno uso di effetti descrittivi, anche se le potenzialit\u00e0 dello strumento non vengono sfruttate se non in minima parte (\u00e8 assai raro che le parti di viola in questo periodo superino la terza posizione). Ne sono un esempio le composizioni orchestrali sacre e profane di Monteverdi, Corelli, Vivaldi, Bach, H\u00e4ndel e Gluck. A volte la viola eseguiva parti tematiche, ma solitamente era all'unisono con i violini o i violoncelli o anche le voci (solitamente il tenore). Ne \u00e8 un esempio il secondo passepied della suite orchestrale in do maggiore di Bach, dove il tema \u00e8 eseguito all'unisono dai violini I e II e dalle viole.\nStile galante e classicismo.\nNel periodo classico vi sono alcuni esempi di concerto per viola, molto meno numerosi rispetto a quelli per violino o per altri strumenti. I pi\u00f9 celebri, nonch\u00e9 i pi\u00f9 frequentemente eseguiti al giorno d'oggi, sono quello in re maggiore di Carl Stamitz (autore di altri due concerti, di cui uno in scordatura) e quello nella medesima tonalit\u00e0 di Franz Anton Hoffmeister (autore anche di un secondo concerto in si bemolle maggiore e di una raccolta di dodici studi per viola). Altri concerti significativi sono quelli di Anton Stamitz, Benda, Amon, Reicha, Schneider, Hoffstetter, Joseph Schubert, Vanhal, Pleyel, Zelter e Dittersdorf. Anton\u00edn Vranick\u00fd ha scritto un noto concerto per due viole, oltre che alcuni duetti per violino e viola. Johann Christoph Friedrich Bach compose un concerto doppio per viola e pianoforte. Per quanto riguarda il genere della sonata, quelle per viola composte prima dell'Ottocento sono state poche. Nel periodo classico sono degne di nota la sonata in mi bemolle maggiore e la fantasia per viola e orchestra di Hummel, le sonate di Dittersdorf e di Vanhal. \u00c8 molto nota anche una sonata in si bemolle maggiore di Carl Stamitz, autore inoltre di almeno trenta duetti per violino e viola, sei duetti per due viole e tre sonate per viola d'amore. Anche Gaetano Brunetti, nato in Italia ma attivo in Spagna, scrisse una sonata in re maggiore per viola e basso continuo.\nCon il classicismo viennese si ha una visione rinnovata della musica da camera che porta una rivalutazione del ruolo della viola. Haydn nei suoi quartetti arricchisce le parti interne, e pur non trattando la viola alla stessa maniera dei violini, le affida parti tematiche, soli e figurazioni virtuosistiche. Ha impiegato inoltre lo strumento nei suoi oltre 120 trii per viola, baryton e violoncello, realizzati per il principe Nikolaus Esterh\u00e1zy: questi ultimi erano destinati ad uso privato della corte e sono rimasti in buona parte inediti, mentre i pochi pubblicati sono principalmente trascrizioni per violino, viola e violoncello o per due violini e violoncello. Il fratello Michael, anch'egli compositore di fama, \u00e8 stato inoltre autore di quattro duetti per violino e viola per una commissione di sei duetti per l'arcivescovo di Salisburgo, completata dai due duetti di Mozart, e di un concerto per viola, organo e archi.\nWolfgang Amadeus Mozart prediligeva la viola e amava suonarla. Una delle pi\u00f9 importanti composizioni concertanti per viola di questo periodo \u00e8 la sua sinfonia concertante per violino, viola e orchestra. La concertante \u00e8 di fatto un concerto doppio nel quale la viola \u00e8 assolutamente alla pari con il violino, nei soli e nella cadenza (che \u00e8 originale del compositore). Questo richiede un'abilit\u00e0 tecnica fino ad allora pressoch\u00e9 mai vista nel repertorio violistico, sia per il virtuosismo che per la presenza di passi piuttosto acuti (nel terzo movimento la viola suona fino in settima posizione). Nella concertante Mozart cerca di recuperare il divario in fatto di brillantezza sonora tra i due strumenti, impiegando la tonalit\u00e0 di mi bemolle maggiore, assai poco brillante per il violino (che in essa pu\u00f2 usare poco le corde vuote) e scrivendo la parte della viola in scordatura un semitono sopra (con la parte trasposta in re maggiore), aumentando la tensione delle corde e quindi la brillantezza del suono e consentendo allo stesso tempo alla viola di avere le note principali della scala di mi bemolle sulle corde vuote. Rimangono inoltre frammenti di una Sinfonia concertante per violino, viola e violoncello in la maggiore del 1779 (K. Anh 104/320d, 134 battute), cui apparterrebbe anche il frammento di rond\u00f2 \"La caccia\" (K. Anh. 103/320f, 32 battute). Altre sinfonie concertanti che impiegano la viola come solista sono state scritte da Dittersdorf (viola e contrabbasso), Carl Stamitz e Pleyel (violino e viola).\nA Mozart si devono alcune composizioni che affermano un pi\u00f9 significativo ruolo cameristico della viola. Tra essi, i sei quintetti per archi (per due violini, due viole e violoncello), nei quali le viole hanno un ruolo pi\u00f9 attivo e molti passaggi tematici, soprattutto la viola I. Mozart si serve di violino I e viola I come strumenti principali del quintetto, riservando ad entrambi eguale importanza solistica. Un esempio \u00e8 il quintetto in sol minore K 516, dove la viola I ha un doppio ruolo, in quanto nella divisione delle parti funge alternativamente da basso per il trio superiore o da strumento pi\u00f9 acuto per il trio inferiore. Anche nei quartetti prussiani la viola ha un ruolo pi\u00f9 attivo rispetto agli altri quartetti mozartiani, visto anche lo stile concertante che caratterizza queste composizioni. Soprattutto nel suo ultimo quartetto, il \"terzo prussiano\" K 590, c'\u00e8 grande uguaglianza tra le parti e la viola ha molti soli e passi tecnicamente impegnativi. Mozart \u00e8 inoltre autore di due duetti per violino e viola, e anche in questo caso si tratta di parti molto attive e meno limitate all'accompagnamento, diversamente da altre composizioni del periodo quali ad esempio i duetti per violino e viola di Michael Haydn. La viola ha un ruolo significativo anche nell'unico trio per archi originale di Mozart, il divertimento in mi bemolle maggiore, e nel trio dei birilli per clarinetto, viola e pianoforte.\nAnche Beethoven sfrutta le sonorit\u00e0 della viola nella sua musica da camera. \u00c8 stato probabilmente influenzato da Franz Weiss, violista del Quartetto Razumovskij e del Quartetto Schuppanzig, che eseguivano buona parte della produzione cameristica di Beethoven, e la cui abilit\u00e0 artistica ha spinto il compositore a scrivere parti di viola tecnicamente e musicalmente molto elevate. In alcune composizioni, come i quintetti op. 29 e la grande fuga op.137, destina molto materiale allo strumento, pi\u00f9 che al secondo violino. Le affida parti tematiche nel settimino op. 20, nel quartetto op. 59 n. 2 (il secondo dei quartetti Razumovskij) e nell'Allegretto con variazioni del quartetto \"delle arpe\" op. 74. In alcuni casi ne esplora le possibilit\u00e0 in maniera all'epoca inusuale, ad esempio scrivendo dei passi da suonare sulla quarta corda in posizioni alte: nell'ultimo movimento del quartetto op. 59 n. 3 (il terzo Razumovskij) raggiunge la quinta posizione sulla corda del do; in tale movimento la viola introduce inoltre il tema all'inizio, e nei precedenti movimenti del quartetto ha un ruolo importante e diversi passi tematici. Anche nei cinque trii per violino, viola e violoncello la parte di viola \u00e8 non secondaria, soprattutto nella \"Serenata\" op. 8, dove lo strumento \u00e8 alla pari con il violino e il violoncello. Tra la sua produzione ci sono inoltre un notturno per viola e pianoforte op. 48 e il duo per viola e violoncello \"con due paia di occhiali obbligati\" (WoO 32). Anche nella scrittura orchestrale Beethoven si serve della viola in maniera rinnovata, anche se meno audace rispetto alla sua produzione cameristica. Josef Reicha, direttore dell'orchestra di Bonn, scrisse un concerto per viola in mi bemolle maggiore, probabilmente destinato a Beethoven.\nRomanticismo e post-romanticismo.\nNel romanticismo si ha una minore produzione concertistica per la viola, ma vengono scritte diverse sonate che rimangono tuttora di grande interesse. Una tra le prime sonate per viola pubblicate nell'Ottocento \u00e8 quella di Ernst Naumann, edita nel 1854. Ben precedenti sono la giovanile sonata in do minore, scritta da Mendelssohn all'et\u00e0 di 15 anni, nel 1824, ma pubblicata postuma solo nel tardo Novecento, e l'incompleta sonata di Glinka, scritta tra il 1825 e il 1828, pubblicata a Mosca nel 1932. Carl Maria von Weber ha composto un \"Andante e rond\u00f2 ungherese\" per viola e pianoforte (1809), scritto per il fratellastro Fritz, violista, e che ha poi pubblicato in una trascrizione per fagotto (1813). Georges Onslow ha composto una sonata per viola e pianoforte in do minore (op. 16 n. 2, 1820 ca.), con parte alternativa per violoncello.\nPochi sono in questo periodo i lavori per viola e orchestra di ampia portata. Ben noto \u00e8 l\"Aroldo in Italia\" (\"Harold en Italie\") di Hector Berlioz, scritto nell'estate del 1834 su richiesta di Niccol\u00f2 Paganini e basato sul poema \"Harold's Pilgrimage\" di Lord Byron. \u00c8 un inusuale poema sinfonico con viola sola, che incorpora alcuni elementi tipici del concerto ed \u00e8 caratterizzato da un tema che ricorre ciclicamente nei quattro movimenti. La parte solistica era ritenuta per\u00f2 da Paganini troppo modesta ed egli non volle mai eseguirla, ma apprezz\u00f2 notevolmente la composizione e in segno di gratitudine fece dono a Berlioz di 20\u00a0000 franchi. Lo stesso Paganini aveva sviluppato un particolare interesse per la viola come strumento solistico, che ha suonato spesso in concerto, e scriver\u00e0 per essa una composizione particolarmente virtuosistica con accompagnamento orchestrale, la \"Sonata per la Grand Viola\", composta ed eseguita per la prima volta a Londra nel 1834. Si tratta di un lavoro estremamente impegnativo dal punto di vista tecnico e a causa di ci\u00f2 \u00e8 stata eseguita poco in seguito, ma per lo stesso motivo costituisce una delle pagine pi\u00f9 importanti della letteratura virtuosistica per viola. Paganini \u00e8 anche autore di un trio per viola, chitarra e violoncello (op. 68) e della serenata per il medesimo organico (op. 69).\nFranz Liszt ha realizzato una trascrizione per viola e pianoforte dell\"Aroldo in Italia\" nel 1836 ed ha inoltre composto la \"Romance Oubli\u00e9e\" per viola e pianoforte, dedicata a Hermann Ritter, a sua volta autore di due composizioni, \"Im Tr\u00e4ume\" per viola e pianoforte op. 32 n. 2 (1886) e il \"Konzert-Fantasie\" per viola e orchestra op. 35 (1886), pensate per la sua viola alta. Robert Schumann ha scritto nel 1851 i \"M\u00e4rchenbilder\" per viola e pianoforte, che non sono propriamente una sonata canonica bens\u00ec una raccolta di quattro pezzi caratteristici, e i \"M\u00e4rchenerz\u00e4hlungen\" (racconti delle fate), una raccolta di quattro pezzi per clarinetto, viola e pianoforte. Il virtuoso violinista e compositore Henry Vieuxtemps ha scritto diverse composizioni cameristiche per viola e pianoforte, come l\"Elegia\" op. 30 (1854), la sonata in si bemolle maggiore op. 36 (1863) e \"Allegro e Scherzo\" op. 60 (1884), oltre al capriccio per viola sola \"Hommage \u00e0 Paganini\" op. 55 (1881). Anton Rubinstein ha composto una sonata per viola in fa minore op. 49 (1857), oltre a tre pezzi per viola e piano op. 11 n. 7-9 (1854).\nTra i pi\u00f9 grandi violisti del XIX secolo vi \u00e8 Alessandro Rolla, che oltre ad essere un famoso violinista era anche un virtuoso violista. Rolla ha composto una grande quantit\u00e0 di musica per viola: una ventina di concerti, 60 duetti per violino e viola, 33 trii per due violini e viola, 20 trii per violino, viola e violoncello, oltre a metodi, studi e capricci destinati alla sua attivit\u00e0 di insegnamento. Tra questi ultimi sono noti i suoi \"Tre pezzi per viola sola\", adatti come pezzi da recital oltre che come studi avanzati. Tra le composizioni per viola di suo figlio Antonio, anch'egli valido violista, vi sono in particolare le \"Variazioni brillanti\" in fa minore per viola e orchestra op. 13 (1822) e i sei \"Idilli\" per viola sola (1836-7).\nJohannes Brahms ha impiegato spesso la viola nella sua musica da camera, dove ha parti molto ricche e curate, in particolare nei suoi quartetti, nei quintetti (op. 88 e op. 11) e nei sestetti (op. 18 e op. 36). L\"Agitato\" del quartetto op. 67 inizia con un solo della viola accompagnata dagli altri strumenti in sordina, nel quale il compositore sfrutta il timbro della viola su tutte le corde. Nei suoi sestetti per archi op. 18 e op. 36 sono presenti in organico due viole, alle quali \u00e8 affidato spesso materiale tematico ad entrambe. Nel 1894 Brahms ha pubblicato le due sonate per clarinetto e pianoforte op. 120, delle quali ha realizzato anche una versione adattata per viola, cui ha aggiunto bicordi e cambiamenti di registro per meglio adattarle alla sonorit\u00e0 dello strumento. Tali sonate sono divenute un elemento importantissimo del repertorio violistico. Significativi sono i due canti per contralto, viola e pianoforte op. 91 (\"Gestillte Sehnsucht\", \"Desiderio appagato\", e \"Geistliches Wiegenlied\", \"Ninna nanna spirituale\") dedicate a J\u00f3zsef Joachim e sua moglie Amalie. Sempre Brahms, nella \"Serenade\" op. 16 e nel primo movimento del \"Requiem tedesco\", usa la viola come strumento pi\u00f9 acuto degli archi, omettendo i violini nell'orchestrazione.\nDiversi altri compositori dell'epoca, alcuni molto vicini a Brahms, scrissero musica per viola degna di nota. Lo stesso Joachim ha composto le tre \"Melodie ebraiche\" per viola e pianoforte (op. 9, 1851 ca.), basate su poemi di Lord Byron, e le dieci \"Variazioni\" per viola e pianoforte (op. 10, 1852 ca.) su un tema originale. Robert Fuchs ha composto una sonata in re minore (op. 86, 1909 ca.), mentre Heinrich von Herzogenberg ha composto tre \"Leggende\" per viola e pianoforte op. 62, dedicate a Joachim. A Friedrich Kiel si devono una sonata in sol minore per viola e pianoforte (op. 67, 1870 ca.) e tre romanze per lo stesso organico (op. 69). Carl Reinecke \u00e8 stato autore dei tre \"Fantasiest\u00fccke\" per viola e pianoforte (op. 43, 1857), lavoro piuttosto significativo nel repertorio per viola. Jan K\u0159titel V\u00e1clav Kalivoda ha composto sei noti \"Notturni\" per viola e pianoforte. Louis Spohr ha composto il \"Grand Duo\" in mi minore per violino e viola op. 13, che dopo i duetti di Mozart \u00e8 una tra le composizioni pi\u00f9 significative per tale organico.\nI compositori da Beethoven in poi hanno iniziato a distribuire il materiale musicale in maniera pi\u00f9 equilibrata nel quartetto e nell'orchestra, e compositori come Brahms, Dvo\u0159\u00e1k e Wagner riservano alla viola un ruolo non secondario nell'orchestrazione. Nella musica di Richard Strauss la tecnica richiesta alle viole non \u00e8 inferiore a quella dei violini e degli altri strumenti. Un lungo solo di viola \u00e8 anche presente nel suo \"Don Quixote\", poema sinfonico per grande orchestra con ampie parti di solo della viola e del violoncello. La viola esegue il tema di Sancio Panza, nella terza variazione, che richiede al violista di scordare la quarta corda un semitono in basso. Analoga importanza si ha nella variazione \"Ysobel\" dalle \"Variazioni Enigma\" di Edward Elgar e ne \"La Paix\" del balletto \"Copp\u00e9lia\" di L\u00e9o Delibes. Il quartetto per archi n. 1 di Bed\u0159ich Smetana \u00e8 caratterizzato da un ruolo preminente della viola, ed inizia con un lungo solo accompagnato dai violini e dal violoncello. Il quartetto di Smetana ha ispirato anche la musica da camera di Anton\u00edn Dvo\u0159\u00e1k, che ha anche suonato la viola alla prima della composizione, nell'aprile 1878. Bench\u00e9 Dvo\u0159\u00e1k non abbia composto musica per viola sola, nella sua musica da camera la viola ha un ruolo significativo e tante parti melodiche molto belle; il compositore era infatti un abile violista e ha lavorato come spalla delle viole nell'orchestra del Teatro Nazionale dal 1862 al 1873.\nNovecento e contemporaneit\u00e0.\nAll'inizio del Novecento \u00e8 fiorito un nuovo interesse per la viola come strumento solistico, sostenuto dal successo di violisti di fama, soprattutto Lionel Tertis, Maurice Vieux, Paul Hindemith, Lillian Fuchs e William Primrose. In Inghilterra si ha una notevole produzione di musica per viola, e compositori quali Arthur Bliss, York Bowen, Gustav Holst, Arnold Bax, William Walton e Benjamin Dale hanno scritto pezzi da camera e concerti dedicati a Tertis, il quale incoraggiava senza sosta gli autori a scrivere musica per viola. Anche la \"Suite per viola\", la \"Romanza per viola e pianoforte\" e la suite \"Flos Campi\" di Ralph Vaughan Williams sono a lui dedicate.\nTra le pi\u00f9 importanti composizioni solistiche vi sono il concerto di William Walton e l'incompleto concerto di B\u00e9la Bart\u00f3k, portato a termine dopo la morte del compositore dal suo allievo Tibor Serly. Un gran numero di altri concerti per viola \u00e8 stato scritto dall'inizio del secolo, tra i quali quelli di Martin\u016f, Nystroem, Piston, Porter, R\u00f6ntgen, Rosenberg, Rubbra.\nMilhaud ha scritto molte pagine significative per viola, sia cameristiche che concertanti, tra le quali due sonate per viola e pianoforte, \"4 Visages\" e l\"\u00c9l\u00e9gie\" per viola e pianoforte, \"\u00c9l\u00e9gie pour Pierre\" per viola, timpani e percussioni; per quanto riguarda la musica sinfonica, ha composto due concerti per viola e orchestra, il \"Concertino d'\u00e9t\u00e9\" per viola e orchestra da camera e l\"Air\" per viola e orchestra, basata sulla prima sonata per viola.\nBen noto \u00e8 il \"Concerto per clarinetto, viola e orchestra\" di Max Bruch, autore anche di otto pezzi per clarinetto, viola e pianoforte. Frank Bridge ha composto diversi pezzi per viola e pianoforte (tra cui il noto \"Allegro appassionato\"), due duetti per due viole e una sonata per viola rimasta incompleta. Benjamin Britten, ispirandosi alla canzone \"Scorrete mie lacrime\" di John Dowland, ha composto \"Lachrymae\" per viola e pianoforte (arrangiata poi per viola e archi da Cecil Aronowitz); \u00e8 autore anche di un\"Elegia\" per viola sola e di un giovanile \"Concerto doppio per violino e viola\", quasi completo ma non ultimato, portato a termine da Colin Matthews. Max Reger ha scritto diverse sonate per viola o clarinetto e tre note suite per viola sola.\nLa scuola belga, influenzata dall'abilit\u00e0 di L\u00e9on van Hout, primo grande violista nazionale, produsse lavori significativi per viola, tra i quali la \"Suite per viola e orchestra\" op. 67 (1940) di Fran\u00e7ois de Bourgougnon, il \"Concerto per viola e orchestra\" op. 54 di Jan Abail e il \"Concerto\" op. 36 (1946) di Raymond Chevreuille. Altre composizioni significative della scuola belga di quel periodo si devono a Joseph Jongen e sono dedicate a Maurice Vieux, tra le quali la \"Suite in re maggiore per viola e orchestra\" op. 48 (1928), l\"Allegro appassionato\" per viola e pianoforte op. 79 (1926) e l\"Introduzione e danza\" per violino e pianoforte op. 102 (1935).\nSignificativa \u00e8 la produzione di Paul Hindemith, compositore di fama e violista egli stesso; tra i suoi primi lavori per viola vi sono le sonate per viola e pianoforte (op. 11 n. 4) e per viola sola (op 11 n. 5) del 1919. La prima sonata \u00e8 di stile piuttosto conservatore rispetto alla successiva produzione, ma la scrittura per viola di Hindemith si \u00e8 notevolmente evoluta e distinta, a partire dalle successive composizioni dell'op. 25 (1921). Al 1927 risale la composizione della \"Kammermusik\" per viola e orchestra da camera. Nel 1930 compose la \"Konzertmusik\" per viola e orchestra, dedicandola a Milhaud, e nel 1934 pubblic\u00f2 il \"Duo per viola e violoncello\", composto in meno di quattro ore ed inciso il giorno stesso della composizione. Il 19 aprile 1937 compose la terza sonata per viola, mentre viaggiava in treno, eseguendola la sera stessa in concerto a Chicago. Uno dei lavori per viola pi\u00f9 significativi di Hindemith \u00e8 il concerto \"Der Schwanendreher\", la cui prima si tenne il 14 ottobre 1935 ad Amsterdam. La prima inglese del concerto fu annullata per la morte del re Giorgio V del Regno Unito nel giorno precedente, e il concerto fu sostituito con un'esecuzione della \"Trauermusik\" per viola e orchestra, composta da Hindemith in poche ore nel giorno della morte del sovrano ed eseguita il giorno successivo.\nAltri lavori tedeschi significativi per viola furono le 2 sonate per viola e pianoforte op. 103 (1939) e le \"Weihnachts-Sonate\" per viola e organo op. 137 (1944) di Otto Siegl, il \"Concertino\" per viola e orchestra da camera op. 16 (1928) e le sonate per viola (1922, 1955) di Ottmar Gerster, il concerto per viola (1954) di Boris Blacher, il concerto per viola (1956) di Karl Amadeus Hartmann, il concerto per viola (1967), le sonate (1955, 1957) e la sonatina (1973) di Harald Genzmer, la sonata per viola (1964) di Karl Haidmayer, la sonata di Hans Werner Henze, le sonate per viola op. 12 (1922), la sonata per viola d'amore (1932), la sonata per viola e flauto (1940) e la sonata per viola sola (1947) di Walter Jesinghaus.\nViolista e compositore inglese \u00e8 stato Cecil Forsyth, autore anche di un concerto per viola. La viola \u00e8 impiegata da Claude Debussy nella sua sonata per flauto, viola e arpa, che ha ispirato in seguito altre composizioni analoghe.\nAltra grande violista e compositrice inglese \u00e8 stata Rebecca Clarke, una delle prime donne orchestrali di professione e una delle pi\u00f9 importanti compositrici inglesi nel periodo tra le due guerre mondiali. Celebri sono la sua \"Sonata per viola\", il duo con pianoforte \"Morpheus\" e diversi piccoli pezzi per viola e pianoforte, tra i quali la \"Passacaglia on an Old English Tune\" e altri ispirati ad antiche musiche britanniche. Nonostante l'elevata qualit\u00e0 della sua musica, Rebecca Clarke ha per\u00f2 scritto poco e pubblicato pochissimo, principalmente a causa delle discriminazioni di genere all'epoca in ambito compositivo, e la sua musica \u00e8 stata riscoperta solo intorno al 1976.\nAltra violista donna di successo \u00e8 stata Lillian Fuchs, tra le massime interpreti della prima met\u00e0 del Novecento e dedicataria di diverse composizioni di Bohuslav Martin\u016f, Jacques de Menasce, Quincy Porter e Vittorio Rieti. Anch'essa era inoltre compositrice e ha scritto la \"Sonata Pastorale\" per viola sola, oltre a diverse raccolte di studi.\nIn Israele molti compositori sono stati influenzi da \u00d6d\u00f6n P\u00e1rtos, grande violista e compositore ungaro-israeliano e autore di diverse composizioni significative, tra le quali due concerti per viola (1949, 1957), \"Yiskor\" (in memoriam) per viola e orchestra (1947), \"Song of Praise\" (canto di lode, 1949), \"Orienta Ballada\" per viola e orchestra (1956), \"Agada\" (leggenda) per viola, percussioni e pianoforte (1960), \"Shiluvim\" (fusione) per viola e piccola orchestra (1970).\nElliott Carter \u00e8 stato autore di diverse notevoli composizioni per viola, tra le quali la sua \"Elegia\" per viola e pianoforte (1943), successivamente trascritta per clarinetto. Ernest Bloch, compositore statunitense di origini svizzere, noto per le sue composizioni ispirate da musiche ebraiche, amava la viola e ha scritto alcune significative composizioni per essa, tra le quali il \"Concertino\" per flauto, viola e archi, la \"Suite hebra\u00efque\" per viola e orchestra e la \"Suite per viola sola\". Nino Rota ha scritto due sonate per viola (in sol maggiore e do maggiore) e un intermezzo per viola e pianoforte. Una composizione di primo piano del repertorio cameristico \u00e8 la sonata per viola e pianoforte di Dmitrij \u0160ostakovi\u010d, scritta nel 1975. \u00c8 stata l'ultima composizione del maestro russo, che l'ha terminata in ospedale pochi giorni prima di morire.\nUn'ulteriore fioritura del repertorio violistico si ha nel tardo Novecento, e molti grandi compositori hanno scritto concerti per viola, come Mikl\u00f3s R\u00f3zsa, Revol Bunin, Al'fred \u0160nitke, Sofija Gubajdulina, Giya Kancheli e Krzysztof Penderecki. Gy\u00f6rgy Ligeti ha scritto una sonata per viola sola, dedicata a Tabea Zimmermann. Il compositore statunitense Morton Feldman ha scritto una serie di composizioni con viola concertante, intitolate \"The Viola in My Life\".\nNella musica spettrale la viola \u00e8 stata oggetto di interesse per via dei suoi armonici pi\u00f9 facilmente udibili rispetto a quelli del violino. Compositori spettrali come G\u00e9rard Grisey, Tristan Murail e Hora\u021biu R\u0103dulescu hanno scritto composizioni solistiche per viola.\nMusica tradizionale.\nLa viola \u00e8 impiegata nella musica tradizionale, sebbene in misura minore rispetto al violino. Ha un ruolo di accompagnamento di rilievo nella musica tradizionale slovacca, ungherese e rumena, specialmente nella Transilvania, dove si usano viole a tre corde dette \"contra\" in rumeno e \"kontra\" o \"br\u00e1csa\" in ungherese (dal tedesco \"Bratsche\", \"viola\"). Sono tipicamente accordate sol-re-la (senza il do basso, con il la un'ottava sotto l'accordatura della viola standard) ed un ponte poco curvato, che permette di eseguire facilmente gli accordi ma rende pi\u00f9 difficile l'esecuzione di linee melodiche, solitamente affidate al fiddle o al violino Stroh. Una delle formazioni tipiche della musica transilvana \u00e8 il trio d'archi formato da violino, kontra e contrabbasso, cui spesso si aggiunge un cimbalom.\nPop, rock, jazz e cinema.\n\u00c8 abbastanza inusuale trovare strumenti ad arco individuali come violino o viola in questi generi, in quanto vengono facilmente coperti dagli ottoni o dagli strumenti elettrici.\nLa viola trova a volte impiego nella musica pop, principalmente nelle correnti d'avanguardia. Inoltre lo strumento, fornito di pick-up e amplificatori o nella variante elettrica, \u00e8 stato utilizzato anche nel rock. John Cale, componente dei Velvet Underground, \u00e8 uno dei musicisti pi\u00f9 conosciuti tra quelli che hanno usato viole elettriche, sia nel suo lavoro da solista che nei dischi della band (per esempio, in \"Venus in Furs\" e \"Heroin\"). La viola elettrica \u00e8 stata impiegata anche dai Coil negli ultimi cinque anni della loro produzione artistica, caratterizzati da grande ricerca e sperimentazione di nuove sonorit\u00e0. La viola \u00e8 impiegata dal gruppo alternative rock 10,000 Maniacs (nei quali suona e canta la violista Mary Ramsey), dai Flobots (la violista del gruppo \u00e8 Mackenzie Gault), dai British Sea Power (con Abi Fry) e dagli Hangedup (duo formato da Gen Heistek alla viola e Eric Craven alle percussioni).\nLa viola ha trovato impiego in minore misura nel jazz, principalmente in maniera marginale nelle sezioni di archi delle orchestre jazz di inizio Novecento o nei quartetti degli anni Sessanta. Tra i solisti, sono piuttosto noti Eric Golub, Judith Insell e il violinista jazz Csaba Deseo. Clarence \"Gatemouth\" Brown \u00e8 stato un significativo violista blues.\nAnche nella musica per il cinema la viola ha avuto posto come solista, ed \u00e8 uno dei tratti distintivi impiegati da Ennio Morricone in varie colonne sonore, come in \"Romeo e Giulietta\", \"Mos\u00e8\", \"I promessi sposi\" e \"Marco Polo\".\nPosizione sociale.\nCome gi\u00e0 detto il ruolo della viola, e quindi dei violisti, ha goduto di assai poca rilevanza tra il Settecento e l'inizio del Novecento, trovando una rivalutazione solo nel corso del XX secolo. Tuttavia anche in precedenza, nonostante la scarsa considerazione per lo strumento e il ruolo subalterno dei suoi esecutori, molti grandi musicisti hanno sviluppato verso essa un particolare interesse. Bench\u00e9 ci\u00f2 spesso non si sia tradotto in una produzione compositiva, tra i musicisti che nelle varie epoche si sono dedicati anche alla viola si possono annoverare molti nomi eccellenti.\nBach.\n\u00c8 riportato che Johann Sebastian Bach, ottimo tastierista e violinista, in orchestra prediligesse suonare la viola, in quanto la parte gli permetteva di essere al centro dell'armonia e di goderne appieno. Nella prima biografia di Bach, redatta da Johann Nikolaus Forkel e pubblicata nel 1802, \u00e8 annotato:\nUn'altra testimonianza proviene dalla seconda moglie di Bach, Anna Magdalena, che riporta: \u201cQualunque problema ci fosse [durante i primi anni come Thomaskantor], esso non trovava posto nella nostra casa. I problemi erano all'esterno, e ivi rimanevano quando Sebastian sedeva alla tastiera o prendeva la sua viola.\u201d.\nAll'epoca di Bach la posizione sociale dei violisti era piuttosto bassa. Tra i musicisti di corte che suonavano strumenti della famiglia del violino, evoluzione di umili strumenti da danza, solo il primo o le spalle dei violini avevano raggiunto un grado distinto nella gerarchia musicale. I violisti erano invece in una posizione molto pi\u00f9 umile ed erano tenuti in scarsa considerazione, al punto che raramente figuravano negli stessi registri di corte segnati come \"musicisti di ripieno\" o al pi\u00f9 come \"musicisti da camera alla viola\". Lo strumento non era associato a niente di nobile, al massimo poteva essere avvicinato alla musica da birreria e alla cultura popolare. Alcuni autori arrivano a speculare che l'interesse di Bach nel suonare la viola in orchestra non fosse solo legato al porsi al centro dell'armonia, ma anche al fatto di calarsi e immedesimarsi nella posizione sociale pi\u00f9 umile e meno desiderabile dell'orchestra.\nMannheim.\nVerso la met\u00e0 del Settecento uno dei centri pi\u00f9 importanti d'Europa per la musica era Mannheim, sede anche di una tra le prime orchestre sinfoniche (rinomata per il suo altissimo livello, al punto da essere definita come \"un esercito di generali\") e luogo nel quale la sinfonia classica si \u00e8 principalmente sviluppata. In questo ambiente di alto livello la viola aveva posto come solista e diversi compositori scrissero musica per viola: tra i principali violisti vi erano i membri della famiglia Stamitz, in particolare Johann e i suoi figli Carl e Anton. Carl \u00e8 stato uno tra i pi\u00f9 influenti compositori della scuola di Mannheim e grande solista di viola, e Forkel riporta commenti lusinghieri sulla sua abilit\u00e0 e il suo buon gusto nel suonarla.\nMozart.\nAnche la figura di Mozart \u00e8 fortemente legata allo strumento. Egli, con il suo lavoro compositivo, ha contribuito in maniera significativa a riqualificarne il ruolo musicale, ma oltre a ci\u00f2 prediligeva anche suonarla di persona nei concerti, sia nelle esibizioni cameristiche sia in quelle solistiche, come ad esempio nelle esecuzioni della \"Sinfonia concertante\". Il Mozarteum conserva una viola che si ritiene sia stata posseduta e suonata da Mozart: non \u00e8 noto da chi sia stata realizzata e si tratta di uno strumento nato come tenore e ridotto di dimensioni successivamente, probabilmente nei primi anni del XIX secolo.\nSi hanno alcune notizie circa una presunta seconda viola posseduta da Mozart. Lo strumento \u00e8 citato nel catalogo d'asta di un antiquario londinese, Otto Haas, intorno al 1937. Mozart avrebbe venduto lo strumento al professor Zizius, dell'Universit\u00e0 di Vienna, dal quale sarebbe passata per diversi proprietari, elencati dal venditore, prima di arrivare al negozio di Haas. Il venditore riporta il testo dell'etichetta, che tuttavia \u00e8 molto sospetta; non \u00e8 noto il destino successivo dello strumento.\nBeethoven.\nBeethoven da giovane ha suonato la viola per tre anni, dal 1789, nelle due orchestre di Bonn (del teatro e della cappella di corte). In quel periodo infatti suo padre, alcolista, non era pi\u00f9 in grado di sostenere economicamente la famiglia e il diciannovenne Beethoven si manteneva con il lavoro di violista orchestrale. Suonava una viola Sebastian Dallinger del 1780 circa; lo strumento \u00e8 poi passato a Franz Anton Ries, suo insegnante di violino e membro della cappella, e in seguito ha continuato ad essere utilizzato e ha subito diversi lavori di manutenzione (cambio del manico, della tastiera, dei piroli e della cordiera). La viola \u00e8 ora esposta presso la Beethoven-Haus, il museo presso la casa natale del compositore. Anche Rossini, contemporaneo di Beethoven, da giovane ha suonato la viola in teatro.\nPaganini.\nNiccol\u00f2 Paganini ha sviluppato un forte interesse per la viola: tra il 1832 e il 1834 l'ha suonata molto spesso, sia in formazioni cameristiche (in trio con Robert Lindley al violoncello e Mendelssohn al pianoforte) sia come strumento solistico. Paganini prediligeva viole di grandi dimensioni e dalla sonorit\u00e0 profonda, e nelle sue esibizioni londinesi usava uno strumento molto grande, ottenuto in prestito da Luigi Guglielmo Germi. Le dimensioni notevoli di questo strumento non sono esattamente note ma si ritiene che dovessero essere non inferiori ai 45,7\u00a0cm, in quanto lo costringevano a suonare con il braccio sinistro disteso, nonostante avesse braccia e dita lunghe; tale esemplare era soprannominato per tale motivo da Paganini \"contro viola\".\nI numerosi concerti che tenne alla viola non suscitarono per\u00f2 grande entusiasmo nel pubblico, evidentemente non abituato e pronto ad ascoltare concerti per viola solista: nonostante gli venissero riconosciuti gran merito e bravura anche alla viola, i critici sostenevano ad esempio sul Times che avrebbe fatto meglio a continuare ad esibirsi sul violino, invece di \"deviare\" sulla viola sulla quale osservavano che, nonostante la grande intensit\u00e0 e ricchezza dei passi nel registro grave, le parti brillanti nel registro acuto non erano abbastanza chiare e morbide n\u00e9 completamente padroneggiate.\nCondizione subalterna.\nNonostante l'interesse di queste grandi figure musicali, non mancano le testimonianze di quanto la posizione di violisti fosse umile tra il Settecento e l'inizio del Novecento. Un importante riferimento \u00e8 presente nel noto trattato \"Versuch einer Anweisung die Fl\u00f6te traversiere zu spielen\", di Quantz. Egli riferisce che la viola era solitamente tenuta in scarsa considerazione nell'orchestra e la sua parte era spesso affidata a principianti oppure musicisti incapaci di suonare bene il violino; i musicisti abili erano scoraggiati dal suonarla per via degli scarsi vantaggi che offriva. Quanz suggeriva tuttavia che per realizzare un accompagnamento orchestrale senza difetti fosse necessario avere dei violisti il cui livello tecnico fosse pari almeno a quello dei secondi violini. Dal Settecento infatti in orchestra i violisti erano spesso delegati ad eseguire parti pi\u00f9 facili rispetto alle altre sezioni degli archi, per via del gi\u00e0 esposto atteggiamento dei compositori galanti, dai quali la viola era sottovalutata e sfruttata al pi\u00f9 come mero ripieno armonico. Gli standard qualitativi richiesti ai violisti erano spesso, per tale motivo, inferiori a quelli dei violini e la viola diveniva uno strumento di ripiego o uno strumento per violinisti incapaci. Tale condizione dura ancora fino alla fine dell'Ottocento e ai primi del Novecento; in un altro noto trattato, quello di Wagner sulla direzione d'orchestra, il celebre compositore riferisce la condizione mediamente disastrosa della viola in orchestra ai suoi tempi, suonata quasi esclusivamente da violinisti incompetenti, e perci\u00f2 incapaci di eseguire i passi delle sue opere.\nLa posizione subalterna si riflette anche nelle barzellette sui violisti. Esse sono infatti molto radicate nella goliardia orchestrale, che vede i violisti come gli stupidi per eccellenza dell'orchestra, idealizzati come personaggi inetti ed incapaci. Tale visione umoristica e le barzellette ad essa associate sono nate probabilmente nel XVIII secolo e riflettevano l'effettivo ruolo inferiore dei violisti orchestrali all'epoca, alla cui condizione di inferiorit\u00e0 veniva associata incapacit\u00e0 e diventavano oggetto d'ilarit\u00e0 e scherno. \u00c8 espressione di un meccanismo di difesa sociale consistente nel proiettare su un gruppo designato gli impulsi negativi; il meccanismo che porta all'individuazione in un ambiente di un particolare soggetto o gruppo come oggetto di derisione avviene anche in altri contesti, ed \u00e8 legato all'associazione ad essi di un insieme di caratteristiche o atteggiamenti ritenuti negativi; nel caso della musica, si tratta ad esempio della scarsa intonazione, del non andare a tempo, la scarsa abilit\u00e0 tecnica e il possesso di strumenti di poco pregio. In altri contesti musicali avvengono fenomeni analoghi, ad esempio nel mondo del jazz il ruolo delle \"vittime\" dell'ilarit\u00e0 \u00e8 in genere ricoperto dai suonatori di banjo. Le barzellette sui violisti sono radicate nella cultura orchestrale senza confini geografici, sono presenti in varie lingue e vengono riportate in ambienti di vario livello, al punto che vengono raccontate da violisti come Ba\u0161met e una selezione di barzellette era pubblicata anche in ogni numero della rivista \"Classical Music\".\nRiqualificazione.\nNei primi anni del Novecento la posizione della viola \u00e8 stata riqualificata grazie al contributo di grandi musicisti e compositori. Grandi esecutori come Lionel Tertis, Paul Hindemith e William Primrose si sono affermati come solisti, spezzando il circolo vizioso che vedeva la viola come strumento dalle scarse qualit\u00e0, per la quale non si scriveva musica, e ci\u00f2 scoraggiava ulteriormente i musicisti competenti dal suonarla. La grande abilit\u00e0 di questi musicisti ha permesso di conoscere le qualit\u00e0 dello strumento, fino ad allora sostanzialmente ignorate, stimolando la produzione compositiva (Hindemith stesso era un celebre compositore, mentre Tertis e Primrose sono stati dedicatari di tantissime composizioni) e ha incoraggiato lo studio dello strumento, che finalmente offriva concrete possibilit\u00e0 musicali e non si configurava pi\u00f9 come un ripiego per violinisti incapaci. In questo modo \u00e8 aumentato il rispetto nei confronti dei violisti, che hanno trovato una loro identit\u00e0 nel mondo musicale.\nParallelamente al grande sviluppo del repertorio nel Novecento, \u00e8 aumentata notevolmente anche la preparazione tecnica media dei violisti; Forsyth annota che, al suo tempo, era conclusa l'abitudine di selezionare i violisti tra i violinisti troppo incompetenti o troppo anziani. \u00c8 aumentato molto il numero delle donne che si dedicavano allo studio della viola (nonostante alcuni autori sottolineassero ancora le difficolt\u00e0 legate alle misure dello strumento, dovute alla dimensione della mano femminile mediamente pi\u00f9 piccola rispetto a quella maschile) e soprattutto \u00e8 cresciuto il numero di violisti che hanno cominciato subito a studiare musica sulla viola, non passando ad essa dopo aver studiato violino, cosa quasi impensabile in precedenza.\nIl ruolo del violista \u00e8 stato oggetto anche di considerazioni di tipo psicanalitico. Il direttore ungherese Arthur Nikisch sosteneva che ci fosse una relazione tra la psiche di un musicista e lo strumento, ed egli riteneva i violisiti persone calme e serene. Anche il violinista Henry Ellis Dickson, primo violino della Boston Symphony Orchestra per 49 anni, definiva i violisti come i musicisti meno problematici dell'orchestra. Lo psicanalista statunitense Ralph Greenson, violinista per diletto, riteneva il violista \"uomo medio\", in contrasto con il violinista \"primadonna\", il violoncellista \"bon vivant\" e il contrabbassista \"becchino\"; secondo lui, il violista non \u00e8 tagliato per la corsa al primo leggio, motivo per il quale ha abbandonato il violino in passato, prediligendo piuttosto la musica da camera, che offre maggiori possibilit\u00e0 al suo strumento. Il critico e storico musicale Irving Kolodin disse a proposito dei violisti: \"Come violista principiante, ritengo naturalmente tutti gli altri violisti tipi studiosi che non hanno nelle dita la facilit\u00e0 da sparanote che rende agili i primi violini, ma hanno migliore lettura, hanno sentito pi\u00f9 musica e sono, in tutto, uomini di gusto superiore.\".\nRicerca e associazioni.\nL'interesse di esecutori e compositori per la viola, fiorito nel XX secolo, ha portato un maggiore studio di ricerca e la nascita di diverse associazioni a suo sostegno. Un primo tentativo si deve a Paul Hindemith e Vadim Borisovskij, che nel 1927 hanno proposto la formazione di un'associazione, la \"Violists' World Union\", che per\u00f2 non si \u00e8 effettivamente concretizzata. Due anni dopo Wilhelm Altmann, noto storico e ricercatore, ha cominciato la pubblicazione della rivista \"Die Bratsche\" (\"La viola\"), proponendo anch'egli la fondazione di un'associazione. Le sue iniziative non hanno riscosso grande interesse e la pubblicazione \u00e8 stata di breve durata, anche a causa della situazione politica tesa e dei problemi pi\u00f9 gravi che incombevano all'epoca. Un primo passo significativo \u00e8 stato per\u00f2 la pubblicazione della \"Literaturverzeichnis f\u00fcr Bratsche und Viola d'amore\", curata da Altmann e da Borisovskij, il primo catalogo a raccogliere la musica per viola e viola d'amore.\nI primi risultati significativi dovranno attendere il 1968, quando Franz Zeyringer e Deitrich Bauer hanno fondato la \"Viola-Forschungsgellschaft\", che sarebbe poi divenuta l'attuale International Viola Society (IVS). La IVS conta diciannove sezioni sparse in tutto il mondo, la pi\u00f9 grande delle quali \u00e8 la American Viola Society (AVS), fondata nel 1971 sotto il nome iniziale di \"Viola Research Society\". La AVS \u00e8 editrice del \"Journal of the American Viola Society\" (JAVS), organizza e finanzia concorsi internazionali molto importanti, come la David Dalton Viola Research Competition e la Primrose International Viola Competition.\nDagli anni sessanta del Novecento sono apparse le prime importanti pubblicazioni di ricerca sullo strumento, a partire dalla \"Literatur f\u00fcr Viola\" di Franz Zeyringer, ripubblicata in diverse edizioni, l'ultima nel 1985. Risale al 1980 la pubblicazione del primo testo comprensivo di storia della viola, la \"History of the Viola\" di Maurice Riley (presidente della AVS dal 1981 al 1986), arricchita nel 1991 da un secondo volume complementare. La IVS ha pubblicato dal 1979 al 1994 un annuario, e molte sue sezioni hanno pubblicato newsletter.\nL'archivio ufficiale di materiale della IVS e della AVS \u00e8 il Primrose International Viola Archive (PIVA), presso la \"Harold B. Lee Library\", nel complesso della Brigham Young University. L'archvio \u00e8 nato nel 1972 a partire dalla raccolta di spartiti di William Primrose ed \u00e8 notevolmente cresciuto con l'acquisizione di altre collezioni e l'acquisto di documenti, libri e spartiti; raccoglie molto materiale tra musica stampata, strumenti, registrazioni, documentari e materiale d'archivio.\nConcorsi.\nI concorsi per altri strumenti, come il violino e il pianoforte, hanno una lunga tradizione, consolidatasi nel corso del Novecento. Per sopperire le carenze della viola in questo settore, divenute evidenti soprattutto con la rivalutazione solistica dello strumento nel corso del Novecento (principalmente da Tertis in poi), nel 1979 la American Viola Society ha istituito la Primrose International Viola Competition (PIVC), primo concorso nel suo genere, cui sarebbero seguiti rapidamente il mannese Lionel Tertis International Viola Competition, istituito nell'anno successivo e tenutasi regolarmente a cadenza triennale, e il francese Maurice Vieux International Viola Competition, nato nel 1983. La PIVC si svolge con regolarit\u00e0 dal 1987, spesso in concomitanza con il \"North American Viola Congress\". L'evento \u00e8 diventato triennale dal 2005 ed \u00e8 aperto ai violisti di ogni nazionalit\u00e0, al di sotto dei trenta anni di et\u00e0.\nSuccessivamente sono nati altri concorsi violistici prestigiosi indipendenti dalla IVS e dalla AVS, come la Tokyo International Viola Competition, evento triennale istituito nel 2009. Si tratta del primo concorso asiatico dedicato esclusivamente alla viola e si tiene in concomitanza con il \"Viola Space\", un festival violistico triennale fondato nel 1992 da Nobuko Imai. Nel 2013 anche la Jan Rakowski Viola Competition, nata nel 1975 con cadenza quinquennale, \u00e8 divenuta per la prima volta un concorso internazionale, aprendo la partecipazione ai musicisti non polacchi.\nLa AVS ha istituito diversi altri concorsi, per stimolare e sostenere i vari aspetti dello studio violistico. Dal 1999 organizza annualmente il David Dalton Viola Research Competition, un concorso aperto ai ricercatori che possono sottoporre i loro articoli sulla storia dello strumento, della sua didattica o del suo repertorio; i vincitori vengono scelti in base alla significativit\u00e0 della loro ricerca e alla qualit\u00e0 espositiva e vedono i loro articoli pubblicati nel JAVS. Nel 2010 la AVS ha istituito la Maurice Gardner Composition Competition, un concorso biennale di composizione di musica per viola. Nel 2013 la AVS ha organizzato anche un concorso di esecuzione di passi orchestrali, aperto ai giovani violisti (tra i 18 e i 28 anni) e volto a stimolare la preparazione degli studenti alle audizioni e al mercato del lavoro musicale, nel quale non solo i vincitori ma tutti i partecipanti ricevono un giudizio scritto in merito all'esecuzione."}
{"id": "110446", "revid": "2121638", "url": "https://it.wikipedia.org/wiki?curid=110446", "title": "Programmatore informatico", "text": "Un programmatore informatico (noto anche con le espressioni inglesi developer, ovvero sviluppatore, e coder, traducibile come \"creatore di codice\", oppure detto semplicemente programmatore), in informatica, \u00e8 un tecnico che, attraverso la relativa fase di programmazione, traduce o codifica l'algoritmo risolutivo di un problema dato nel codice sorgente del software da far eseguire ad un elaboratore, utilizzando un determinato linguaggio di programmazione. La professione del programmatore \u00e8 relativamente recente e si \u00e8 sviluppata di pari passo con l'aumento dei campi di applicazione dell'informatica.\nDescrizione.\nNell'ambito del ciclo di vita del software, l'attivit\u00e0 del programmatore, definita anche \"sviluppo\" o \"attivit\u00e0 di codifica\", concettualmente \u00e8 successiva all'attivit\u00e0 di analisi e precedente a quella di collaudo, solitamente eseguita da altri professionisti, rispettivamente gli analisti ed i collaudatori beta tester.\nIn pratica il programmatore realizza il programma vero e proprio sulla base del documento di specifica (tecnica o funzionale) redatto dell'analista, in cui sono descritti a livello logico i comportamenti e gli algoritmi che devono essere realizzati nel programma stesso. Terminata la fase di programmazione con la produzione di un programma eseguibile, quello le cui istruzioni sono rese direttamente eseguibili dalla macchina sotto forma di linguaggio macchina, inizia la fase di collaudo, atta a determinare la conformit\u00e0 del programma alle specifiche descritte nel documento di analisi.\nIl programmatore per l'esecuzione della propria attivit\u00e0 si avvale di alcuni strumenti informatici specializzati per quest'attivit\u00e0. A titolo esemplificativo si tratta di editor (programmi che permettono la scrittura di programmi software), debugger, helper, compilatori o interpreti, script, database ed altri ancora.\nAda Lovelace \u00e8 considerata la prima programmatrice della storia, avendo per prima espresso un algoritmo inteso per l'utilizzo su un computer, la macchina analitica di Charles Babbage nell'ottobre del 1842.\nProgrammatore web.\nIl suffisso \"web\" identifica un programmatore specializzato nella costruzione di software destinato a realizzare applicazioni web o siti web per Internet o intranet, tipicamente utilizzando linguaggi orientati a questo genere di attivit\u00e0, come ad esempio PHP, ASP, Java EE, JavaScript o ActionScript.\nIl programmatore web si occupa solo del codice sorgente di un sito web, quindi trascura il design e la formattazione del codice HTML, che vengono invece sviluppati da un web designer o da pi\u00f9 figure con specifiche competenze. Un programmatore web che si occupa sia del codice che della grafica di un sito, non si chiama pi\u00f9 tale ma prende il nome di webmaster o \"Full Stack Developer\".\nCode monkey.\nL'espressione \"Code monkey\" (letteralmente, \"scimmia programmatrice\") si riferisce generalmente, nel mondo anglofono, ad un programmatore per computer o comunque chi scrive codice per sopravvivere; entrando nello specifico, il termine si riferisce a quelle persone capaci unicamente di scrivere del codice, inabili dunque nel compiere lavori che richiedono un tasso di astrazione pi\u00f9 elevato come il curare l'architettura, l'analisi ed il design del software. In tal senso, il termine \u00e8 considerabile leggermente offensivo, ed \u00e8 spesso attribuito alla maggior parte dei programmatori pi\u00f9 giovani all'interno di un gruppo.\nIl termine pu\u00f2 anche essere auto-attribuito come modo per scaricare le responsabilit\u00e0 per una decisione presa dall'amministrativo, oppure come lamento dovuto al dover sopportare tali decisioni (ad es.: \"Non chiedermi perch\u00e9 dobbiamo scrivere in COBOL, sono semplicemente un \"code monkey\").\nIl termine pu\u00f2 anche essere applicato a programmatori per computer non professionisti che uniscono insieme spezzoni di codice trovati su Internet o libri per realizzare una applicazione, senza avere n\u00e9 apprezzamento n\u00e9 comprensione dei principi che sono alla base del codice o della programmazione pi\u00f9 in generale.\nAlcuni autori non considerano programmatori in senso stretto i \"coder\" ovvero quelli che si limitano a convertire l'algoritmo in codice, in quanto, eseguendo una mera traduzione, non programmano alcunch\u00e9.\nDiffusione e formazione.\nLa figura del programmatore \u00e8 in forte ascesa con la rivoluzione informatica, l'avvento del settore terziario avanzato dopo gli anni 2000 e la diffusione di Internet. Mentre prima degli anni 2000 i programmatori erano essenzialmente programmatori per applicazioni desktop o programmatori di sistema, negli anni 2000 le figure pi\u00f9 diffuse sono quelle del programmatore web e quella del programmatore per dispositivi mobili. Molto spesso il programmatore \u00e8 assunto in societ\u00e0 di consulenza informatica lavorando per clienti committenti come banche, pubblica amministrazione e aziende in body rental con forme contrattuali tipiche come il contratto a progetto. La formazione di un programmatore avviene tipicamente attraverso studi universitari, certificazioni informatiche opportune (le pi\u00f9 famose sono quelle Java di Sun Microsystem e Microsoft .NET) o tirocini opportuni in azienda.\nUso improprio.\nTra i non addetti ai lavori, il termine programmatore \u00e8 spesso impiegato scorrettamente. Infatti, in questi casi, qualsiasi professionista nel mondo dell'informatica \u00e8 genericamente chiamato \"programmatore\". Chi gestisce sistemi informatici, configura applicazioni, aggiorna i contenuti di siti web, installa e manutiene reti o periferiche, assiste altri specialisti informatici o telematici, ecc. non programma nulla: solo chi, determinando funzioni e relativi algoritmi di implementazione di una soluzione e secondariamente scrivendo codice in qualche linguaggio di programmazione, realizza software, \u00e8 un programmatore. E comunque, in questo settore, molte professioni e ruoli sono etichettati in inglese, quasi mai tradotti in italiano."}
{"id": "110448", "revid": "6923", "url": "https://it.wikipedia.org/wiki?curid=110448", "title": "Elettrodotto", "text": "L'elettrodotto in ingegneria elettrica \u00e8 un'infrastruttura di rete destinata al trasporto di energia elettrica ad alta tensione, comprendendo in tale accezione sia le linee elettriche aeree, sia le linee interrate in cavo alloggiate in apposite strutture ovvero i cavidotti.\nL'insieme degli elettrodotti costituisce la rete elettrica primaria, sulla quale vengono amministrate la trasmissione dell'energia elettrica (trasferimento di energia ad alta tensione su grandi distanze) e la distribuzione dell'energia elettrica (trasferimento di energia a media-bassa tensione su una rete capillare) sul territorio a partire dalle centrali elettriche fino agli utenti finali passando per le cabine elettriche di trasformazione a diversi livelli di tensione.\nDescrizione.\nLa costituzione e le caratteristiche degli elettrodotti sono fortemente variabili, principalmente in funzione della tensione di esercizio e dal fatto che la trasmissione avvenga in corrente continua o in corrente alternata.\nGli elettrodotti per la trasmissione di potenza in alta e altissima tensione sono per la gran parte aerei, e sono costituiti da sostegni a traliccio o tubolari realizzati in metallo, opportunamente progettati al fine di mantenere le corde metalliche in tensione (il \"conduttore\") a un'altezza dal terreno sufficientemente elevata da assicurare isolamento elettrico e rispetto dei valori limite dei campi elettromagnetici al suolo. Poich\u00e9 l'altezza dipende dalla tensione di esercizio, gli elettrodotti in media tensione presentano sostegni pi\u00f9 leggeri e di altezza ridotta.\nIn alcuni casi, dove sia richiesto l'attraversamento di aree densamente abitate e dove ci\u00f2 risulti tecnicamente fattibile, l'elettrodotto viene realizzato con cavo interrato. Quest'ultima soluzione risulta molto meno diffusa a causa delle difficolt\u00e0 tecniche di realizzazione, manutenzione e individuazione dei guasti, nonch\u00e9 per i costi nettamente superiori rispetto alla soluzione aerea. La trasmissione in cavo, al contrario, pu\u00f2 costituire l'unica soluzione applicabile per connettere due punti separati da un braccio di mare troppo ampio per realizzare un attraversamento aereo; in tal caso pu\u00f2 realizzarsi una connessione sia in corrente continua, sia in corrente alternata, e nel mondo sono ormai diffusi diversi esempi di connessioni nazionali o internazionali attraverso cavo sottomarino.\nUn elettrodotto in linea aerea \u00e8 composto da una serie di elementi che possono essere globalmente suddivisi in \"sostegni\", \"conduttori\" ed \"equipaggiamenti\" (isolatori, morsetteria, corna e/o anelli spinterometrici, dispositivi antivibranti).\nI sostegni.\nPer linee a bassa e media tensione i sostegni consistono in semplici pali in legno, acciaio o cemento armato centrifugato.\nNelle linee ad alta e altissima tensione, nelle quali le parti in tensione devono mantenere una distanza maggiore dal terreno e i conduttori di energia utilizzati presentano maggior sezione e peso, la soluzione tecnica pi\u00f9 efficiente \u00e8 l'utilizzo di \"tralicci\", strutture reticolari realizzate con profilati di acciaio zincato con sezioni a \"L\" o a \"T\". L'adozione di strutture a traliccio permette di ridurre al minimo la quantit\u00e0 di metallo utilizzato, offrire una bassa resistenza al vento e ridurre l'impatto visivo della struttura. La loro modularit\u00e0 permette, inoltre, la loro installazione in quasi ogni luogo, a differenza dei sostegni di tipo tubolare. Questi ultimi, meno diffusi, sono spesso preferiti per il loro aspetto pi\u00f9 \"slanciato\", ma presentano una minor flessibilit\u00e0 di utilizzo e maggiori costi di installazione, in particolare per la realizzazione delle fondazioni.\nSi definiscono \"campata\" la parte di conduttore di energia o fune di guardia compresa tra due sostegni, e \"tratta\" l'insieme di campate comprese tra due sostegni di amarro (accomunate da un unico valore del tiro della corda metallica).\nI sostegni possono essere classificati secondo diversi parametri:\nOgni sostegno presenta:\nI sostegni di sospensione possono anche essere realizzati con \"mensole isolanti\", soluzione tecnica nella quale le mensole non sono realizzate da elementi di carpenteria metallica ma da complessi di isolatori che hanno non solo il compito di assicurare anche l'isolamento elettrico fase-terra, ma anche quello di garantire il rispetto delle distanze elettriche minime tra il sostegno e le fasi di conduttori. Tradizionalmente, per gli elettrodotti in alta tensione sono realizzate da tratti tesi (tiranti) realizzati da catene di isolatori cappa e perno in vetro o ceramica e da tratti compressi (puntoni) con bastoni isolanti in ceramica; tuttavia sono sempre pi\u00f9 diffusi isolatori in materiale composito.\nI conduttori.\nNella quasi totalit\u00e0 delle linee aeree di trasmissione si utilizzano \"conduttori nudi\", privi di rivestimento isolante solido. Nelle linee di distribuzione sono invece diffuse, in Italia, linee in cavo aereo, nelle quali i conduttori presentano un isolamento elettrico con rivestimenti polimerici.\nNel caso di elettrodotti con conduttori nudi, l'elemento isolante \u00e8, quindi, l'aria che separa le parti in tensione dalle parti a potenziale di terra. Data la minor rigidit\u00e0 dielettrica dell'aria rispetto agli isolanti solidi, per assicurare la tenuta elettrica \u00e8 necessario aumentare sensibilmente lo spessore dello strato isolante.\nA una rigidit\u00e0 dielettrica di circa 10.000 volt per ogni centimetro (minore all'aumentare dell'umidit\u00e0), per evitare una scarica elettrica tra una fase e il suolo, \u00e8 necessario mantenere il conduttore a una quota di diversi metri, tanto maggiore quanto maggiore \u00e8 la tensione di esercizio della linea.\nIl numero di conduttori impiegati in un elettrodotto aereo varia a seconda del numero di fasi, dalla potenza limite trasmissibile e dalle caratteristiche climatiche delle zone attraversate dall'elettrodotto.\nPer gli elettrodotti a tensione pi\u00f9 elevata (380 kV in Italia) ciascun conduttore \u00e8 costituito da un fascio di conduttori elementari (generalmente tre) distanziati tra loro di 40\u201350\u00a0cm. Viene adottata questa soluzione al posto di quella a conduttore singolo sia per aumentare la potenza trasmissibile, sia per limitare la dispersione di energia e i disturbi alle telecomunicazioni che avverrebbero a causa dell'effetto corona innescato proprio dall'elevata tensione.\nAl crescere della corrente che deve essere trasportata da un conduttore \u00e8 necessario aumentarne la sezione e, per mantenere una flessibilit\u00e0 sufficiente, lo stesso viene realizzato come corda di pi\u00f9 fili elementari. Il materiale pi\u00f9 usato per la realizzazione dei conduttori \u00e8 l'alluminio che, sebbene presenti una conducibilit\u00e0 elettrica inferiore al rame, \u00e8 caratterizzato anche da densit\u00e0 e costo inferiori. Un minor peso del conduttore comporta minori sforzi trasferiti agli isolatori, e quindi al sostegno, che, a parit\u00e0 delle altre condizioni, risulter\u00e0 pi\u00f9 leggero.\nPoich\u00e9 l'alluminio, pur avendo ottime caratteristiche elettriche, presenta una ridotta resistenza meccanica, i conduttori sono quasi sempre realizzati in corde bimetalliche composte da fili di acciaio (che formano l'\"anima\" della corda) e da fili di alluminio (che formano il \"mantello\"), cordati con strati a eliche controrotanti. Il conduttore alluminio-acciaio (o ACSR=\"Aluminum Conductor Steel Reinforced\") risulta il pi\u00f9 utilizzato in Italia, per quanto esistano molte altre particolari tipologie di conduttori bimetallici, sviluppate per ovviare a particolari necessit\u00e0 di resistenza meccanica, alla corrosione o al surriscaldamento.\nSolitamente i fili elementari utilizzati per la costruzione dei conduttori sono a sezione circolare, tuttavia sono diffusi anche conduttori con fili di alluminio sagomati, generalmente a sezione trapezoidale o \"a Z\", noti come \"conduttori compatti\" a causa del maggior riempimento della sezione (meno vuota rispetto a una soluzione a fili tondi). Tale soluzione permette di ridurre il diametro esterno a parit\u00e0 di sezione e realizzare una superficie esterna pi\u00f9 liscia, in grado di ridurre (a parit\u00e0 degli altri parametri) l'effetto corona e l'attrito con l'aria.\nIl peso delle campate (i tratti di conduttore sospesi a catenaria tra due sostegni successivi), generalmente comprese tra i 200 e i 1.000 metri, d\u00e0 origine a tiri di diverse tonnellate nei conduttori, pertanto la soluzione della fune bimetallica risulta una soluzione a cui \u00e8 difficile rinunciare, permettendo di godere dell'alta conducibilit\u00e0 dell'alluminio e dell'alta resistenza meccanica dell'acciaio.\nSi sta recentemente diffondendo l'uso di conduttori nei quali l'anima di acciaio viene sostituita da un nucleo in materiali compositi (metallici o non metallici), caratterizzati da un maggior rapporto tra carico di rottura a trazione e densit\u00e0 rispetto all'acciaio. Queste tecnologie permettono di progettare conduttori con caratteristiche elettriche e meccaniche ottimizzate rispetto a quelle dei conduttori tradizionali, favorendo pi\u00f9 elevati carichi di rottura, maggior distanza dal suolo o maggior conducibilit\u00e0 elettrica (e minori perdite), in funzione delle esigenze degli impianti.\nGli isolatori.\nPoich\u00e9, come chiarito nel paragrafo precedente, i conduttori non sono isolati da un rivestimento di materiale ad alta rigidit\u00e0 dielettrica, per evitare cortocircuiti ovvero scaricamenti della tensione sui tralicci metallici e di qui a terra, \u00e8 necessario assicurare i conduttori alla struttura per mezzo di elementi elettricamente isolanti.\nNegli elettrodotti in bassa e media tensione \u00e8 diffuso l'uso di isolatori rigidi in ceramica o in vetro. Negli elettrodotti in alta tensione le maggiori lunghezze degli isolatori obbligano a ricorrere a catene di isolatori \"a cappa e perno\" (nome che deriva dal modo in cui sono fissati l'uno all'altro), una serie di dischi concavi realizzati in ceramica o, pi\u00f9 comunemente, in vetro temprato ad alta rigidit\u00e0 dielettrica. Si sta diffondendo negli ultimi anni il ricorso anche a isolatori compositi, realizzati da una barra portante di vetroresina con un rivestimento (ad alette) in materiale siliconico.\nLa concavit\u00e0 degli isolatori, di qualsiasi tipologia, materiale e dimensione, \u00e8 sempre rivolta verso il basso. In caso di pioggia, infatti, l'acqua che si deposita sulla superficie degli isolatori rappresenta un percorso a bassa impedenza per la corrente, e l'impedenza si riduce ulteriormente in caso sulla superficie siano presenti depositi di salsedine o altri inquinanti (polveri, sali, ecc.). \nIl profilo degli isolatori \u00e8 inoltre sempre molto ondulato e frastagliato, in modo da aumentare il pi\u00f9 possibile la lunghezza del percorso minimo tra due punti a potenziali elettrici diversi (\"linea di fuga\") che la corrente dovrebbe percorrere per dar luogo a una scarica, nonch\u00e9 per evitare che, in caso di pioggia, possa realizzarsi un flusso d'acqua continuo. In aree caratterizzate da alti livelli di inquinamento salino e industriale \u00e8 quindi necessario, a parit\u00e0 di livello di tensione, aumentare il numero di isolatori, ricorrere a isolatori con maggior linea di fuga e/o applicare rivestimenti superficiali idrofobici.\nIn base al numero di elementi che compongono una catena di isolatori \u00e8 possibile una valutazione preliminare della tensione di esercizio dell'elettrodotto. Considerando che ogni isolatore \u00e8 dimensionato per una differenza di potenziale pari a circa 15\u00a0kV, il numero \"n\" di elementi necessari a isolare una linea con livello di tensione \"Vn\" pu\u00f2 essere approssimato dalla formula \"n=(Vn/15)+1\" e quindi, ad esempio, una linea da 380\u00a0kV sar\u00e0 caratterizzata da (380/15)+1 isolatori, arrotondabili per eccesso a 27. Nelle catene di amarro il numero viene talvolta aumentato per tenere conto del fatto che, in caso di pioggia, viene bagnato anche il lato inferiore della cappa, con maggior possibilit\u00e0 di scarica superficiale.\nProtezione.\nSulla parte pi\u00f9 alta degli elettrodotti sono poste una o due corde metalliche, le \"funi di guardia\", che fungono da parafulmini per i sottostanti conduttori di energia e che sono collegate meccanicamente ed elettricamente ai sostegni, che sono a loro volta singolarmente messi a terra. Le funi di guardia quindi, oltre a costituire una protezione diretta dalla fulminazione, mettono in parallelo elettrico i sostegni dell'elettrodotto, riducendo la resistenza di terra globale della linea.\nGli elettrodotti non attirano i fulmini.\nRilevazioni in mappa dei punti di caduta dei fulmini, infatti, non mostrano particolari \"addensamenti\" in corrispondenza del tracciato di elettrodotti (dotati o meno di fune di guardia).\nOltre ai fulmini anche rari fenomeni atmosferici possono perturbare le linee elettriche inducendo sovratensioni nei conduttori. Un fenomeno particolarmente dannoso per gli elettrodotti \u00e8 provocato dall'alterazione della ionosfera in seguito ai brillamenti solari, che possono portare all'apertura di interruttori automatici e causare black-out.\nAi due estremi di ogni isolatore sono montati anelli o punte elettricamente connesse rispettivamente al traliccio e al conduttore di linea.\nQuesti elementi costituiscono uno spinterometro, un ulteriore strumento di protezione che, in caso di sovratensioni da fulmini che diano luogo a scarica lungo la catena di isolatori, tendono ad allontanare questa (potente) scarica dalla catena di isolatori, al fine di evitarne il danneggiamento.\nNelle stazioni di invio e ricezione dell'energia elettrica sono installati altri dispositivi di protezione.\nSicurezza.\nLe linee elettriche sono soggette a normativa specifica di settore, ovvero la legge n. 339/1986 e al D.M. 21/03/1988 n. 449, che ne disciplinano le modalit\u00e0 di costruzione ed esercizio al fine di proteggere l'incolumit\u00e0 di chi si trova \"vicino\", o \"nei pressi\" dei tralicci.\nLa precedente normativa (legge n. 1341/1964 e D.P.R. n. 1062/1968) prevedeva che sui sostegni, a una distanza di 5 o 10 metri al di sotto dei fili elettrici, dovevano essere installati dei dispositivi antisalita (punte, filo spinato, ...) in modo da impedire che una persona possa arrampicarsi fino ad arrivare in prossimit\u00e0 delle parti in tensione. Quest'obbligo non \u00e8 pi\u00f9 presente nella vigente normativa.\nDove i tralicci sono alti pi\u00f9 di 70 metri \u00e8 anche obbligatorio rendere ben visibili gli elettrodotti per la sicurezza dei voli a bassa quota; ci\u00f2 avviene installando sulla corda pi\u00f9 alta delle sfere, di solito di colore bianco-rosso, per rendere evidente la presenza dell'elettrodotto ai velivoli e verniciando a bande bianche e rosse il terzo superiore dei sostegni.\nCostruzione e manutenzione.\nFino a qualche decennio ora sono (molto raramente oggi), i tralicci venivano montati pezzo per pezzo, procedendo dalle fondazioni verso la cima. Attualmente i tralicci e i sostegni tubolari vengono assemblati trasportando sezioni premontate, trasportate e montate con l'ausilio di gru o elicotteri.\nUna volta eretto il traliccio, si passa alla fase di posa del conduttore, che viene trainato per mezzo di un'apposita \"fune di traino\". Attraverso degli argani si passa alla fase di tesatura, che permette di tendere (e sollevare) il conduttore fino alla quota desiderata.\nLa manutenzione delle linee richiede degli accorgimenti atti a prevenire il rischio elettrico. La prevenzione del rischio elettrico pu\u00f2 avvenire con tecniche sotto tensione (con speciali modalit\u00e0 e attrezzature), o, pi\u00f9 comunemente, fuori tensione laddove sia assicurata l'assenza di tensioni pericolose sia di linea, sia dovute a fulmini che possono colpire i conduttori a decine di chilometri di distanza, sia all'induzione dovuto alla presenza di altri impianti elettrici nelle vicinanze, sia a errate manovre di rialimentazione. Per questo, dopo avere aperto i sezionatori e gli interruttori, tutti i conduttori vengono collegati elettricamente a terra e in cortocircuito (c.d. \"terre\"). I dispositivi di messa a terra devono essere in grado di assorbire eventuali guasti di linea sia per quanto concerne i valori di correnti di cortocircuito generate, sia per quanto riguarda i fenomeni di natura elettromeccanica indotti da eventuali guasti. Per ragioni di sicurezza la linea oggetto di interventi di manutenzione eseguiti con tecnica fuori tensione deve avere delle \"terre\" visibili e in grado di preservare gli operatori anche da possibili correnti indotte da altri impianti.\nLa manutenzione di un elettrodotto pu\u00f2 comprendere svariate attivit\u00e0. La prima fra tutte consiste nel capitozzare piante che si trovano al di sotto o nelle immediate vicinanze dello stesso in quanto possono causare disservizi dati da scariche verso terra causati dal contatto (o anche solo avvicinamento a distanza inferiore a quella \"di guardia\") fra uno o pi\u00f9 conduttori e la pianta stessa.\nIn secondo luogo si procede allo sfalcio dell'erba e degli arbusti che nascono naturalmente sulle fondazioni poich\u00e9 possono deteriorarle.\nVi sono inoltre altre attivit\u00e0 che vanno dall'ispezione visiva periodica alla riparazione di strefolature (cio\u00e8 rottura di uno o pi\u00f9 trefoli dei conduttori o della fune di guardia) alla sostituzione degli isolatori rotti. \nDa non sottovalutare il controllo del franco da terra (distanza che separa il terreno dal conduttore/i pi\u00f9 basso/i) in quanto nella costruzione di nuove strade pu\u00f2 non essere rispettato quello previsto dalle normative, creando situazioni potenzialmente rischiose per l'incolumit\u00e0 delle persone che transitano al di sotto dei conduttori in tensione.\nRimozione e interramento dei cavi.\nLe spese per la rimozione di un tratto di elettrodotto aereo e per l'interramento dei cavi sono interamente a carico dell'esercente il cavidotto, secondo quanto disposto all'art. 122 del Regio Decreto 11.12.1933 n. 1775 che, al suo quarto comma, stabilisce che \"salvo le diverse pattuizioni che si siano stipulate all'atto della costituzione della servitu, il proprietario ha facolt\u00e0 di eseguire sul suo fondo qualunque innovazione, costruzione o impianto, ancorch\u00e9 essi obblighino l'esercente dell'elettrodotto a rimuovere o collocare diversamente le condutture e gli appoggi, senza che per ci\u00f2 sia tenuto ad alcun indennizzo o rimborso a favore dell'esercente medesimo\".\nLa disciplina si applica in tutti i casi di servit\u00f9 di elettrodotto, sorta per convenzione, sentenza, espropriazione o usucapione \"ab immemorabile\". A nulla rileva il fatto che l'elettrodotto fosse presente prima della costruzione edilizia o dell'introduzione della servit\u00f9. La legge privilegia un criterio differente dalla priorit\u00e0 temporale, ossia la tutela del pieno esercizio dei diritti di propriet\u00e0 e della messa in sicurezza degli impianti.\nSe il proprietario detiene una regolare concessione edilizia e il terreno \u00e8 edificabile, e se la presenza dell'elettrodotto fosse incompatibile -a norma di legge- con la costruzione, ha diritto a ottenere dall'esercente che l'elettrodotto sia modificato/spostato. \u00c8 sufficiente una raccomandata con avviso di ricevimento, allegando il progetto autorizzato dal Comune.\n\u00c8 necessario che i cavi (elettrici, delle telecomunicazioni, dell'illuminazione pubblica, ecc.) siano situati nella propriet\u00e0 del richiedente.\nSe sono in una propriet\u00e0 confinante, ad esempio del Comune o di un vicino, il richiedente non ha diritto a ottenere lo spostamento.\nFisica dei conduttori.\nMeccanica dei conduttori aerei.\nUna fune inestensibile di densit\u00e0 uniforme si dispone secondo una curva nota come \"catenaria\". Nel caso delle funi metalliche utilizzate come conduttori e funi di guardia, tale curva \u00e8 approssimabile a una parabola.\nAl variare della temperatura e delle azioni esterne (ghiaccio, neve e vento) le funi metalliche presentano delle variazioni reversibili di lunghezza (e di tiro) che comportano l'avvicinamento o allontanamento delle stesse al suolo. La progettazione delle linee elettriche aeree \u00e8 effettuata per garantire il rispetto delle distanze minime di legge in tutte le condizioni meteorologiche e di esercizio previste per l'intera vita utile dell'elettrodotto. Le norme tecniche che stabiliscono i criteri di progettazione sono stabiliti dal comitato tecnico 11/7 del CEI.\nLe corde metalliche sono anche sensibili a fenomeni di vibrazioni eoliche generate dal distacco di vortici a seguito di venti che soffiano ortogonalmente all'elettrodotto. Queste vibrazioni, con frequenze nell'intervallo di 5 \u2013 120\u00a0Hz, sono disaccoppiate dalle frequenze proprie delle strutture ma devono essere opportunamente studiate e contrastate con appositi dispositivi, al fine di non ridurre la vita utile delle corde.\nDispersione nel trasporto per effetto Joule.\nIn generale, non esiste un materiale che sia un perfetto conduttore elettrico o un perfetto isolante (a parte i materiali superconduttori che per\u00f2 necessitano di temperature estremamente basse). Parte della potenza elettrica viene dunque dissipata (in aria o nel terreno) in calore per effetto Joule. L'entit\u00e0 della potenza dissipata \u00e8 data dal prodotto della resistenza elettrica R del conduttore (proporzionale alla lunghezza del percorso della corrente) e del quadrato della corrente elettrica trasportata.\nPer via delle suddette perdite, l'energia che arriva alle utenze domestiche \u00e8 circa del 10% inferiore a quella prodotta nelle centrali elettriche, per cui -orientativamente- il rendimento elettrico nelle reti di trasmissione e distribuzione dell'energia elettrica (compresi i trasformatori di interconnessione tra i vari livelli di tensione fra produzione e consumo) \u00e8 dell'ordine del 90%.\nEffetto \"pelle\".\nLa corrente elettrica alternata tende a concentrarsi negli strati pi\u00f9 esterni del conduttore, quanto pi\u00f9 \u00e8 alta la sua frequenza. Questo fenomeno \u00e8 noto come \"effetto pelle\". Nella rete elettrica italiana la frequenza \u00e8 di 50 hertz, e a essa corrisponde uno spessore di 10\u201315\u00a0mm. Nei conduttori aerei i fili metallici conduttivi sono sempre disposti all'esterno del conduttore in modo da ottimizzare la conduttanza.\nIl campo magnetico indotto decresce con il quadrato della distanza dalla sorgente, ed \u00e8 quindi minimo negli strati pi\u00f9 esterni del conduttore. Il fatto che al crescere della frequenza il flusso di corrente si muova verso gli strati pi\u00f9 esterni pu\u00f2 essere interpretato come una tendenza del segnale a conservare nello spazio e nel tempo tutta la sua energia e informazione.\nCampo elettromagnetico indotto.\nLa corrente elettrica genera un campo elettromagnetico di Biot-Savart all'esterno del conduttore. In materia di elettrosmog, le leggi impongono un limite massimo alle esposizioni elettromagnetiche e una distanza minima dai luoghi destinati a permanenze prolungate di persone.\nGli elettrodotti sono stati accusati di apportare un significativo incremento del cosiddetto elettrosmog specie in relazione all'insorgenza di alcuni tipi di tumore. Gli studi scientifico-epidemiologici al riguardo, peraltro molto complessi, non hanno per\u00f2 portato finora a risultati o conclusioni certe e univoche sebbene, fino ad alcuni anni fa, sussistessero sospetti di pericolosit\u00e0 rispetto alle alte frequenze. Come per le infrastrutture di telecomunicazioni anche per gli elettrodotti esiste a ogni modo una normativa tecnica in materia di \"inquinamento elettromagnetico\" che fissa i livelli massimi di esposizione a tali campi elettromagnetici a bassa frequenza. Occorre tuttavia notare che il campo elettrico a frequenza industriale viene facilmente schermato, mentre il campo magnetico, che pu\u00f2 raggiungere livelli significativi date le correnti elevate che circolano nei conduttori, a distanze superiori a quelle che vanno mantenute per evitare il rischio di scarica raggiunge livelli inferiori a quelli proposti dalle linee guida internazionali.\nServit\u00f9 di elettrodotto.\nIn Italia il Codice civile disciplina all'art. 1056 la servit\u00f9 di elettrodotto, in cui il proprietario di un fondo non pu\u00f2 opporsi al passaggio sul proprio terreno delle linee elettriche. Gli esercenti sono tenuti a versare un indennizzo per questa servit\u00f9.\nDemolizione elettrodotti.\nCon la cessazione d'uso dell'elettrodotto (art. 122 R.D. 1933), decadono le servit\u00f9 e gli enti gestori della linea sono tenuti a demolire e smaltire tutti i manufatti aerei e sotterranei a proprie spese, riportando i fondi al loro stato originario.\nProblematiche ambientali e sociali.\nCon l\u2019aumento delle sensibilit\u00e0 ambientali dei cittadini sono frequenti le proteste per la costruzione di nuove linee, per motivi che vanno dalla preoccupazione della propria salute a causa dell\u2019elettrosmog, all\u2019impatto negativo delle linee aeree a livello paesaggistico in particolare in aree naturali a vocazione turistica.\nLe linnee aeree possono rappresentare una causa di incendi, nel 2019 la grande azienda statunitense Pacific Gas and Electric Company, \u00e8 stata riconosciuta colpevole di almeno 17 grandi incendi che hanno devastato la California con numerosi morti.\nEmblematico il caso del progetto Enel di interconnessione con la Francia del 1992 Moncenisio-Piossasco a 380 kV contestato dalla popolazione della Val Susa, \u00e8 stato realizzato da Terna nel 2017 completamente in cavidotto interrato per 190\u00a0km, risolvendo le problematiche ambientali e di elettrosmog che sarebbero state causate da una linea aerea.\nI piloni dello Stretto.\nPer collegare elettricamente la Sicilia al resto d'Italia tramite la Calabria, fra il 1948 e il 1955 furono eretti degli enormi tralicci alle estremit\u00e0 dello Stretto di Messina, i cosiddetti piloni dello Stretto. Attualmente non sono pi\u00f9 utilizzati a causa della loro bassa efficienza (sacrificata in favore della sicurezza) e sono stati sostituiti come funzionalit\u00e0 nel 1994 da un collegamento sottomarino; tuttavia queste torri di metallo non sono state abbattute e continuano a svettare sul mare, forti dei loro oltre 200 m di altezza."}
{"id": "110449", "revid": "393899", "url": "https://it.wikipedia.org/wiki?curid=110449", "title": "Norme della serie ISO 9000", "text": "Con la sigla ISO 9000 si identifica una serie di normative e linee guida sviluppate dall'Organizzazione internazionale per la normazione (ISO) che definiscono i requisiti per la realizzazione all'interno di un'organizzazione di un sistema di gestione della qualit\u00e0, al fine di condurre i processi aziendali, migliorare l'efficacia e l'efficienza nella realizzazione del prodotto e nell'erogazione del servizio, ottenere e incrementare la soddisfazione del cliente.\nStoria.\nLa ISO 9000 fu pubblicata per la prima volta nel 1987 dall'organizzazione internazionale per la normazione. Si basava sullo standard britannico BS 5750 della British Standards Institution che propose la norma alla ISO nel 1979. Si pu\u00f2 comunque risalire a venti anni prima alla norma del Dipartimento della difesa degli Stati Uniti MIL-Q-9858 pubblicata nel 1959, e agli standard britannici Def Stan 05-21 e 05-24. Diverse organizzazioni che forniscono le agenzie governative spesso devono rispettare norme tecniche tipo NATO AQAP, MIL-Q, e Def Stan. Sicch\u00e9 le aziende adottarono la ISO 9000 al posto di singoli standard simili tra loro.\nISO 9000.\nContenuto.\nLa norma, non certificabile, descrive il vocabolario e i principi essenziali dei sistemi di gestione per la qualit\u00e0 e della loro organizzazione; l'edizione corrente \u00e8 la UNI EN ISO 9000:2015.\nStoria.\nLa norma ISO 9000 \"Sistemi di gestione per la qualit\u00e0 - Fondamenti e vocabolario\" attualmente in edizione 2015, individua il \"lessico\" per la 9001 e la 9004.\nISO 9001.\nContenuto.\nLa norma ISO 9001 \"Sistemi di gestione per la qualit\u00e0 - Requisiti\" definisce i requisiti di un sistema di gestione per la qualit\u00e0 per un'organizzazione. I requisiti espressi sono di carattere generale e possono essere implementati da ogni tipo di organizzazione; ultima revisione nel settembre 2015 (ISO 9001:2015).\nLa ISO 9001 \u00e8 la norma di riferimento per un'organizzazione che intenda pianificare, attuare, monitorare e migliorare sia i processi operativi che quelli di supporto, progettando e implementando il sistema di gestione qualit\u00e0 come mezzo per raggiungere gli obiettivi. Il cliente e la sua soddisfazione sono al centro della ISO 9001; ogni attivit\u00e0, applicazione e monitoraggio delle attivit\u00e0/processi \u00e8 infatti volta a determinare il massimo soddisfacimento del cliente (e, se applicabile, utilizzatore finale). Le fasi di applicazione della norma partono dalla definizione delle procedure e registrazioni per ogni singolo processo o macro processo identificato all'interno dell'organizzazione aziendale.\nSi passa attraverso tutte le aree dell'organizzazione che comprendono:\nIl tutto con una attenta analisi delle opportunit\u00e0 aziendali, della definizione della missione e della visione aziendale espressa attraverso la politica della qualit\u00e0. Un attento controllo commisurato alla realt\u00e0 aziendale \u00e8 effettuato sulla gestione delle risorse umane e strumentali.\nIn particolare, nel caso dei fornitori, \u00e8 molto utile fare riferimento alla ISO 10005 che individua le linee guida per la definizione del piano di qualit\u00e0, utile strumento che ogni fornitore dovrebbe adottare per dimostrare come intende garantire le clausole contrattuali nei confronti del cliente. Infatti il piano di qualit\u00e0 pu\u00f2 essere considerato un sottoinsieme del sistema qualit\u00e0 di un'azienda che, pur non avendo la certificazione ISO 9001, intende esplicitare nei confronti del cliente le regole di comportamento del proprio sistema.\nDal punto di vista dell'azienda cliente pretendere il piano di qualit\u00e0 in riferimento al contratto \u00e8 il primo passo logico necessario per capire come il fornitore gestisce il contratto.\nIn Italia e in Europa si sta diffondendo notevolmente con incrementi annui considerevoli. Per alcuni settori e in relazione ai concorsi pubblici (appalti e bandi di gara) la certificazione ISO 9001 \u00e8 obbligatoria.\nStoria.\nLa norma ISO 9001 \"Sistemi di gestione per la qualit\u00e0 - Requisiti\" \u00e8 stata emessa nel 1987, rivista una prima volta nel 1994 e revisionata sostanzialmente con radicale cambio di approccio e di visione nel 2000. Vi \u00e8 stata una successiva revisione minore nel 2008 (ISO 9001:2008), recepita nello stesso anno dall'UNI (UNI EN ISO 9001:2008).\nIl 14 novembre 2008 l'ISO ha pubblicato la nuova edizione ISO 9001:2008 a cui non sono stati aggiunti o tolti requisiti, ma solo meglio specificati gli esistenti.\nIl 26 novembre 2008 in Italia l'UNI ha ritirato l'edizione 2000 per sostituirla con la UNI EN ISO 9001:2008.\nLa ISO 9001:2000/2008 prevede un approccio globale e completo di certificazione per cui non \u00e8 possibile escludere alcuni settori o processi aziendali, se presenti nell'organizzazione, necessari a soddisfare i clienti.\nIl 15 settembre 2015 ISO ha pubblicato una revisione profonda e innovativa della norma con la nuova edizione ISO 9001:2015. Il 23 settembre 2015 \u00e8 stata pubblicata da UNI la versione italiana della EN/ISO 9001:2015 (15/09/2015).\nLa UNI EN ISO 9001:2015 adotta lo schema ISO High Level Structure (HLS) in 10 capitoli nella seguente suddivisione:\nOltre a essere strutturata con questa nuova titolazione dei capitoli e dei paragrafi comune a tutte le nuove norme ISO di sistema, contiene diverse novit\u00e0 sostanziali, prima di tutto l'approccio alla gestione del rischio per progettazione, attuazione, miglioramento del sistema di gestione qualit\u00e0. Inoltre, si d\u00e0 molta enfasi ai processi manageriali e di supporto, colmando lo storico divario nelle vecchie norme con quelli operativi.\nLa tendenza alla riduzione delle imposizioni documentali normative, cominciata con l'edizione 2000 e proseguita con quella 2008, si \u00e8 ulteriormente consolidata con l'edizione 2015, tanto da diventare completamente facoltativa la scelta di quale architettura documentale adottare. La ISO 9001:2015 \u00e8, per struttura e lessico, una norma per sistemi di gestione di qualsiasi tipo di organizzazione, per dimensione, settore, struttura, propriet\u00e0 o appartenenza, mercato o finalit\u00e0, ecc.: l'originale e tradizionale orientamento all'impresa industriale strutturata che realizza prodotti materiali \u00e8 totalmente scomparso per comprendere anche la produzione di servizi.\nNel tempo, con il procedere delle vari edizioni, la ISO 9001 \u00e8 molto cambiata. Le prime due edizioni erano molto focalizzate sul controllo della qualit\u00e0, l'assicurazione della qualit\u00e0 ed erano pressoch\u00e9 adatte a un singolo tipo di impresa: manifatturiera, strutturata, fabbricante prodotti complessi o con distribuzione/assistenza complicati. L'apparato burocratico esplicitamente richiesto era piuttosto elevato. Progressivamente, le edizioni successive hanno eliminato il linguaggio e le prescrizioni tipiche dei settori originali per favorire l'adattabilit\u00e0 anche alle piccole aziende e microimprese, a chi non fabbrica o commercializza prodotti, ma eroga servizi e alle amministrazioni pubbliche. L'edizione corrente per requisiti, termini e struttura, \u00e8 una norma ISO 9001 che si adatta completamente a qualsiasi organizzazione, anche perch\u00e9 non contiene pi\u00f9 alcuna imposizione sul manuale della qualit\u00e0 e procedure documentate. La nuova visione \u00e8 che deve essere la norma flessibile e trasversale, di tipo prestazionale e non prescrittivo, per adattarsi all'organizzazione che la implementa, non viceversa come \u00e8 stato l'approccio abituale nel passato. Questo comporta anche un diverso stile di audit per accertare la conformit\u00e0 allo standard.\nLa vecchia revisione del 2000 viene ancora impropriamente nominata \"Vision 2000\". Questa denominazione non \u00e8 il nome di uno standard, ma \u00e8 un nome generico promosso dall'ISO e in Italia dall'UNI che identificava una serie di attivit\u00e0 (versioni \"draft\" della norma, dibattiti ed emendamenti, formazione, divulgazione, documentazione, ecc.) che riguardavano la nuova famiglia di norme sulla qualit\u00e0 emesse poi nel dicembre del 2000. \"Vision 2000\" non \u00e8 stata quindi una norma, bens\u00ec il progetto che \u00e8 culminato nell'uscita della revisione 2000 della ISO 9001.\nISO 9004.\nContenuto.\nIl documento, che \u00e8 una norma non certificabile, contiene una linea guida per favorire in un'organizzazione il conseguimento del successo durevole per mezzo della gestione per la qualit\u00e0. La norma contiene anche uno schema da utilizzare per eseguire un'auto valutazione.\nLa ISO 9004 permette di individuare spunti per il miglioramento delle esigenze espresse nella ISO 9001. In pratica, si ampliano di molto i requisiti minimi ISO 9001 fornendo suggerimenti in ottica eccellenza gestionale allargata all'intera organizzazione.\nStoria.\nLa prima ISO 9004 fu emessa nel 1987: in lingua italiana UNI EN 29004:1988-Gestione per la qualit\u00e0 ed elementi del sistema qualit\u00e0. Guida generale. La seconda edizione, ISO 9004-1 con titolo immutato, emessa nel 1994, poi sostanzialmente revisionata nel 2000 (Sistemi di gestione per la qualit\u00e0 - Linee guida per il miglioramento delle prestazioni). Successiva revisione \u00e8 nel 2009 (ISO 9004:2009) recepita nello stesso anno dall'UNI (UNI EN ISO 9004:2009 Gestire un'organizzazione per il successo durevole - L'approccio della gestione per la qualit\u00e0).\nL'edizione corrente della ISO 9004 \u00e8 del 04/2018. Versione italiana (11/2018): UNI EN ISO 9004:2018 Gestione per la qualit\u00e0 - Qualit\u00e0 di un'organizzazione - Linee guida per conseguire il successo durevole.\nAltre norme.\nIn precedenza esistevano anche le norme ISO 9002 e 9003, sostituite dalla ISO 9001. La loro certificazione non \u00e8 pi\u00f9 riconosciuta in ambito nazionale e internazionale in quanto sono state ritirate definitivamente nel 2003. Inoltre il pacchetto della famiglia ISO 9000 comprende altre norme specifiche, sempre attinenti alla qualit\u00e0, ma comunque non certificabili.\nCertificazione.\nL'unica norma della famiglia ISO 9000 per cui un'azienda pu\u00f2 essere certificata \u00e8 la ISO 9001; le altre sono solo guide utili, ma facoltative, per favorire la corretta applicazione ed interpretazione dei principi del sistema qualit\u00e0.\nApplicabilit\u00e0.\nLe norme della serie ISO 9000 sono universali e la loro applicabilit\u00e0 prescinde dalla dimensione o dal settore dell'attivit\u00e0, pertanto sono valide per un'azienda o per qualsiasi altro tipo di organizzazione.\nEsse definiscono principi generici che l'organizzazione deve seguire, ma non il modo in cui deve produrre determinati prodotti: per questo non sono applicabili ai prodotti o servizi, ma solo all'organizzazione che li realizza. Secondo questa ottica la ISO 9001 garantisce il monitoraggio del controllo dell'operativit\u00e0 e ne determina i punti di forza e di debolezza al fine di determinarne l'efficacia e l'efficienza nel tempo. Attualmente le ISO 9000 sono usate in industria come modello di riferimento per la qualificazione e selezione dei fornitori e nei contratti tra fornitori e clienti.\nDiffusione globale.\nLa diffusione delle certificazioni ISO 9001 \u00e8 mostrata nella tabella sottostante."}
{"id": "110460", "revid": "436907", "url": "https://it.wikipedia.org/wiki?curid=110460", "title": "Beatboxing", "text": "Il beatboxing, o pi\u00f9 semplicemente beatbox, consiste nella capacit\u00e0 di riprodurre tutti i suoni di una batteria (percussioni, piatti, ecc.) e di altri strumenti attraverso l'utilizzo della bocca e della voce. Viene chiamato beatboxer colui che utilizza la tecnica del beatboxing.\nStoria.\nLa \"beatbox\", letteralmente \"scatola delle battute\", da \"box\" (scatola) e \"beat\" (battute, unit\u00e0 di misura del tempo musicale), \u00e8 una drum machine elettronica usata per comporre sessioni ritmiche\nPrecursore della beatbox si ritiene essere Aleck \u201cRice\u201d Miller alias Sonny Boy Williamson II, cantante, compositore e armonicista blues statunitense; di ci\u00f2 rimane traccia in alcuni live della canzone \"Bye bye bird\".\nNegli anni Ottanta inizi\u00f2 a diffondersi l'usanza di riprodurre con la bocca i suoni della cassa, del rullante e di altri strumenti incorporati nelle drum machine o beatbox: da qui il termine \"human beatbox\".\nInizialmente sviluppatosi come forma di accompagnamento ritmico nella pratica della musica a cappella americana, il suo pioniere pu\u00f2 essere considerato Bobby McFerrin che ne fece intuire le possibilit\u00e0 espressive. Oggigiorno l'uso della percussione vocale, definita \"vocal drums\" o \"mouthdrumming\", \u00e8 patrimonio comune della \"contemporary a cappella music\".\nIl termine \"beatboxing\" fa riferimento soprattutto alla popolarit\u00e0 di questa tecnica nel campo della cultura hip hop.\nIl beatboxing nacque per creare le basi delle improvvisazioni per i freestyle degli MC. Poi per\u00f2 si \u00e8 iniziato a sviluppare anche l'uso del beatboxing come pratica autonoma, permettendo ai beatboxer di creare e comporre veri e propri moduli di sessioni ritmiche.\nAttualmente \u00e8 considerato da molti il quinto elemento della cultura (writing, mc'ing, djing, breaking, beatboxing).\nApprofondimento storico.\nNew York \u00e8 considerata la citt\u00e0 che ha dato origine alla Beatbox, a cavallo degli anni '70/80 grazie a Doug E. Fresh, padre del Beatbox, che, con la sua tecnica denominata, \u201cclick roll\u201d incant\u00f2 mezzo mondo insieme a Slick Rick con live e tracce audio come \"The Show\" o \"La Di Da Di\", intrattenendo il pubblico solamente con un microfono, la propria voce ed il rap. Ben presto arrivarono altri pionieri indimenticabili come Wize degli Steatsonic, Biz Markie, Kenny Muhammad e i Fat Boys.\nQuesti artisti non potevano immaginare che, attraverso le loro sperimentazioni, si erano fatti artefici di un nuovo big bang nell'universo musicale: suoni e ritmi inarrestabili, tutti incredibilmente e pienamente umani. Era appunto nato lo \"human beatbox\": voci che riproducevano rullante e charleston, facendo il \u201cverso\u201d alle \"beatbox drum machine\" elettroniche dell'epoca. Fino ad allora solo con lo \"Scat\" , tecnica canora del mondo del Jazz, si era sperimentato una sorta di \"drumming\" vocale.\nA met\u00e0 degli anni '90, dopo un periodo di relativo silenzio, giunge sulla scena Rahzel Manely Brown, membro dei The Roots, che presto si guadagna il titolo di \"The Godfather of Noise\". (Il Padrino del Suono). Rahzel rid\u00e0 linfa e notoriet\u00e0 a questa forma di espressione, portandola su palchi importantissimi, con live show da lasciare tutti increduli. Vale la pena ricordare importanti collaborazioni con Bj\u00f6rk nel progetto \"Medlla\", con Mike Patton e l'innovativa, \"If Your Mother Only Know\" ( Se solo tua madre lo sapesse) nella quale si ascolta per la prima volta nella storia, \"The Beat and the Chorus at the same time,\" ovvero una batteria ed una voce riprodotte allo stesso momento.\nCon Rahzel si forma un'intera generazione di beatboxers, presto travolti dal fascino di quest'arte, dal suo potenziale e dalla sua magia: il sodalizio col Freestyle si fa sempre profondo. Inizia il nuovo millennio e l'hip hop torna a diffondersi velocemente nelle strade, nelle periferie e negli spazi urbani scelti come luoghi di ritrovo. Le citt\u00e0 nelle quali si diffonde, assumono un nuovo volto e diventano vive anche per chi non le aveva mai viste libere ed animate. Un vento di novit\u00e0 soffia trasportando l'immaginazione di tanti ragazzi e ragazze. Il beatbox gli accoglie e diventa il loro mondo. Di l\u00ec a poco, con un'accelerazione crescente, qualcosa cambia. Il mondo della musica, e non solo, assiste ad una grande rivoluzione: quella della diffusione e della condivisione di file audio e video.\nGrazie a programmi di File Sharing \u00e8 sempre pi\u00f9 facile accedere a vasti archivi Mp3. Ci\u00f2 che fino a poco tempo prima era conosciuto solo a pochi, si mette a disposizione di molti. Curiosi e neofiti si avvicinano all'hip hop, si ha la possibilit\u00e0 di scoprire molti pi\u00f9 artisti, di ascoltare molti pi\u00f9 beatboxers. Innovative interpretazioni, come la gi\u00e0 citata \"If your mother only know\" di Rahzel, o brani di Biz Markie o Kenny Muhammad, alias \"The Human Orchestra,\" si diffondono a macchia d'olio. Le piattaforme di condivisione file nascono, crescono, muoiono, si trasformano e nel 2004 compare YouTube. Il beatbox dalle strade si sposta sulla rete. Arriva il 2005 e porta con s\u00e9 il primo campionato mondiale in Svizzera, presentato da Bee Low, attuale organizzatore e fondatore del network \"beatboxbattle.com beatboxbattle\". Il mondo conosce il primo campione della categoria: l'australiano Joel Turner, seguito dal belga Roxorloops.\nL'arrivo in Italia.\nTra la fine degli anni '90 e i primi anni 2000, i beatboxers attivi in Italia si contavano appena sulle dita di una mano. Vi sono maestri storici come, DJ Gruff, Kaos ed Ice One, che hanno regalato file audio notevoli come ad esempio i \"freestyle del Danno\" sul beatbox di Ice One.\nVerso la fine degli anni 80, poco noto per i giovanissimi, ma fondamentale per costruire la storia del beatbox italiano, spicca Geg\u00e8 Telesforo, foggiano d'origine, che ha raccolto partecipazioni in Rai e Jam Session con musicisti come Renzo Arbore e la sua orchestra. Nei primi anni del 2000 si sentiva parlare di Alien Dee che si esibiva dal vivo insieme a DJ Qbert al Livello 57 di Bologna. Da ricordare poi Joker da Bologna, Mind dai \"Quintomondo\", Mudy1 dalla \"scuola di La Spezia\" (attiva tra l'altro gi\u00e0 dalla met\u00e0 degli anni '90), il sardo Romo, creatore del primo sito web di beatbox in Italia ed altri.\nLa beatbox italiana si organizza.\nNel 2006 la beatbox italiana inizia a darsi una organizzazione sulla scia dell'evoluzione iniziata prima da Be Low in Svizzera e poi in Germania con l'annuale \"Campionato Mondiale di Beatbox\" di Berlino. Vede la luce il progetto \"Ita Beatboxers\" ideato da Dhap , molto conosciuto a livello nazionale nel mondo del rap e del freestyle e uno dei maggiori rappresentanti della beatbox italiana. Dhap, di origini calabresi ma residente a Parma, si esibisce con molti artisti del mondo hip hop, come Nema, ma \u00e8 con Dank e DJ T-Robb che nascer\u00e0 un sodalizio fortunato attivo ancora adesso. Il suo \u00e8 un percorso di tutto rispetto con numerose esibizioni importanti, interventi televisivi e radiofonici sulle reti nazionali. Queste esperienze di confronto e di crescita lo stimolano a impegnarsi nell'organizzare in modo pi\u00f9 organico, anche attraverso un coordinamento, la diffusione della disciplina e degli stessi futuri beatboxers, in costante aumento anche in Italia.\nNel 2008 Dhap viene invitato a partecipare alla Beatbox Battle World di Berlino, accompagnato da Fabrizio Maci, fondatore di \"McLuc Culture\", e Andrea Lesignoli, videomaker e musicista punk. L'esperienza di Berlino lo induce a realizzare il primo raduno italiano di beatboxers: la prima manifestazione dedicata interamente alla disciplina. L'evento storico si concretizza il 22 novembre del 2008 al \"Mu\" di Parma in collaborazione con il collettivo \"McLuc Culture\" e Fabrizio Maci a cura della comunicazione. Il successo della serata \u00e8 inaspettato. Un migliaio di persone provenienti da tutta Italia assistono alle session dei beatboxers presenti. Un pubblico entusiasta attratto dai suoni e dalle tecniche dei beatboxers, ore di freestyle e jam session coinvolgenti. Tra i presenti, tantissimi curiosi, per lo pi\u00f9 estranei al mondo dell'hip hop, che per la prima volta scopriranno nuovi confini della vocalit\u00e0. Il Raduno del 2009 viene ripreso da numerose emittenti locali e per tutta la serata da \"Rai2\", trasmesso poi nel programma \"TG2\" \"Costume e Societ\u00e0\". Ospiti, il campione mondiale del 2008, Roxorloops, il campione italiano Alien Dee, il futuro primo campione mondiale italiano Bee Cee, il rappresentante italiano al successivo Campionato Mondiale, Zeb (\"Mex Zee\"), Noise, Alp King, Emos &amp; Bbshake (\"FullTime\"), Jazaki, Mudy1, Diesk, Nic, solo per citarne alcuni. Bee Low era l\"'host\" insieme a Dhap e Dj T-Robb. La fortunata serata tiene a battesimo la nascita della \"Ita Beatboxers Community\".\nDa quel momento vengono realizzate diverse manifestazioni: in alcuni casi con il sostegno di McLuc Culture, in collaborazione con \"IDA Italy\" per il campionato di \"scratch\", ben cinque campionati italiani in collaborazione con \"BeatboxbattleTv\" che hanno permesso di rappresentare l'Italia durante i campionati mondiali, altrettante collaborazioni con realt\u00e0 del mondo hip hop italiano e non (IDA Italy, GreekBeatbox, ecc.) con ospiti come Skiller (ex campione del mondo), Faya Braz (\"Under Kontrol\", vicecampioni del mondo in carica), Ball Zee (3 volte campione inglese). Il \"Microphone Masta\", l'evento nato in collaborazione con \"Tecniche Perfette\", dove coppie di beatboxer ed mc si sfidano a colpi di rime e beatbox. Innumerevoli i protagonisti che in questi ultimi anni hanno infuocato la penisola da nord a sud: Emos con i \"Junglebeat\", Mind dai \"Quintomondo\", Progetto23, Alien Dee, Dhap - ancora insieme a Dank Mc e Dj T Robb - combinando le discipline del beatbox, del \"freestyle\" e del \"turntablism\". Dal 2013 il campionato nazionale, che permette di accedere ai campionati mondiali di Berlino, si svolge a Varese nel mese di luglio. Dalla fine del 2015 Itabeatboxers, dopo qualche anno di progetti separati, \u00e8 tornata a collaborare attivamente con Mcluc Culture. L'associazione impegnata sin dal 2004 nella promozione e il sostegno della creativit\u00e0 urbana segue le fasi organizzative e promozionali della \"Italian Beatbox Battle\".\nEvoluzione della disciplina.\nOggi, molti paesi in tutto il mondo hanno il proprio campionato nazionale e svariate nuove formule, competizioni, dedicate a questa disciplina.\nNel resto dell'Europa e del mondo, come noto, le cose procedono ad una velocit\u00e0 superiore a quella italiana. La BBC ad esempio ha dedicato un documentario dove viene letteralmente scansionato il cervello del beatboxer inglese Reeps One e nel quale si evidenziano le aree attive durante un normale allenamento. Uno studio simile viene effettuato con Kenny Muhammad ed una microcamera che riprende i movimenti interni della laringe e li proietta in tempo reale.\nLe moderne tecniche di beatboxing si sono evolute fino ad un punto dove \u00e8 possibile riprodurre suoni mediante ogni organo della bocca: denti, lingua, guance, labbra insieme anche alla gola, vengono utilizzati per eseguire complesse routine.\nIl beatboxing \u00e8 considerata una disciplina senza frontiere in quanto, oltre a non avere uno stile definito (ognuno ha un proprio stile), beatboxers in tutto il mondo inventano suoni e stili nuovi continuamente, il che rinnova costantemente gli standard della disciplinata. Il campione in carica \u00e8 D-low.\nNel mondo.\nIl beatboxing \u00e8 una pratica diffusa in gran parte del mondo, ci sono Campionati nazionali ufficiali in Belgio, Bulgaria, Canada, Cina, Corea Del Sud, Danimarca, Francia, Giappone, Italia, Norvegia, Polonia, Portogallo, Regno Unito, Russia, Filippine, Spagna, Stati Uniti, Svizzera, Ucraina, Vietnam e molti altri paesi. Fino ad ora si sono svolti cinque Campionati mondiali di beatbox, il primo nel 2005 vinto dall'australiano Joel Turner, il secondo nel 2009 vinto dallo svizzero ZeDe, il terzo nel 2012 vinto dal bulgaro Skiller, il quarto nel 2015 vinto dal francese Alem e il quinto nel 2018 vinto dal francese Alexinho.\nIn Italia.\nIl primo beatboxer italiano a rappresentare l'Italia alla convention mondiale di beatbox di Londra, nel 2003, \u00e8 stato Alien Dee. Campione nazionale del 2011 \u00e8 invece Orange Beat, scelto per rappresentare l'Italia ai mondiali di Berlino nel 2012.\nIl primo raduno nazionale di \"beatboxers\" si \u00e8 svolto il 22 novembre 2008 presso il Laboratorio Mu di Parma. Ideatore e organizzatore dell'evento \u00e8 stato Dhap, beatboxer italiano che ha rappresentato l'Italia alla convention mondiale di Berlino nel 2008 e fondatore di \"Ita Beatboxers\", il primo collettivo italiano che ha raggruppato gli appassionati di human beatboxer. Tra i promotori vi era anche il collettivo \"McLuc Culture\", sostenitore anche della Beatbox Battle del 2009 al Maffia di Reggio Emilia, vinta dal catanese Beatconnetta e della seconda battle nazionale del 2011 al Sottotetto di Bologna.\nDal 2013 si tiene a Varese il campionato italiano di beatbox che ha visto come vincitori Mex Zee (2013) e Bee Cee (2014).\nOrgano ufficiale italiano.\nIta Beatboxers \u00e8 la comunit\u00e0 ufficiale della beatbox in Italia, affiliata a sostenuta da McLuc Culture. Ideata e fondata da Dhap, organizza dal 2009 la Convention nazionale di beatbox e la Beatbox Battle nazionale, che permette ai beatboxers italiani di partecipare ai campionati mondiali che si svolgono a Berlino ogni tre anni, organizzata da \"BeatboxBattle\".\nEsponenti.\nUno dei primi esponenti del beatboxing \u00e8 stato all'inizio degli anni ottanta Doug E. Fresh, che diffuse questa tecnica a livello mondiale. Altro iniziatore di questa tecnica fu Bobby McFerrin, il primo a gettare le prime basi di ci\u00f2 che \u00e8 oggi il beatbox.\nUno dei protagonisti in questo campo \u00e8 Rahzel, soprannominato \"godfather of noise\", il padrino del rumore. Lo spiccato talento e anni di esperienza hanno portato il \"beatboxer\" statunitense a combinare suoni di batteria con i pi\u00f9 disparati effetti sonori e commistioni di Drum'n'Bass.\nUn notissimo grande esponente del beat boxing fu Michael Jackson, che ha usato questa tecnica soprattutto dall'album Bad in avanti.\nLe nuove leve.\nTra le nuove leve possiamo annoverare, Azel, Slykku, NME e alcuni dei pi\u00f9 noti protagonisti degli ultimi anni: Slykku, Mex Zee, Fast.Evo."}
{"id": "110461", "revid": "438678", "url": "https://it.wikipedia.org/wiki?curid=110461", "title": "Serie geometrica", "text": "In matematica, una serie geometrica \u00e8 una serie tale per cui il rapporto tra due termini successivi \u00e8 costante.\nDefinizione.\nLa serie geometrica \u00e8 una serie del tipo formula_1. In modo equivalente, pu\u00f2 essere definita come il limite della successione delle somme parziali formula_2, in cui:\nLa somma parziale formula_4-esima di una serie geometrica \u00e8 dunque la somma per formula_5 che va da zero ad formula_4 di formula_7. Il rapporto di ogni termine della somma rispetto al termine precedente \u00e8 costantemente uguale a formula_8 ed \u00e8 detto \"ragione della serie\".\nQuesto tipo di serie ricorre con una particolare frequenza nell'analisi degli algoritmi; in molti casi il valore di questi ultimi pu\u00f2 essere calcolato direttamente con le formule illustrate successivamente. Una delle espressioni pi\u00f9 comuni \u00e8 proprio la somma parziale della nota serie geometrica.\nFormule.\nPossiamo dimostrare che formula_9 in diversi modi.\nOsserviamo che per formula_10 si ottiene formula_11 pertanto la base induttiva \u00e8 verificata. Supponiamo che la formula sia vera per formula_4, ovvero che la somma dei primi formula_4 termini valga proprio formula_14, allora la somma dei primi formula_15 termini vale\nPertanto la formula, supposta vera per i primi formula_4 termini, \u00e8 vera anche per i primi formula_15 termini, pertanto \u00e8 stato dimostrato per induzione matematica che: formula_19\nOsserviamo che tale formula \u00e8 valida per formula_20, se formula_21 la somma vale banalmente formula_22.\nSe la serie non parte da formula_23, ma da un altro termine formula_24, allora\nDerivando la somma rispetto a formula_8 si possono trovare formule per somme del tipo\nad esempio:\nComportamento della serie.\nLa serie ha il seguente carattere:\nSe infatti formula_39 la somma della serie esiste e vale\nQuest'ultima formula \u00e8 valida in ogni algebra di Banach con la condizione che la norma di formula_8 sia minore di formula_36, e anche nel campo dei numeri p-adici se formula_43. In particolare \u00e8 valida nel campo dei numeri complessi con l'usuale definizione di valore assoluto.\nCome nel caso delle somme finite, possiamo derivare la serie per trovare le formule di somme analoghe. Ad esempio:\nQuesta formula naturalmente \u00e8 valida solo per formula_39.\nStima della somma.\nPer effettuare la stima della somma geometrica finita conoscendo quella infinita, spezziamo la serie come segue\nricordando che la serie geometrica ha somma pari a formula_47 otteniamo che\nSerie geometrica troncata.\nSe si pone che formula_49 si ha che:\nLa funzione formula_51 viene chiamata serie geometrica troncata. La serie geometrica troncata \u00e8 alla base delle stime di somme molto complesse. Utilizzando l'operatore formula_52 (dove con formula_53 si indica la derivata) si ha che \nriconducendosi alla serie geometrica troncata. Quindi si ha\nEsempi.\nSi vuole calcolare la seguente sommatoria:\nConsideriamo la funzione \ne osserviamo che la sua derivata \u00e8 data da \nquesto significa che \ne quindi il nostro problema si riduce a valutare la derivata di formula_60 in formula_61. Poich\u00e9 formula_62 per ogni formula_63 otteniamo \ne di conseguenza "}
{"id": "110466", "revid": "119966000", "url": "https://it.wikipedia.org/wiki?curid=110466", "title": "Peso formula", "text": "Il peso formula di un composto \u00e8 l'equivalente del peso molecolare per i composti ionici, che non hanno una molecola esattamente definita. \n\u00c8 definito come la somma delle masse atomiche degli atomi che costituiscono la formula minima del composto."}
{"id": "110470", "revid": "1543377", "url": "https://it.wikipedia.org/wiki?curid=110470", "title": "Truffa alla nigeriana", "text": "La truffa alla nigeriana \u00e8 una truffa postale, sia informatica che tradizionale, tra le pi\u00f9 diffuse al mondo. Esistono numerose varianti ma in genere si presenta uno sconosciuto che non riesce a sbloccare un conto in banca di milioni di dollari; questi sarebbe un personaggio noto che avrebbe bisogno di un prestanome che si occupi dell'operazione al suo posto in cambio di una percentuale. Secondo la polizia degli Stati Uniti d'America, l'ammontare del raggiro \u00e8 di circa 100 milioni di dollari l'anno soltanto verso gli Stati Uniti, senza che le autorit\u00e0 possano davvero fare qualcosa per fermare il fenomeno.\nLa truffa \u00e8 chiamata anche \"419 scam\", dall'articolo del codice penale nigeriano che punisce questo genere di truffa. \nStoria.\nInventata nel 1992, i primi tentativi iniziarono ad esser diffusi tramite lettera postale e a partire dal 1994 anche per posta elettronica. Nel 2003 Michael Lekara Wayid, diplomatico nigeriano in Repubblica Ceca, \u00e8 stato ucciso a colpi di fucile da un ultrasettantenne furioso per essere stato raggirato con questo sistema. Nel 2002 un'inchiesta giornalistica negli USA stim\u00f2 in almeno 15 gli omicidi relativi alle \"truffe nigeriane\". In Italia, questo argomento ha avuto un momento di grande visibilit\u00e0 nel 2004 e nel 2005, a seguito di alcuni servizi del programma televisivo \"Striscia la notizia\".\nDopo diversi anni dalle prime truffe alla nigeriana, nell'ultimo periodo si stanno registrando diversi attacchi fraudolenti che provengono in gran parte da questa nazione centro-africana e opportunamente riportati all'interno di un report informativo del luglio 2015 redatto dalla FireEye, che ha riscontrato che la quasi totalit\u00e0 delle vittime sono di origine asiatica in quanto molto spesso risultano essere meno esperti nella navigazione in internet.\nDescrizione.\nGli effetti per chi cade nella trappola seguono un copione prestabilito: prima vengono chiesti soldi per la parcella del notaio, poi altro denaro per l'avvocato e infine si viene invitati a un incontro personale nella loro nazione (di solito la Nigeria, da cui il nome di \"truffa alla nigeriana\"). Arrivati nel luogo dell'appuntamento, possono accadere due cose: o si viene accolti in modo opulento dando al truffato l'impressione della veridicit\u00e0 dell'affare, o si viene direttamente rapinati se le prospettive non sono buone per eventuali guadagni maggiori. In entrambi i casi, i ladri hanno raggiunto il loro scopo.\nGli 'investitori' solitamente vengono contattati con un'offerta di questo tipo: \"In questo paese povero c'\u00e8 una persona molto ricca che avrebbe bisogno di spostare all'estero del denaro con la massima discrezione, sarebbe possibile utilizzare il suo conto?\". Le somme coinvolte sono normalmente nell'ordine dei milioni di dollari, e all'investitore viene promessa una forte percentuale, spesso del 40%. L'accordo proposto \u00e8 spesso presentato come un crimine innocuo, in modo da dissuadere i partecipanti dal contattare le autorit\u00e0. In Nigeria l'operazione \u00e8 organizzata professionalmente, con uffici, numeri di fax funzionanti e spesso con contatti in uffici governativi. Gli investitori che cercano di sapere cosa c'\u00e8 dietro l'offerta spesso trovano un sistema organizzato, in cui tutti i pezzi si combinano perfettamente. Nel momento in cui la vittima accetta di partecipare all'affare, il truffatore per prima cosa invia alcuni documenti falsi che mostrano timbri e sigilli ufficiali del governo, o in alternativa manda alcune mail per informare il socio dei \"progressi\". Presto per\u00f2 inizia a parlare di ritardi, relativi a necessit\u00e0 di corruzione o pratiche burocratiche che richiedono un grosso anticipo in denaro. Le scadenze vengono via via prorogate e i costi aumentano, ma viene mantenuta viva la promessa dell'imminente trasferimento di denaro. La pressione psicologica \u00e8 mantenuta alta, per stimolare il truffato a concludere in fretta senza coinvolgere altre persone. In alcuni casi le vittime sono invitate in Nigeria per incontrare funzionari governativi, spesso falsi. Alcune vittime una volta giunte vengono addirittura prese in ostaggio fino al pagamento di un riscatto, o sono portate nel paese in modo illecito senza visto di ingresso e poi ricattate per poterne uscire. Nei casi pi\u00f9 estremi la vittima pu\u00f2 essere anche uccisa. In ogni caso, il millantato trasferimento di denaro ovviamente non avviene mai dato che i soldi o l'oro non esistono. A volte il paese coinvolto non \u00e8 la Nigeria, ma il Ghana, la Costa d'Avorio, il Benin, il Senegal, il Sudafrica o altri stati dell'Africa Occidentale. Occasionalmente la frode passa da un paese non africano come i Paesi Bassi, la Francia, il Regno Unito, la Spagna, l'Italia, il Belgio, la Germania, la Svizzera o il Canada.\nSe la richiesta di aiuto fosse vera, non si svolgerebbe via posta elettronica e certamente non userebbe un perfetto sconosciuto come intermediario. La letteratura online su questi casi \u00e8 ricca e documentata. Ci sono inoltre molti elementi anomali che rendono evidente trattarsi di tentativo di truffa:\nDal punto di vista informatica In questo caso i truffatori possono operare con un attacco man in the middle durante una conversazione fra un acquirente e il suo fornitore. Il truffatore, attraverso una serie di strumenti specifici per il controllo della rete, dapprima individua una potenziale vittima e dopo di che ottiene tutte le informazioni circa la sua cronologia personale e quindi eventuali interessi in termini di acquisti e-commerce. Una volta compilato il profilo dell'utente, il truffatore sfrutta una possibile comunicazione futura con un fornitore spacciandosi rispettivamente da fornitore con la vittima e da utente con il fornitore (ovviamente il tutto all'insaputa dei due). Molto spesso la comunicazione avviene tramite e-mail perch\u00e9 l'acquirente, specie se un rappresentante di un'azienda, richiede sempre un particolare tipo di trattamento con il fornitore per soddisfare eventuali specifiche. Molto spesso i truffatori preferiscono avere contatti fra loro circa aggiornamenti su eventuali applicazioni/programmi utilizzati durante la frode, di solito questi strumenti hanno un costo fra 200-3600$ . ma in compenso una truffa andata a buon fine remunera profitti ben pi\u00f9 alti e quindi risultano costi facilmente gestibili. Il vantaggio in questo tipo di truffa sta nel fatto che oramai la tradizionale truffa alla nigeriana \u00e8 conosciuta in quasi tutto il globo e quindi \u00e8 difficilmente efficace.\nVarianti.\nVi sono diverse varianti, ad esempio come quella di \"notifica di vincita\" di una compagnia di lotterie, soprattutto nel Regno Unito e in Olanda, che richiede un pagamento in anticipo per raccogliere la somma che la vittima ha \"vinto\".\nAncora, la truffa viene riproposta a pi\u00f9 riprese in ambito alberghiero con cifre di denaro pi\u00f9 plausibili. In questa versione il truffatore si propone di prenotare un gran numero di camere, cene di gala ecc. e promette di versare lauti anticipi, ma per cause diverse (dalla rivoluzione alla carta di credito bloccata) chiede che sia l'albergatore a versare inizialmente una determinata somma a suo favore. \nNel 2012 \u00e8 iniziata a circolare una variante che fa riferimento al tesoro di Gheddafi.\nIl finto avvocato.\nUna variante della truffa pu\u00f2 essere svolta tramite un finto avvocato, che rappresenta il patrimonio di parenti lontanissimi mai conosciuti dalla vittima della truffa.\nI parenti sono morti in un incidente d'auto o aereo. Il finto avvocato rivela alla vittima di essere andato incontro a problemi insormontabili pur di poterla trovare. Ha soltanto bisogno che la vittima gli inoltri le informazioni del suo conto corrente per potergli mandare la parte dei milioni di dollari che gli spetta.\nLa truffa di Valentin.\nTramite la tecnica dello spam vengono inviate migliaia di e-mail che presentano una storia straziante: Valentin afferma di essere molto povero, di avere una madre (di nome Elena) malata e di non riuscire a sopportare il terribile inverno russo, per cui chiede dei soldi da inviare a un indirizzo privato, o l'invio di CD musicali per poterli scambiare con denaro.\nLa truffa sentimentale.\nIn questo tipo di truffa alla nigeriana, la richiesta di denaro sembra provenire, anzich\u00e9 da politici o diplomatici, da uomini o donne particolarmente attraenti: dopo un periodo di \u201ccorteggiamento\u201d online, il cui successo \u00e8 facilitato dalla scelta di bei modelli/attori a cui rubare (a loro insaputa) le foto, la vittima della truffa invia i propri soldi non perch\u00e9 aspettandosi una ricompensa successiva - come accade nella truffa nigeriana \u201ctradizionale\u201d - ma perch\u00e9 convinti di aver stretto una relazione sentimentale che da \u201ca distanza\u201d stia per diventare \u201cdi persona\u201d.\nVendita di beni o affitto di alloggi.\nDi pi\u00f9 modesta entit\u00e0, ma non per questo meno redditizia, \u00e8 un'altra truffa perpetrata nel settore della compravendita di beni usati o di prenotazioni di alloggi per vacanze. La tipica situazione \u00e8 quella in cui una persona reale (il potenziale truffato) mette in vendita o in affitto un bene (automobile, motocicletta o altro bene) inserendo annunci sui pi\u00f9 diffusi canali di vendita. Il truffatore quasi sempre \u00e8 disponibile subito a pagare il prezzo pieno, senza contrattare. A questo punto vi sono diverse versioni:\nEsempi.\nDi seguito vengono mostrate alcune delle pi\u00f9 recenti e diffuse lettere ricevute da diverse vittime per questa tipologia di truffa. Nella maggior parte dei casi i testi vengono scritti in lingua inglese e inviati a persone che non sono madrelingua in modo tale da non insospettire il lettore in caso di errori grammaticali che renderebbero la truffa molto pi\u00f9 facile da sospettare. L'obiettivo principale resta sempre quello di rendere il discorso abbastanza vago da disorientare il lettore e allo stesso tempo evidenziare alcune parole chiave in formato stampatello. Anche se presentano diverse similitudini le storie che raccontano possono essere anche molto diverse fra loro.\nLa vedova del defunto generale della Nigeria Sani Abacha vuole trasferire 80 milioni di dollari fuori dal paese:\nCaro Signore,\nBuona giornata e complimenti. L'arrivo di questa lettera ti susciter\u00e0 un gran stupore, ma ti imploro di prestare molta attenzione e dedicare un po' del tuo tempo alla lettura perch\u00e9 ne va del futuro dell'intera mia famiglia. Permettimi di presentarmi. Il mio nome \u00e8 Dott.ssa Mariam Abacha, la moglie del defunto generale di stato e comandante delle forze armate federali della repubblica della Nigeria morto l'8 giugno 1998. \nLa mia disavventura inizia immediatamente dopo la morte di mio marito la mattina dell'8 giugno 1998 con l'arrivo della nuova amministrazione governativa. L'odierno governo democratico \u00e8 determinato a mettere sotto cattiva luce tutto l'operato di mio marito ed \u00e8, che io sappia, intenzionato a confiscare tutte le sue propriet\u00e0 congelando i nostri conti correnti sia fuori che dentro la Nigeria. Mentre ti sto scrivendo mio figlio Mohammed Abacha \u00e8 sotto l'interrogatorio del governo. Tutte queste misure prese dal governo serviranno ad ottenere un riconoscimento da parte delle altre forze internazionali. \nIo e tutti i membri della mia famiglia siamo stati trattenuti subito dopo la morte di mio marito, perci\u00f2 ti chiedo l'indulgenza di assisterci tenendo con te al sicuro i nostri fondi. Questa discussione deve restare fra noi due altrimenti tutti gli sforzi saranno vani.\nPer l'occasione ho incaricato il Dott. Galadima Hassan, amico di fiducia, come rappresentante legale a nome mio e di tutta la mia famiglia per l'esecuzione dell'intera transazione. \nIl mio defunto marito ha nascosto nella cassaforte 80 milioni di dollari dei quali ormai solo io conosco l'esistenza. \u00c8 riposto in un luogo inaccessibile per chiunque abbia intenzione di accedervi. Questa somma deve essere trasferita fuori la Nigeria prima che il governo riesca a trovarla e confiscarla come hanno fatto con tutti gli altri beni.\nTi imploro di prendere seriamente in considerazione ci\u00f2 che ti ho detto ed aiutare una vedova nel bisogno.\nN/B: Per piacere contatta Dott. Galadima Hassan al seguente indirizzo e-mail per migliori informazioni in merito all'operazione.\nCordiali Saluti,\nDatt.ssa Mariam Abacha\nUn ufficiale del governo federale vuole spostare 31 milioni di dollari presenti nella banca centrale della Nigeria sul conto corrente estero della vittima promettendo in cambio il 20% della somma:\nPrima di tutto ti prego di mantenere riservata questa conversazione.\nNoi rappresentiamo il top management del governo delle finanze della Nigeria (Federal Government Contract Review Panel) e abbiamo intenzione di salvaguardare alcuni fondi che sono stati intrappolati qui in Nigeria. Al fine di assisterci nella trattativa commerciale permettici di ricevere questi fondi dall'estero in quanto altrimenti verrebbero congelati.\nI motivi sull'esistenza di questi fondi sono riportati di seguito:\nDurante il regime del nostro ultimo capo di Stato il generale Sani Abacha gli ufficiali di governo hanno gestito compagnie e si sono conferiti privilegi contrattuali largamente sovrastimati in vari ministeri. Il nuovo governo ci ha incaricati di indagare sul tesoretto e e abbiamo individuato questo surplus di fondi all'interno della banca centrale della Nigeria (C.B.N). \nPurtroppo la nostra posizione di membri del consiglio dell'interno non ci permette di acquisire questi soldi con i nostri nomi. Perci\u00f2 sono stato delegato dai miei colleghi affinch\u00e9 potessi trovare un partner disposto a caricare sul proprio conto corrente 31 milioni di dollari su cui bisogner\u00e0 pagare una tassa di transizione.\nCi siamo messi d'accordo di condividere la somma nel seguente modo:\n70% per noi (gli ufficiali)\n20% per il partner esterno (tu)\n10% verr\u00e0 usato per il pagamento delle tasse di transizione\nTi prego ti notare che questa operazione \u00e8 al 100% sicura e ci auguriamo che i fondi possano arrivare sul tuo account in meno di 10 giorni lavorativi dall'arrivo di questo messaggio.\n234-********:ti prego di rispondere tramite questo numero di telefono o fax.\nNon vediamo l'ora di fare affari con te e sollecitare la tua confidenzialit\u00e0 nella transazione.\nTi prego di rispondere per presa visione di questa lettera utilizzando il numero di telefono/fax di sopra. Ti daremo tutti i dettagli dell'operazione quando avr\u00f2 ricevuto la tua telefanata.\nSinceramente il tuo,\nDott. Kareem Salami.\nUn amico del figlio del generale Sani Abacha cerca aiuto per trasferire 56 milioni di dollari nel conto estero della vittima:\nATTENSIONE\nIO SONO SGN. STEPHEN ABU, UN AMICO INTIMO DI MOHAMMED ABACHA FIGLIO DELL'ULTIMO CAPO DI STATO NIGERIANO CHE STA AFFRONTANDO ORA UNA SERIE DI DIFFICOLTA CAUSATE DALLA MAL AMMINISTRAZIONE E MANCANZE DEL PADRE - USO ILLECITO DI DENARO PUBBLICO. HO OTTENUTO IL TUO CONTATTO DA UN AVVOCATO RISPETTABILE DI QUESTO PAESE MA NON GLI HO SPIEGATO LE MOTIVAZIONI PER CUI HO BISOGNO DEL TUO CONTATTO. PRIMA DELLA SUA DETENZIONE MUHAMMED MI CHIAMO PRESSO LA SUA ABITAZIONE MOSTRANDOMI UN ENORME CASSAFORTE BEN NASCOSTA E CUSTODITA CONTENENTE 56 MILIONI DI DOLLARI. MI SPIEGO CHE QUEL DENARO ERA PARTE DELL'EREDITA RICEVUTA DAL PADRE E MI PREGO DI CUSTODIRLI PORTANDOLI FUORI DAL PAESE FINO A QUANDO NON SAREBBE STATO LIBERATO DALLE PESANTI ACCUSE MOSSE CONTRO DI LUI DAL NUOVO GOVERNO. ALLORA DECISI DI TRASFERIRMI A COTONOU IN BENIN PORTANDO CON ME L'INTERA SOMMA. ORA TI STO CONTATTANDO AFFINCHE TU POSSA SCENDERE QUI IN COTONOU PER INIZIARE GLI ASPETTI DELLA TRATTATIVA. ALTERNATIVAMENTE POSSO CARICARE PARTE DEL DENARO SUL TUO CONTO CORRENTE E DA LI EFFETTUARE LE TRANSAZIONI. HO DECISO DI DARTI IL 25% DEL TOTALE AFFINCHE TU POSSA CUSTODIRE IL 40% DELLA SOMMA FINO A QUANDO IL MIO AMICO MUHAMMED NON VERR\u00c0 LIBERATO.\nTI PREGO DI TENERE IL TUTTO NELLA MASSIMA SEGRETEZZA E CONFIDENZIALITA. TI ASSICURO CHE \u00c8 AL 100% SICURO E CHE LA TRANSAZIONE AVRA SUCCESSO E NESSUNO MMI POTRA DISTURBARE IN QUESTO NUOVO PAESE IN CUI MI TROVO PERCHE NON SONO POPOLARE QUI.\nTI PREGO DI RISPONDERE IL PIU PRESTO POSSIBILE SU QUESTA EMAIL ************** ED ACCETTARE LA TRANSAZIONE IMMEDIATAMENTE.\nI MIEI MIGLIORI AUGURI\nAzioni online di contrasto alla truffa.\nEsistono diverse comunit\u00e0 che cercano di opporsi a queste truffe e fra le pi\u00f9 famose abbiamo:\n419eater.com \u00e8 un sito per adescare truffe in internet. Il nome 419 deriva dalla \"frode 419\" che risulta essere il secondo nome in inglese per definire la truffa alla nigeriana. Il fondatore del sito web \u00e8 Michael Berry, alias Shiver Metimbers. Dal 2013 il forum contiene pi\u00f9 di 55.000 account registrati ed ha come motto di base l'idea che, a detta di uno dei membri, \"Ogni minuto che un truffatore dedica alla conversazione con me \u00e8 un minuto in cui non truffa una reale e potenziale vittima\".\nIl sito contiene un elenco di diverse truffe fallite e molto spesso commentate dagli stessi membri della comunit\u00e0 che vi partecipano come \"esche\". Vengono ospitati anche diverse fotografie dei singoli truffatori in pose molto umoristiche e con la finalit\u00e0 di ridicolizzarli, questo perch\u00e9 molto spesso l'esca chiede al suo truffatore di inviargli una sua foto il quale pensando di parlare con una vittima reale pur di ricevere il compenso decide di accontentarlo. Inoltre il sito d\u00e0 la possibilit\u00e0 ai membri di comunicare fra loro specie durante l'esecuzione di una truffa, infatti ogni volta che si aggiunge un nuovo utente all'interno della comunit\u00e0 viene affiancato da uno molto pi\u00f9 esperto che tramite messaggi pu\u00f2 fornirgli alcuni consigli utili per la buona riuscita dell'operazione.\nArtists Against 419 detta anche AA419 \u00e8 una comunit\u00e0 internet dedicata all'identificazione e disattivazione dei siti fraudolenti come ad esempio quelle per le truffe alla nigeriana. Il sito fu fondato nei primi anni 2000 ed ebbe come primo obiettivo l'identificazione delle diverse false banche sparpagliate per internet ed utilizzate dai truffatori come canali per le loro transazioni. Per l'identificazione e valutazione dei siti vengono adoperati numerosi strumenti i quali, una volta dimostrata la loro falsit\u00e0, vengono inseriti all'interno di una lista facilmente visibile nella pagina home del loro sito web. Anche se l'idea di fondo \u00e8 quella di avvisare potenziali vittime mediante la pubblicazione di questa lista a volte, per casi estremamente gravi, vengono organizzati dei flash mob che coinvolgono una grande mole di utenti i quali iniziano a richiedere pagine d'informazione con la finalit\u00e0 di abbattere quei server che (a volte inconsapevolmente) ospitano questi siti fraudolenti.\nEsempi di personaggi coinvolti nelle false comunicazioni.\nEsempi di personaggi noti e immaginari che possono chiedere questo tipo di servizio sono:"}
{"id": "110473", "revid": "124236606", "url": "https://it.wikipedia.org/wiki?curid=110473", "title": "Garrese", "text": "Il garrese, nei quadrupedi, \u00e8 il punto pi\u00f9 alto del dorso; tra il collo e il tronco si trova nella zona di incontro tra collo e scapole, e serve a misurare l'altezza dell'animale.\nNei cavalli e in genere negli animali che portano la sella, il garrese \u00e8 a rischio di lesioni suppurative necrotiche, dovute al mal posizionamento della sella stessa (in tal caso si parla di \"guidaleschi\"), o alla presenza di batteri.\nIl tocco del garrese negli equini, bovini e nei cani, stimola il riflesso dorsale e aiuta a diagnosticare la lordosi della colonna vertebrale; negli equini stimola anche il riflesso dei muscoli pellicciai."}
{"id": "110475", "revid": "466539", "url": "https://it.wikipedia.org/wiki?curid=110475", "title": "Yang Kaihui", "text": "Biografia.\nNacque nel villaggio di Bancang, nella provincia dello Hunan, figlia di Yang Changji, dirigente della Prima Scuola Normale di Hunan e tra gli insegnanti preferiti da Mao. Dal matrimonio con Mao nacquero tre figli: Mao Anying (1922-1950), Mao Anqing (1923-2007) e Mao Anlong (1927-1931). Kaihui entr\u00f2 nel Partito Comunista Cinese nel 1921 e, separatasi dal marito in fuga, fu giustiziata dal Kuomintang nel 1930."}
{"id": "110476", "revid": "124872354", "url": "https://it.wikipedia.org/wiki?curid=110476", "title": "Infibulazione", "text": "L'infibulazione (dal latino \"fibula\", spilla) \u00e8 una pratica, che spesso prende le forme di un rituale, che prevede la menomazione degli organi genitali di una persona, sia essa di genere maschile o femminile.\nDescrizione.\nNota sin dal IV millennio a.C., periodo a cui risalgono i primi indizi di circoncisione, una pratica di infibulazione maschile, nel popolo sumero, l'infibulazione nelle sue varie forme ha attraversato tutta la storia dell'umanit\u00e0 diffondendosi in molti paesi e, a partire dalla seconda met\u00e0 del XX secolo \u00e8 diventata nota all'opinione pubblica nella sua forma che prevede la mutilazione genitale femminile, sebbene essa continui ad esistere anche per il genere maschile.\nIl principale ma non unico scopo dell'infibulazione \u00e8 quello di impedire alla persona infibulata di avere rapporti sessuali. Nel caso dell'infibulazione femminile, ci\u00f2 \u00e8 volto alla preservazione della verginit\u00e0 della donna e la pratica, identificata dall'Organizzazione mondiale della sanit\u00e0 come mutilazione genitale femminile di tipo III, consiste nell'asportazione del clitoride (escissione del clitoride), delle piccole labbra, di parte delle grandi labbra vaginali con cauterizzazione, cui segue la cucitura della vulva, lasciando aperto solo un foro per permettere la fuoriuscita dell'urina e del sangue mestruale. La mutilazione \u00e8 naturalmente irreversibile, mentre la capacit\u00e0 di consumare atti sessuali pu\u00f2 essere ripristinata attraverso la defibulazione, una pratica che viene svolta solitamente dopo il matrimonio spesso dallo stesso sposo.\nSe nel caso femminile la pratica \u00e8 soltanto chirurgica, nel caso maschile alcune forme di infibulazione non presentano alcuna mutilazione e sono del tutto reversibili. Tra le forme chirurgiche praticate nell'antichit\u00e0 per impedire di avere rapporti sessuali ai propri schiavi vi era ad esempio l'infibulazione prepuziale, praticata presso gli antichi romani, in cui un anello veniva fatto passare attraverso il prepuzio di uno schiavo per impedirgli di raggiungere la completa erezione o comunque di effettuare una penetrazione, mentre tra le forme non chirurgiche si pu\u00f2 citare l'uso del kynodesme, una stringa di cuoio utilizzata soprattutto nell'Antica Grecia con cui veniva legata la parte superiore del prepuzio (chiamata \"akroposthion\") e di cui uno degli scopi era proprio quello di impedire \"perdite di sperma\", ossia di consumare rapporti sessuali occasionali, che al tempo erano ritenute lesive per il mantenimento della mascolinit\u00e0 delle voci dei cantanti.\nCome detto, l'impedimento dei rapporti sessuali non \u00e8 oggi il solo scopo dell'infibulazione: nel caso della circoncisione, che consiste nell'eliminazione della parte superiore del prepuzio, infatti, essa non preclude i rapporti sessuali alla persona circoncisa ed \u00e8 oggi praticata esclusivamente come rito di passaggio, i cui significati originali restano tuttavia incerti, in molte culture e religioni. Purtuttavia anche la pratica della circoncisione pu\u00f2 essere ricondotta, in passato, all'impedimento di un atto sessuale, dato che alcuni ritengono che essa fosse una specie di surrogato alla ben pi\u00f9 fatale penectomia praticata in tempi remoti sui prigionieri, e dato anche il suo utilizzo, in et\u00e0 vittoriana, come supposto deterrente alla masturbazione.\nOggi l'infibulazione femminile \u00e8 vietata in quasi tutto il mondo, sopravvivendo solo in alcune nazioni di cultura islamica (\u00e8 il caso ad esempio della Somalia, in cui la percentuale di donne infibulate sfiora il 100%), ci\u00f2 nonostante, in molti paesi essa \u00e8 ancora largamente praticata, spesso assieme a pratiche escissorie ancora pi\u00f9 invasive e limitanti, e non di rado porta alla morte della donna infibulata a causa delle scarse condizioni igieniche in cui viene effettuata. Tra i paesi in cui \u00e8 praticata figurano non solo i paesi africani, che restano comunque il luogo della maggior parte degli interventi, ma anche diversi paesi sudamericani, dove comunque l'infibulazione non \u00e8 mai diventata una vera e propria tradizione. Contrariamente a quanto pensato dalla maggior parte dell'opinione pubblica, l'infibulazione femminile non \u00e8 praticata solo in paesi di fede islamica, ad esempio, si ritiene che in Niger il 55% delle donne di fede cristiana abbia subito mutilazioni genitali, con un 20% di queste che si ritiene siano state sottoposte a infibulazione, rispetto al 2% delle donne di fede islamica.\nTra i diversi tipi di infibulazione maschile, quella pi\u00f9 largamente praticata anche a livello non terapeutico (talvolta essa \u00e8 utilizzata infatti per eliminare problemi come fimosi particolarmente strette) \u00e8 la gi\u00e0 citata circoncisione, presente soprattutto nella cultura ebraica, la quale prevede che essa avvenga entro l'ottavo giorno di vita del bambino, e in quella musulmana, per la quale essa deve essere invece praticata entro l'et\u00e0 prepuberale, cio\u00e8 i 13-14 anni, mentre alcune forme che sono sopravvissute fino ai giorni nostri e che sono praticate solo presso alcune comunit\u00e0 aborigene australiane e africane sono ad esempio la subincisione del pene e la superincisione del prepuzio.\nInfibulazione femminile.\nInfibulazione, religione e cultura.\nLe origini delle mutilazioni femminili sono legate a tradizioni dell'antico Egitto, da qui il nome di \"circoncisione faraonica\" che le viene dato in Lingua araba (\u0627\u0644\u062e\u062a\u0627\u0646 \u0627\u0644\u0641\u0631\u0639\u0648\u0646\u064a, \"al-khit\u0101n al-fira\u02bf\u016bn\u012b\"). Si calcola che in Egitto, nonostante la pratica sia vietata, ancora oggi tra l'85% e il 95% delle donne abbia subito l'infibulazione. La Somalia, dove la pratica \u00e8 diffusa al 98%, \u00e8 stata definita dall'antropologa de Villeneuve \"le pays des femmes cousues\", il paese delle donne cucite.\nL'infibulazione e l'escissione del clitoride non sono menzionate dal Corano ma sono presenti in numerosi \u1e24ad\u012bth: \nA proposito del dubbio sorto tra alcuni musulmani su quando sia necessario lavarsi dopo aver fatto sesso, Aisha dice:\n\u00c8 stato narrato da Muhammad bin Hassan \u2013 Abdul Wahab , disse: Al-Kufi \u2013 da \u2018Abdul-Malik bin \u2018Umair, da Umm \u2018Atiyyah Al-Ansariyyah, che una donna facesse le circoncisioni alle femmine di Medina, e il profeta le disse \u201cnon tagliare in maniera estrema, perch\u00e9 \u00e8 meglio per la donna e piace di pi\u00f9 al marito\u201d.\nLa giurisprudenza coranica ammette, fra le cause di divorzio, difetti fisici della sposa, come ad esempio una circoncisione mal riuscita.\nIl cosiddetto \"padre\" del Kenya moderno, Jomo Kenyatta, difese l'infibulazione come una pratica culturale importante.\nL'infibulazione \u00e8 una pratica che si pu\u00f2 riscontrare in alcuni paesi, in tutto o in parte islamici (essenzialmente la parte meridionale dell'Egitto, Somalia, Eritrea, Senegal, Guinea), dove viene consigliata come sistema ritenuto utile a mantenere intatta l'illibatezza della donna. In Nigeria l'infibulazione \u00e8 stata ufficialmente vietata nel giugno 2015 e in Sudan nel 2020. \nIn Somalia, una donna non infibulata viene considerata impura; pertanto, non riesce a trovare marito e rischia l'allontanamento dalla societ\u00e0..\nLa scrittrice Ayaan Hirsi Ali, somala naturalizzata olandese, \u00e8 una delle principali attiviste contro le mutilazioni femminili, nonch\u00e9 testimone di come questa pratica sia tipica della societ\u00e0 somala: ella stessa fu infibulata all'et\u00e0 di cinque anni, assieme alla sorella di quattro.\nNel Cristianesimo, le mutilazioni, anche quelle auto inflitte, sono considerate un peccato contro la santit\u00e0 del corpo e sono quindi proibite. Ma essendo l'infibulazione legata a culture o religioni antropologiche tribali precedenti o successive alla cristianizzazione, tale pratica si \u00e8 conservata, soprattutto tra i copti (ortodossi e cattolici) del Corno d'Africa, in Eritrea e in Etiopia (qui ad eccezione della provincia nord-occidentale del Gojjam, dove tali pratiche non sono diffuse).\nIn Niger, il 55% delle donne e delle ragazze cristiane \u00e8 infibulata, a confronto del 2% delle musulmane.\nEffetti dell'infibulazione.\nAttraverso l'infibulazione i rapporti sessuali vengono impossibilitati fino alla defibulazione (cio\u00e8 alla scucitura della vulva), che in queste culture, viene effettuata direttamente dallo sposo prima della consumazione del matrimonio. Le puerpere, le vedove e le donne divorziate sono sottoposte a reinfibulazione con lo scopo di ripristinare la situazione prematrimoniale di \"purezza\". I rapporti diventano dolorosi e difficoltosi, spesso insorgono cistiti, ritenzione urinaria e infezioni vaginali. L'asportazione totale o parziale degli organi genitali femminili esterni \u00e8 praticata con lo scopo di impedire alla donna di conoscere l'orgasmo derivante dalla stimolazione del clitoride.\nUlteriori danni si hanno al momento del parto: il bambino deve attraversare una massa di tessuto cicatriziale e reso poco elastico a causa delle mutilazioni; in quel momento il feto non \u00e8 pi\u00f9 ossigenato dalla placenta e il protrarsi della nascita toglie ossigeno al cervello, rischiando di causare danni neurologici. Nei paesi in cui \u00e8 praticata l'infibulazione, inoltre, \u00e8 frequente la rottura dell'utero durante il parto, con conseguente morte della madre e del bambino.\nTutela della donna dalle mutilazioni genitali.\nItalia.\nCon la legge 9 gennaio 2006, n. 7, il Parlamento italiano ha provveduto a tutelare la donna dalle pratiche di mutilazione genitale femminile, in attuazione degli articoli 2, 3 e 32 della Costituzione e di quanto sancito dalla Dichiarazione e dal Programma di azione adottati a Pechino il 15 settembre 1995 nella quarta Conferenza mondiale delle Nazioni Unite sulle donne. Al codice penale \u00e8 aggiunto l'articolo 583-bis che punisce con la reclusione da quattro a dodici anni chi, senza esigenze terapeutiche, cagiona una mutilazione degli organi genitali femminili.\nPer mutilazione il legislatore intende, oltre all'infibulazione, anche la clitoridectomia, l'escissione della clitoride o comunque (norma di chiusura) qualsiasi pratica che cagioni effetti dello stesso tipo.\nAllo stesso modo, chi, in assenza di esigenze terapeutiche, al fine di menomare le funzioni sessuali, provoca lesioni agli organi genitali femminili diverse da quelle indicate al primo comma, da cui derivi una malattia nel corpo o nella mente, \u00e8 punito con la reclusione da tre a sette anni.\nLe disposizioni di questo articolo si applicano altres\u00ec quando il fatto \u00e8 commesso all'estero da cittadino italiano o da straniero residente in Italia, ovvero in danno di cittadino italiano o di straniero residente in Italia. In tal caso, il reato \u00e8 perseguito su richiesta del Ministro della giustizia.\nL'articolo 583-ter precisa inoltre che l'esercente la professione sanitaria resosi colpevole del fatto sottost\u00e0 altres\u00ec alla pena accessoria dell'interdizione dall'esercizio della professione da tre a dieci anni, con comunicazione della sentenza di condanna all'Ordine dei medici chirurghi e degli odontoiatri.\nLiliana Ocmin, vicepresidente del comitato per le Pari Opportunit\u00e0, ha affermato: \u00abIn Italia sono circa le donne che hanno subito l'infibulazione\u00bb. Secondo uno studio di Aldo Morrone e di Alessandra Sannella, in Italia le donne infibulate sarebbero invece circa 30- (ovvero il dato pi\u00f9 alto presente in Europa) e ci sarebbero ogni anno circa o bambine immigrate a rischio.\nTali infibulazioni verrebbero per lo pi\u00f9 fatte a pagamento (senza anestesia) presso medici o anziani appartenenti alla propria comunit\u00e0.\nCampagne politiche.\nUna campagna per l'abbandono delle mutilazioni genitali femminili \u00e8 stata lanciata negli anni novanta dalla leader politica Emma Bonino che, a fianco dell'organizzazione Non c'\u00e8 pace senza giustizia (NPWJ), ha organizzato eventi, iniziative, conferenza e meeting su questo argomento con politici europei e africani.\nProprio per questo motivo, nel dicembre 2008, Non c'\u00e8 pace senza giustizia ha organizzato al Cairo (Egitto) una conferenza internazionale per l'abbandono delle mutilazioni genitali femminili, alla quale ha partecipato un centinaio di donne e uomini politici africani ed europei.\nNel 2010 \u00e8 stata rilanciata da Emma Bonino, Radicali Italiani e Non c'\u00e8 pace senza giustizia, la campagna contro le mutilazioni genitali femminili. In tutto il mondo, grazie alla loro iniziativa, sono state raccolte firme per un appello di messa al bando di questa pratica da presentare all'Assemblea Generale delle Nazioni Unite.\nIl 20 dicembre 2012 l'assemblea generale dell'ONU ha adottato la risoluzione di messa al bando universale delle mutilazioni genitali femminili, depositata dal gruppo dei Paesi africani e in seguito sponsorizzata dai due terzi degli stati membri delle Nazioni Unite.\nInfibulazione maschile.\nLa pratica infibulatoria pi\u00f9 diffusa a livello maschile \u00e8 la circoncisione, una pratica che prevede l'asportazione chirurgica del prepuzio sia per motivi terapeutici che, soprattutto, per motivi culturali e religiosi. Secondo lo storico iperdiffusionista Grafton Elliot Smith, la prima circoncisione risalirebbe a oltre anni fa, ossia a un'epoca precedente alle prime testimonianze di scrittura, e sarebbe stata esportata in tutto il mondo a partire da un'unica antica civilt\u00e0. In realt\u00e0, nella comunit\u00e0 scientifica ci sono pareri contrastanti non solo per quanto riguarda la sua diffusione nel mondo, che potrebbe essere dovuto allo sviluppo della pratica presso diverse civilt\u00e0 in maniera indipendente, ma anche per quanto riguarda il suo scopo originario. In tal senso \u00e8 stato suggerito da Peter Charles Remondino, un medico che nel 1891 scrisse il libro \"History of Circumcision\", che in origine essa possa essere stata una pratica di \"demascolinizzazione\" operata sui prigionieri nemici in luogo di una vera e propria castrazione o penectomia che, a causa della loro natura, avrebbero messo maggiormente a rischio la vita del prigioniero, causando un danno economico al padrone dello stesso. Nei secoli essa si sarebbe poi evoluta passando dall'essere un tratto distintivo degli schiavi all'essere un tratto distintivo delle classi pi\u00f9 agiate, basti pensare che nel \"Libro dei morti\", un antico testo funerario egizio, \u00e8 scritto che il dio Ra si era circonciso da solo. In tempi pi\u00f9 moderni, come l'et\u00e0 vittoriana, la circoncisione era praticata sia nel Regno Unito che negli Stati Uniti d'America come deterrente della masturbazione. Oggi la circoncisione come pratica rituale \u00e8 un tratto distintivo della cultura ebraica e di quella musulmana e per questo \u00e8 diffusa in molti paesi, compresi quelli a maggioranza cristiana, come gli Stati Uniti d'America.\nSe la circoncisione permetteva comunque agli schiavi di avere rapporti sessuali, un altro tipo di infibulazione praticato nell'antichit\u00e0 e chiamato infibulazione prepuziale, era volto espressamente a impedire l'accoppiamento degli infibulati. Facendo passare un anello attraverso due fori praticati nel prepuzio, infatti, si impediva al prepuzio di ritirarsi durante la fase di erezione del pene, impedendo quindi il pieno raggiungimento delle condizioni atte alla penetrazione. Talvolta, poi, l'anello applicato era semplicemente cos\u00ec ingombrante da non permettere l'atto sessuale. Nata, secondo le prima fonti a noi note, nell'Antica Roma, questa pratica \u00e8 poi largamente scomparsa dall'Europa fino ad avere un ritorno in et\u00e0 vittoriana, quando si inizi\u00f2 ad usarla come \"arma medica\" nella lotta alla masturbazione in alternativa alla circoncisione, soprattutto in istituti psichiatrici e orfanotrofi. Una forma meno cruenta di infibulazione maschile che per l'appunto non prevedeva alcuna bucatura o mutilazione era praticata sia nell'Antica Grecia che nell'Antica Roma, dove prendeva il nome di \"ligatura preputii\", e consisteva nel legarsi una striscia di cuoio, in Grecia noto come kynodesme, attorno al prepuzio in modo da chiuderlo e da non lasciar intravedere il glande. Oltre a motivi di pudicizia (nell'antica Grecia gli atleti dovevano gareggiare nudi ma l'esposizione pubblica del pene e soprattutto della sua testa era comunque vista come disonorevole e vergognosa), tale striscia di cuoio era infatti utilizzata da cantanti e attori per limitare le proprie erezioni e le \"perdite di sperma\" derivanti da rapporti occasionali, le quali avrebbero messo in pericolo, secondo le credenze del tempo, la loro mascolinit\u00e0 e quindi il loro tono di voce. \nUn'altra tecnica di infibulazione non chirurgica volta a evitare perdite di sperma e conservare la mascolinit\u00e0, era quella praticata dalla trib\u00f9 di nativi brasiliani dei Tapaj\u00f3s, presso i quali era tradizione quella di applicare un anello di legno attorno al pene, in modo tale da stringerlo ed impedire un'erezione mediante la costrizione dei corpi cavernosi. Nella sua opera del 1867 intitolata \"Beitr\u00e4ge zur Ethnographie und Sprachkunde Amerika's zumal Brasiliens\", l'antropologo ed esploratore tedesco Carl Friedrich Philipp von Martius, definisce tale pratica \"infibulazione dei selvaggi del Nord America\".\nAltre pratiche annoverabili tra le infibulazioni maschili adoperate come riti di passaggio sono poi la subincisione del pene e la superincisione del prepuzio, ormai confinate quasi esclusivamente a trib\u00f9 africane e australiane e a cui sono destinati adolescenti o preadolescenti. Tali pratiche risultano decisamente pi\u00f9 invasive rispetto alla circoncisione, quasi al livello dell'infibulazione femminile, e, nel caso della subincisione del pene, ci sono studiosi che ritengono che essa fosse, quantomeno in origine, esclusivamente volta a far s\u00ec che un adulto potesse avere rapporti sessuali con bambini in una penetrazione pene-pene."}
{"id": "110479", "revid": "287204", "url": "https://it.wikipedia.org/wiki?curid=110479", "title": "Ferro di cavallo", "text": "Un ferro di cavallo \u00e8 un oggetto, generalmente a forma di U, fatto di ferro, gomma, plastica, cuoio o un laminato di queste sostanze, inchiodato o incollato allo zoccolo di un cavallo o di alcuni altri animali domestici, come i muli.\nSono disponibili in una larga variet\u00e0 di materiali e di forme, sviluppate per i diversi tipi di cavallo e per i lavori che devono svolgere. Materiali comuni sono il ferro, l'alluminio, e la plastica, e alcuni ferri specializzati sono fatti di magnesio, titanio o rame. I primi ferri di cavallo erano sempre dotati di ramponi, parti sporgenti in basso all'estremit\u00e0 posteriore, per fornire una maggiore presa sul terreno; i ramponi sono utilizzati in alcune attivit\u00e0 sportive equestri.\nI ferri di cavallo venivano forgiati direttamente dal maniscalco, la cui attivit\u00e0 sfumava, e in genere si sovrapponeva, in quella del fabbro. Attualmente, il maniscalco molto raramente prepara personalmente il ferro, disponibile in commercio in un'ampia gamma di tipi e di misure; tuttavia il maniscalco usa anche la forgia per le piccole modifiche necessarie al migliore adattamento del ferro allo zoccolo.\nUsati come talismano, si dice che i ferri di cavallo portino fortuna. Sono anche usati per un gioco popolare nei paesi anglofoni, chiamato \"horseshoes\" (\"ferri di cavallo\").\nStoria.\nL'invenzione del ferro di cavallo viene fatta risalire al Medioevo e attribuita ai popoli nord-europei. Prima di allora, non vi sarebbero tracce della ferratura n\u00e9 nell'iconografia, n\u00e9 nei documenti scritti. In particolare, le fonti classiche riguardanti l'equitazione non solo non fanno menzione dell'esistenza di \"ferri\", ma non citano neanche, come problema, alcune malattie molto comuni nel cavallo ferrato. Il consiglio di Senofonte di predisporre un'area di acciottolato nel recinto dei cavalli, in modo da rinforzare i loro zoccoli, \u00e8 perfettamente in linea con le pi\u00f9 attuali indicazioni sulla gestione del cavallo scalzo, ma non ha alcun significato se applicata al cavallo ferrato.\nAlcuni ritengono che la ferratura si sia diffusa come rimedio alle gravi patologie dello zoccolo, causate dal confinamento e dall'immobilit\u00e0 dei cavalli da guerra nelle stalle dei castelli medievali. Inoltre, l'uso del cavallo ferrato aumentava notevolmente la sua forza d'impatto sulla fanteria nemica. In seguito, a causa della continua cementificazione dei terreni urbani la ferratura si \u00e8 diffusa anche al di fuori dell'uso bellico, fino a diventare, da alcuni secoli, pressoch\u00e9 generalizzata.\nTuttavia, alcuni isolati rinvenimenti di epoca romana pongono seri dubbi su quale sia stata l'epoca della prima ideazione dei ferri da cavallo: ne \u00e8 esempio il ritrovamento all'interno dei resti di una villa romana vicino a Neupotz, in Germania, datati all'anno 294. Un altro esempio \u00e8 fornito dal reperto, mostrato in figura, di epoca gallo-romana, esposto nelle collezioni del museo di Ermont. Ma sono stati ritrovati molti ferri di cavallo durante il Basso Medioevo.\nLa ferratura.\nIn natura il cavallo compensa con la crescita continua della parete esterna dello zoccolo il naturale consumo dell'unghia (semplicemente camminando); questo ciclo di rinnovo dura circa 9 mesi. \nPer i cavalli domestici l'attivit\u00e0 deambulatoria \u00e8 molto maggiore poich\u00e9 vengono utilizzati per e/o lavorative ed \u00e8 ulteriormente aggravata dal tipo di terreno (selciato, asfalto, sentieri ghiaiosi...). Per ovviare a ci\u00f2 si mette un ferro sotto lo zoccolo in modo da prevenirne il consumo. Questo per\u00f2 impone che a cadenza regolare (40 giorni circa) lo zoccolo venga \"pareggiato\", cio\u00e8 accorciato manualmente da un maniscalco. Se ci\u00f2 non avvenisse il cavallo si troverebbe con gli zoccoli troppo lunghi che causerebbero problemi alla deambulazione stessa. \nFerrare un cavallo \u00e8 un'operazione seria e delicata che se svolta da mani inesperte potrebbe causare danni irreversibili.\nIl Movimento per il cavallo scalzo (noto anche come \"Barefoot movement\") sostiene che la ferratura non sia indispensabile e sottolinea i vantaggi dell'uso del cavallo scalzo.\nCome portafortuna.\nI ferri di cavallo sono considerati i pi\u00f9 universali fra i portafortuna. Una tradizione comune \u00e8 che se un ferro di cavallo viene appeso ad una porta con le estremit\u00e0 volte in alto (come nell'immagine), allora porteranno fortuna. Ma se le estremit\u00e0 punteranno in basso, porteranno sfortuna. Tuttavia, le tradizioni differiscono sia su questo punto, che sul fatto se debbano essere nuovi o usati, trovati o acquistati, e se possano essere toccati.\nIn alcune tradizioni, qualsiasi effetto benefico o dannoso pu\u00f2 interessare solo il \"proprietario\" del ferro di cavallo, e non la persona che se lo appende sulla porta. Quindi, se un ferro viene rubato, o semplicemente trovato, sar\u00e0 il \"proprietario\", non la persona che l'ha trovato o rubato, a ricevere la buona o la cattiva sorte. Altre tradizioni richiedono che il ferro debba essere stato trovato per caso per essere efficace.\nL'origine di questa tradizione consiste nella leggenda di Saint Dunstan, un fabbro che divent\u00f2 arcivescovo di Canterbury nell'anno 959. Inchiod\u00f2 un ferro di cavallo allo zoccolo del diavolo mentre gli era stato chiesto di ferrare il suo cavallo. Il diavolo fu liberato solo dopo che ebbe promesso di non entrare mai pi\u00f9 in un luogo protetto da un ferro di cavallo sulla porta. \nSecondo altre fonti l'origine del ferro di cavallo come porta fortuna e scaccia malocchio \u00e8 data dalla sua forma a rappresentare un apparato genitale femminile; era credenza comune che il malocchio e il maligno potessero facilmente essere distratti da una tentazione sessuale e cos\u00ec facendo non si interessassero pi\u00f9 di entrare nella casa davanti alla quale fosse esposto o ai possessori di tale oggetto. Nel medioevo spesso sulle facciate delle chiese e sui loro portoni si trovavano bassorilievi raffiguranti genitali femminili molto espliciti proprio con lo scopo di catturare l'attenzione di demoni e non far entrare spiriti maligni; la maggior parte di queste incisioni troppo esplicite furono rimosse nel tempo. vedi: \"L'animale donna\" di Desmond Morris."}
{"id": "110481", "revid": "124268999", "url": "https://it.wikipedia.org/wiki?curid=110481", "title": "Elettrolita", "text": "Un elettrolita \u00e8 una sostanza che in soluzione o allo stato fuso subisce la suddivisione in ioni delle proprie molecole. Le sostanze che non si dissociano vengono dette \"non elettroliti\".\nDescrizione.\nIl termine \"elettrolita\" si riferisce alla capacit\u00e0 di condurre la corrente elettrica grazie all'intervento di ioni, caratteristica peculiare di queste specie chimiche. Un elettrolita costituisce quindi quello che viene definito \"conduttore ionico\" o, alternativamente, \"conduttore di seconda specie\". Gli elettroliti sono capaci di condurre corrente elettrica, una volta sciolti in soluzione, proprio per la presenza di ioni positivi e negativi nella soluzione generata, derivati dalla dissociazione e ionizzazione dell'elettrolita.\nLa conduzione non \u00e8 legata, in questo caso, al libero scorrimento di elettroni entro una struttura cristallina bens\u00ec sono gli ioni a farsi carico di \"trasportare\" la corrente elettrica. Si definisce \"anfolita\" (o \"anfolito\") un elettrolita con comportamento anfotero. Propriet\u00e0 salienti degli elettroliti sono la conduttivit\u00e0 ionica, le propriet\u00e0 colligative e il pH delle soluzioni a cui danno luogo.\nUna cella elettrochimica pu\u00f2 contenere due diversi elettroliti collegati elettricamente da un ponte salino o da un setto poroso; in tal caso l'elettrolita a contatto con il catodo viene detto \"catolita\", mentre l'elettrolita a contatto con l'anodo \u00e8 detto \"anolita\".\nEsempi di elettroliti.\nPer quanto riguarda la natura chimica, sono elettroliti gli acidi, le basi e i sali. Dal punto di vista dello stato di aggregazione, gli elettroliti possono suddividersi in:\nElettroliti forti e deboli.\nIn riferimento ad una soluzione, un elettrolita forte \u00e8 presente in un'unica fase liquida allo stato di ioni solvatati.\nUn elettrolita debole \u00e8 un elettrolita che si dissocia in acqua solo parzialmente. Un elettrolita debole presenta un equilibrio chimico tra la forma molecolare indissociata e gli ioni che ne derivano per dissociazione. La dissociazione aumenta se si diluisce la soluzione. Il grado di dissociazione \u00e8 un parametro che identifica il livello quantitativo della dissociazione ionica.\nApplicazioni.\nGli elettroliti sono dei componenti essenziali delle celle elettrochimiche (tra cui celle galvaniche e celle elettrolitiche), dove hanno la funzione di trasportare la carica elettrica da un elettrodo all'altro. In una cella elettrochimica possono essere presenti anche due soluzioni elettrolitiche, separate da un setto poroso o da un ponte salino.\nGli elettroliti sono impiegati all'interno di particolari condensatori, detti condensatori elettrolitici.\nGli elettroliti possono inoltre essere utilizzati per realizzare le operazioni unitarie di flocculazione (utilizzata nel trattamento delle acque reflue) e scambio ionico (utilizzato nell'addolcimento delle acque e nelle operazioni di cromatografia a scambio ionico).\nIn biologia.\nGli elettroliti sono fondamentali per alcuni processi biologici, come la pompa sodio-potassio. Nel sangue, e nello specifico nel plasma, sono presenti ioni sodio, potassio, fosfato, magnesio, ferro, calcio e altri. Nella medicina diagnostica sono parametri misurati negli esami del sangue con varie tecnologie tra cui l'elettrodo a membrana."}
{"id": "110484", "revid": "1318658", "url": "https://it.wikipedia.org/wiki?curid=110484", "title": "Francesco Milizia (scrittore d'arte)", "text": "Biografia.\nMilizia \u00e8 ricordato come principale poligrafo del primo Neoclassicismo. Primario campo di interesse fu l'architettura, alla quale dedic\u00f2 varie pubblicazioni storiche e teoriche. Egli viene per questo creduto erroneamente un architetto; al contrario, \"non esercitava praticamente l'architettura, bens\u00ec possedeva le dottrine che concorrono a farne un conoscitore\".\nPropugnava la necessit\u00e0 di imitare i capolavori dell'arte greca, poich\u00e9 questi artisti avevano potuto ispirarsi ad una natura e a una societ\u00e0 non ancora corrotte.\nIn Principi dell'architettura civile, l\u2019architettura \u00e8 per lui un\u2019arte di imitazione della natura e non \u00e8 soggetta alle mode, nasce da necessit\u00e0 concrete tendenti alla bellezza e quindi ad un\u2019invenzione governata da regole. I greci sono posti in vetta a questi risultati estetici, i pi\u00f9 vicini alla realizzazione perfetta del buongusto che avviene secondo principi di perfezione e di simmetria scelti secondo ragione. Viene poi tracciata anche una breve storia dell\u2019architettura, in cui l\u2019autore si dimostra consapevole dell\u2019evoluzione e del mutamento degli stili che si muovono con un\u2019alternanza di declino e ottima esecuzione. In queste pagine esalta anche l\u2019architettura gotica considerata originale perch\u00e9 del tutto ignota alla Grecia e a Roma, era ricavata dalla natura studiata nel suo grande. Tuttavia, il suo giudizio resta impiantato nella fitta rete dei confronti con l\u2019arte greco-romana da un lato e quella moderna dall\u2019altro. Egli codifica il proprio giudizio in una scala di valori in cui il gotico \u00e8 inferiore all\u2019arte antica ma superiore a quella moderna; ma questa gerarchia \u00e8 in parte inconsciamente sovvertita quando afferma poco pi\u00f9 tardi che si potrebbe realizzare degli edifici che al di fuori si rifanno all\u2019arte greca che \u00e8 principalmente architettura d\u2019esterni e al di dentro all\u2019arte gotica che \u00e8 migliore non solo dei moderni ma anche degli antichi.\nFu portavoce di una critica architettonica influenzata dal funzionalismo del francescano Carlo Lodoli, ma con una buona dose di pragmatismo, e soprattutto fondata sullo studio della trattatistica e della saggistica francese sulle arti. Critica gli abusi stilistici e propende per la semplificazione progressiva degli stili operata nel Neoclassicismo: \u00e8 il caso, ad esempio, della Sacrestia della Basilica di San Pietro in Vaticano, che fu commissionata a Carlo Marchionni nel 1776 e che Milizia defin\u00ec la pi\u00f9 sontuosa e \"la pi\u00f9 irragionevole... del globo\".\nNel 1761 si rec\u00f2 a Roma per amministrare gli edifici di propriet\u00e0 del re di Napoli nello stato pontificio. Mantenne questo incarico per un quarto di secolo, fino al 1786 per dedicare il suo tempo agli studi storici e teorici d'arte e architettura.\nUomo universale, Francesco Milizia si interess\u00f2 durante l'arco della sua vita anche di argomenti estranei all'arte. Si dilett\u00f2 ad esempio nelle scienze mediche, scrivendo un \"Dizionario di medicina domestica\" basato sul lavoro del fisico e medico scozzese William Buchan. Fu attratto anche dalle scienze naturali e soprattutto dall'astronomia, e su tale argomento scrisse un compendio delle celebri \"Histoires\" (opere di storia dell'astronomia) dell'astronomo francese Jean Sylvain Bailly nel testo \"Storia dell'astronomia di M. Bailly ridotta in compendio dal signor Francesco Milizia\". L'opera fu pubblicata da Remondini nel 1791, e serv\u00ec da principale testo di base per l'opera di un giovane Giacomo Leopardi, la \"Storia dell'astronomia\" scritta nel 1813.\nUn ulteriore suo interesse fu quello, in ambito umanistico, che sfoci\u00f2 nell'opera \"Economia politica\", inviata allo stesso editore, Remondini, nell\u2019ottobre 1797 ma stampata solo postuma a Roma da Damaso Petretti nel 1798 con il titolo \"Economia pubblica\"), contestualmente all\u2019uscita del suo \"Dizionario delle belle arti estratto in gran parte dall\u2019Enciclopedia metodica\".\nLa peste del Barocco.\nFrancesco Milizia cos\u00ec presenta il l'architettura del Seicento nel suo \"Dizionario delle arti del disegno\" (1797): \u00ab ( [...] ) il superlativo del bizzarro, l'eccesso del ridicolo. Borromini diede in deliri, ma Guarini, Pozzi, Marchione nella \"Sagrestia di San Pietro\" ecc. in barocco\u00bb. E ancora \u00abBorromini in architettura, Pietro da Cortona in Pittura, Il Cavalier Marino in poesia, son la peste del gusto\u00bb. Tale giudizio \u00e8 in linea con la tendenza che si viene formando alla fine del Settecento, che metteva in collegamento la parola \"barocco\" con l'aggettivo francese \"baroque\", a sua volta \u00abricavato dallo spagnolo \"barueco\" e dal portoghese \"barroco\" che indicavano un tipo di perla di forma irregolare\u00bb (Puppo 1968), una connotazione quindi negativa fra i teorici del Bello Ideale della fine del Settecento. Riconosciuto uomo di grande ingegno, il Milizia fu anche \u00aboppositore fierissimo e pugnacissimo di tutta l'opera di Michelangelo (proprio per i preannunci del Barocco che contiene), (...)\u00bb."}
{"id": "110487", "revid": "1226", "url": "https://it.wikipedia.org/wiki?curid=110487", "title": "Ictino", "text": "Biografia e opere.\nIctino, di cui non si conosce la patria, fu attivo a met\u00e0 del V secolo a.C., specialmente durante il governo, ad Atene, di Pericle. Infatti progett\u00f2 e realizz\u00f2, con l'aiuto di Callicrate, sotto la supervisione di Fidia nel campo della decorazione plastica, il Partenone sull'Acropoli di Atene dal 447 al 432 a.C.. Sempre in Attica, le fonti identificano anche Ictino come architetto del Telesterion o sala dei Misteri ad Eleusi, una gigantesca sala completata da altri architetti alla caduta di Pericle.\nRisulta nota una sua attivit\u00e0 anche in Arcadia, visto che Pausania identifica Ictino come architetto del tempio di Apollo a Bassae, dorico all'esterno, ionico all'interno, e incorporava un capitello corinzio, il pi\u00f9 antico conosciuto, nella parte posteriore centrale della cella."}
{"id": "110494", "revid": "709565", "url": "https://it.wikipedia.org/wiki?curid=110494", "title": "William Morris", "text": "Fu tra i principali fondatori del movimento delle Arts and Crafts; \u00e8 considerato antesignano dei moderni designer ed ebbe una notevole influenza sull'architettura e sugli architetti del suo tempo. Da molti \u00e8 considerato il padre del Movimento Moderno, sebbene non fosse architetto egli stesso. Ha fondato uno studio di design in collaborazione con l'artista Edward Burne-Jones, e il poeta e artista Dante Gabriel Rossetti che ha profondamente influenzato la decorazione di chiese e case nel ventesimo secolo. Ha dato anche un importante contributo al rilancio delle arti tessili tradizionali e gli annessi metodi di produzione. Ha fondato inoltre la \"Societ\u00e0 per la protezione di edifici antichi\" (SPAB), tuttora un elemento statutario per la conservazione degli edifici storici in Regno Unito.\nDurante il corso della sua vita Morris ha scritto e pubblicato poesie, narrativa, e traduzioni di testi antichi e medievali. I suoi lavori pi\u00f9 noti includono \"La difesa di Ginevra\" (\"The Defence of Guinevere\", 1858), \"Il paradiso terrestre\" (\"The Earthly Paradise\", 1868-1870), \"Un sogno di John Ball\" (\"A Dream of John Ball\", 1888), \"Notizie da nessun luogo\" (\"News from Nowhere\", 1890), e il fantasy \"La fonte ai confini del mondo\" (\"The Well at the World's End\", 1896). \u00c8 stato una figura importante nella nascita del socialismo in Gran Bretagna, fondando la Lega socialista nel 1884.\nBiografia.\nWilliam Morris era il terzo dei nove figli di Emma e William Morris, un ricco mediatore. Frequent\u00f2 il Marlborough College e quindi la Universit\u00e0 di Oxford, dove venne a contatto con il pensiero di John Ruskin ed incontr\u00f2 Dante Gabriel Rossetti, Edward Burne-Jones, Ford Madox Brown e Philip Webb. Ad Oxford conobbe inoltre sua moglie, Jane Burden; donna di estrazione popolare, venne considerata l'incarnazione della bellezza non solo da Morris ma anche dai suoi amici preraffaelliti, per la sua pelle candida, la sua languida \"silhouette\" e la sua folta chioma corvina. Da lei Morris ebbe due figlie, Jane detta Jenny e Mary detta May.\nDopo aver lasciato Oxford, Morris entr\u00f2 a far parte di uno studio d'architettura ma si rese conto presto di essere maggiormente affascinato dalle arti applicate. Con l'aiuto dell'amico Webb costru\u00ec la \"Red House\" a Bexleyheath nel Kent, come dono di nozze a Jane. In quell'occasione i primi germi della sua poetica in fatto di arti applicate iniziarono a prendere forma: in seguito allo sviluppo di questa sua passione, costru\u00ec inoltre casa Standen nel Sussex, sempre con la collaborazione di Webb.\nMorris rimase a lungo in contatto con gli amici di universit\u00e0 e con essi fond\u00f2 la \"confraternita dei preraffaelliti\". Della generale dottrina estetica, Morris abbracci\u00f2 soprattutto il rifiuto dell'ingerenza industriale nella decorazione e nell'architettura, caldeggiando il ritorno dell'artigianato e del lavoro manuale per riconferire agli artigiani il rango di artisti. Secondo la sua filosofia, l'arte avrebbe dovuto essere accessibile a tutti, elaborata a mano e non avrebbero dovuto trovare classificazioni di merito. In altre parole, l'arte applicata avrebbe dovuto godere della stessa dignit\u00e0 di cui godevano pittura e scultura.\nNel 1861, Morris fond\u00f2 l'azienda \"Morris, Marshall, Faulkner &amp; Co.\" con Rossetti, Burne-Jones, Madox Brown e Webb. Per tutta la vita lavor\u00f2 ai progetti di questa azienda, che cambi\u00f2 nome man mano che i suoi soci si avvicendavano. Incoraggi\u00f2 principalmente la rinascita dell'artigianato nelle sue forme pi\u00f9 tradizionali come la pittura su vetro e su carta da parati. I motivi da lui creati sono tuttora un marchio concesso, su licenza, alla \"Sanderson and Sons and Liberty\" di Londra.\nDopo la parentesi socialista, Morris e Rossetti affittarono una casa in campagna, Kelmscott Manor nell'Oxfordshire. Dopo il ritiro dalla scena politica, Morris si divise tra la sua attivit\u00e0 aziendale, la sua casa editrice e l'attivit\u00e0 di scrittore. La casa di campagna fu anche teatro della relazione tra l'amico Rossetti e la moglie Jane, che lo port\u00f2 a cercare conforto nell'amicizia con Georgiana Burne-Jones.\nAlla sua morte, nel 1896, venne sepolto nel cimitero di Kelmscott.\nPensiero.\nMorris e sua figlia May furono tra i primi socialisti inglesi e lavorarono con Karl Marx e Friedrich Engels per far attecchire il movimento in Inghilterra. Nel 1883 Morris entr\u00f2 a far parte della \"Social Democratic Federation\" e, nel 1884 fond\u00f2 la \"Socialist League\". Morris si trov\u00f2 cos\u00ec a mediare tra i marxisti e gli anarchici socialisti, spaccatura che infine port\u00f2 al fallimento della \"Socialist League\". Questo lato della vita di Morris \u00e8 ampiamente discusso nella biografia di E.P. Thompson \"William Morris. Romantic to Revolutionary\".\nMorris e l'architettura.\nNonostante non fosse mai divenuto un architetto professionista, l'interesse di Morris per l'architettura fu profondo e persistente. Nel 1877 fond\u00f2 l'associazione per la protezione degli antichi edifici (\"Society for the Protection of Ancient Buildings\" - S.p.a.b.) e la sua attivit\u00e0 nel campo della conservazione e del restauro portarono, seppur indirettamente, alla fondazione del \"National Trust\". In questo suo interesse trov\u00f2 naturalmente un alleato in John Ruskin ed in particolare nelle sue opere \"Le pietre di Venezia\" (\"The Stones of Venice\") e \"Riguardo al gotico\" (\"On The Nature of Gothic\").\nLa Red House (Casa Rossa) di Upton, nel Kent, da lui arredata ma realizzata dall'amico architetto Philip Webb nel 1859 \u00e8 considerata da molti, per la semplicit\u00e0 dei volumi e l'abbandono dei canoni classici, la prima opera anticipatrice dell'architettura moderna. L'architettura ebbe inoltre un'importanza rilevante nell'avvicinamento di Morris al socialismo.\nL'attivit\u00e0 di poeta.\nMorris inizi\u00f2 la sua attivit\u00e0 di letterato pubblicando poesie e racconti brevi su una rivista universitaria. La sua prima opera, pubblicata attraverso canali indipendenti, fu \"La difesa di Ginevra\" (\"The Defence of Guinevere\"), accolto freddamente dalla critica; la scarsa fortuna critica lo scoraggi\u00f2 per molti anni nonostante la sua opera migliore, \"The Haystack in the Floods\", risalga proprio a questi anni. Si tratta di un'opera ambientata durante la Guerra dei cent'anni in cui due innamorati, Jehane e Robert, sono costretti a separarsi. La sua principale opera poetica \u00e8, invece, \"Il paradiso terrestre\" (\"The Earthly Paradise\"), un'antologia di poemi racchiusi in un'unica storia dall'esile trama che vede un gruppo di viaggiatori medievali alla ricerca di una terra promessa. L'antologia lo port\u00f2 in breve tempo alla popolarit\u00e0.\nDurante il suo periodo di attivit\u00e0 nel periodo socialista, compose alcune tra le sue pi\u00f9 note opere in prosa, tra cui \"A Dream of John Ball\" e l'utopico \"Notizie da nessun luogo\" (\"News from Nowhere\"). Dopo il suo ritiro dalla vita politica si dedic\u00f2 principalmente alla scrittura di racconti fantastici, di cui \u00e8 stata ipotizzata l'influenza su John Ronald Reuel Tolkien e Clive Staples Lewis.\nL'attivit\u00e0 di editore.\nNel gennaio del 1891 Morris fond\u00f2 la Kelmscott Press a Londra, con lo scopo di produrre stampe di qualit\u00e0 e libri di design. Ispirate dal tipografo veneziano Nicolaus Jenson, le sue copertine erano caratterizzate da grande essenzialit\u00e0 ed eleganza commista a decorazioni medievaleggianti. Gli elementi decorativi delle sue opere editoriali furono principalmente ispirate agli \"incunaboli\" del XV secolo ed alle loro incisioni xilografiche. L'accurata selezione delle carte e degli inchiostri, oltre al raffinato studio dell'integrazione tra caratteri tipografici e decorazioni, resero la tipografia estremamente rinomata all'interno delle arti applicate. La tipografia rimase operativa fino al 1898 e produsse 53 volumi, ma la sua importanza soprattutto nell'ispirazione delle altre tipografie fu enorme.\nL'attivit\u00e0 di designer.\nSuo malgrado, Morris pu\u00f2 essere considerato il padre del Disegno industriale. Nonostante osteggiasse fortemente il lavoro in serie, infatti, fu uno dei primi artisti a disegnare motivi decorativi affinch\u00e9 artigiani e professionisti li utilizzassero nella loro opera: tra i suoi lavori pi\u00f9 noti, la decorazione della \"Oxford Union Library\" tramite pannelli, tappezzerie ed affreschi a soggetto medievaleggiante (principalmente tratti dal poema di Thomas Malory \"La morte di Art\u00f9\").\nStrenuo avversario della produzione in serie e della rivoluzione industriale, Morris caldeggiava l'utilizzo di particolari tecniche e le sperimentava personalmente. Per le sue stoffe, ad esempio, utilizzava tinte naturali e procedimenti scoperti su un libro del XVI secolo. Tra le sue pi\u00f9 belle carte da parati, spicca \"Margherite\", realizzata nel 1864 e tratta principalmente da motivi rinvenuti in erbari medievali. Un\u00ec cos\u00ec l'amore per il passato e l'amore per la natura, entrambi in netta contrapposizione con la rivoluzione industriale.\nL'attivit\u00e0 di pittore.\nL'interesse di Morris per il design, per il lavoro manuale ed i materiali si riflette fortemente anche nella sua opera di pittore, in particolare per quanto riguarda l'attenzione al dettaglio e alla resa delle superfici. Tra le sue opere migliori, \"La bella Isotta\" (1858-1859) \u00e8 forse il pi\u00f9 famoso: la modella per Isotta \u00e8 la moglie di Morris e probabilmente il dipinto costitu\u00ec l'occasione per l'inizio della loro relazione."}
{"id": "110500", "revid": "125617413", "url": "https://it.wikipedia.org/wiki?curid=110500", "title": "Fratelli Bandiera", "text": "Furono giustiziati per fucilazione in seguito alla sentenza della corte marziale del Regno delle Due Sicilie a Cosenza il 25 luglio 1844 dopo un fallito tentativo di sollevare le popolazioni calabresi contro il regno di Ferdinando II nella prospettiva di un'unificazione nazionale italiana.\nBiografie.\nPrimi tentativi insurrezionali.\nAttilio ed Emilio, figli del barone Francesco Giulio Bandiera, ammiraglio, e di Anna Marsich (Corf\u00f9 26 agosto 1786 - Venezia 22 febbraio 1872);\nAttilio nasce a Spalato mentre il padre era in servizio di scorta a due fregate francesi nell'Adriatico. Sia Attilio che Emilio divennero ufficiali della , aderirono alle idee di Giuseppe Mazzini e fondarono la societ\u00e0 segreta \"Esperia\", nome con il quale i greci indicavano l'Italia antica.\nNello statuto della Societ\u00e0 si prescriveva di non fare, \u00ab se non con sommo riguardo, affiliazioni tra la plebe \u00bb, essendo questa quasi sempre \u00ab imprudente e per bisogno corrotta. \u00c8 da rivolgersi a preferenza ai ricchi, ai forti e ai dotti, negligendo i poveri, i deboli, gli ignoranti \u00bb.\nI Bandiera tentarono di effettuare una sollevazione popolare nel Sud Italia, ma essendosi resi conto d'essere circondati da numerose spie fuggirono a Corf\u00f9 ritrovandosi con un manipolo di esuli.\nIl 19 ottobre 1837 Attilio spos\u00f2 Maria Graziani (Venezia 1818 - 14 maggio 1845), figlia di Leone Graziani (Corf\u00f9 1791 - Venezia 1852), ammiraglio della marina veneta. La giovane ebbe un aborto e pass\u00f2 i successivi sei anni malata di tisi, malattia che la port\u00f2 alla morte.\nSpedizione in Calabria.\nIl 15 marzo 1844 a Cosenza, capoluogo della Calabria Citeriore nel Regno delle Due Sicilie, scoppi\u00f2 un moto durante il quale il capitano Galluppi, figlio del filosofo Pasquale Galluppi, cadde sotto il fuoco della gendarmeria borbonica insieme ad altri quattro compagni; in seguito a questo episodio, altri sei del gruppo furono condannati a morte e fucilati l'11 luglio. Le loro salme riposano nella cappella d'Orazione e Morte, all'interno del duomo di Cosenza.\nIl 13 giugno 1844 i fratelli Bandiera, disertori della , partirono da Corf\u00f9 (dove avevano una base allestita con l'ausilio del barese Vito Infante) alla volta della Calabria, insieme a 17 compagni, al brigante calabrese Giuseppe Meluso e al corso Pietro Boccheciampe. Il 16 giugno 1844 sbarcarono alla foce del fiume Neto, vicino a Crotone e appresero che la rivolta scoppiata a Cosenza si era conclusa e che al momento non era in corso alcuna ribellione all'autorit\u00e0 del re.\nPur non essendoci alcuna rivolta, i fratelli Bandiera vollero lo stesso continuare l'impresa e partirono per la Sila. Il Boccheciampe, appresa la notizia che non c'era alcuna sommossa a cui partecipare, spar\u00ec e and\u00f2 al posto di polizia di Crotone per denunciare i compagni. L'allarme dato raggiunse anche la cittadina di San Giovanni in Fiore e pi\u00f9 precisamente\nCattura ed esecuzione.\nCatturati dalla Polizia borbonica dopo un breve scontro a fuoco, i Bandiera, il Meluso ed altri sette compagni vennero processati davanti all'Alta Corte Marziale e condannati a morte per fucilazione che venne eseguita all'alba del 25 luglio del 1844 nel Vallone di Rovito, alle porte di Cosenza. Prima di cadere sotto il fuoco dei gendarmi, le loro ultime parole furono il grido: \"Viva l'Italia!\" Le tre salme sono sepolte nella basilica dei Santi Giovanni e Paolo di Venezia. Tra i sopravvissuti dei compagni di spedizione la cui pena fu tramutata in ergastolo, vi furono anche Carlo Osmani di Ancona e Giuseppe Tesei di Pesaro, fratello di Francesco, caduto durante gli scontri. Furono condannati al carcere a vita anche Giovanni Vanessi di Venezia e Giuseppe Pacchioni di Bologna che, bravo incisore, durante la prigionia in Cosenza disegn\u00f2 i volti di sei dei suoi compagni di cella.\nMonumenti.\nA Cosenza dal 1860 una colonna votiva nei pressi del sito storico della loro fucilazione ricorda i due eroi risorgimentali, e dal 1937 \u00e8 stato dedicato un mausoleo con un altare sul quale sono incisi i nomi dei martiri cosentini e dei componenti della spedizione dei Fratelli Bandiera, costituito da uno spazio circondato da alti cipressi e da un muro di cinta. Negli anni 2000 la zona e l'altare hanno subito un processo di riqualificazione e restyling strutturale attraverso un progetto illuminotecnico che restituisce alla fruizione un luogo della memoria e un'area ricca di qualit\u00e0 paesaggistiche, compresa tra il vecchio ponte delle Ferrovie della Calabria e le arcate dell'acquedotto romano. Il monumento nazionale ai caduti della spedizione dei fratelli Bandiera fu realizzato tra il 1961 e il 1966 in localit\u00e0 Bucchi a Crotone dall'architetto Giorgio Volpato, voluto dal sindaco professore Salvatore Regalino.\nLa prima pietra fu posta in occasione del centenario dell'Unit\u00e0 d'Italia il 26 marzo 1961, e il monumento fu inaugurato dal presidente della Repubblica Giuseppe Saragat il 21 aprile 1966.\nParallelepipedo di calcestruzzo, cemento e marmo, \u00e8 una struttura su due livelli con 17 blocchi di pietra di Trani a simboleggiare gli uomini della spedizione fucilati.\nIn occasione dei 150 anni dell'Unit\u00e0 d'Italia \u00e8 stato riqualificato."}
{"id": "110501", "revid": "1718925", "url": "https://it.wikipedia.org/wiki?curid=110501", "title": "Tavole eugubine", "text": "Le Tavole eugubine (\"Tabul\u00e6 Iguvin\u00e6\") sono sette tavole bronzee rinvenute nel XV secolo nel territorio dell'antica \"Ikuvium\" (Gubbio), sulle quali \u00e8 iscritto un testo in umbro, relativo a complessi cerimoniali di lustrazione ed espiazione della citt\u00e0. Le tavole furono vendute al comune di Gubbio nel 1456 e attualmente sono conservate nella cappella del Palazzo dei Consoli a Gubbio.\nTesto.\nCinque delle sette tavole sono scritte su entrambe le facce, mentre due (la terza e la quarta) sono scritte su un'unica faccia, per un totale di dodici facce. Il testo \u00e8 redatto in lingua umbra e in alfabeto latino e umbro (un alfabeto simile agli altri alfabeti italici).\nLe prime tavole (dalla I alla IV) sono state scritte, probabilmente, intorno al III o al II secolo a.C., in caratteri umbri e lingua umbra. Anche le tavole VI e VII sono scritte in lingua umbra, ma con alfabeto latino e sembra che possano risalire al I secolo a.C. La tavola V \u00e8 scritta in caratteri etruschi nella faccia \"a\" e nelle prime sette righe della faccia \"b\". Le rimanenti righe (8-18) sono invece in caratteri latini. Le tavole scritte in alfabeto etrusco sono dette \"paleoumbre\", quelle scritte con alfabeto latino sono dette \"neoumbre\".\nCon tutta probabilit\u00e0 le tavole riportano, in forma monumentale, testi molto pi\u00f9 antichi, forse risalenti al I millennio a.C.. \nTra di esse. le differenze di lingua sono dovute in gran parte a diversit\u00e0 di grafia, giacch\u00e9 l'alfabeto umbro non aveva segni per \"o, g, d\" e spesso scriveva \"p\" per \"b\" e il paleoumbro \"\u0159\" nel neoumbro \u00e8 reso con \"rs\". Tutti i testi sono comunque scritti in lingua umbra.\nLe tavole contengono prescrizioni per il collegio sacerdotale dei \"Fratres Atiedii\", un gruppo sacerdotale composto da 12 sacerdoti devoti al dio \"Ju-pater\" (lo \"Juppiter\" latino, ovvero Giove).\nLe tavole sono l'unica fonte per lo studio del popolo umbro e della sua lingua, oltre che per le sue pratiche religiose. Sembrano essere scritte in un metro poetico simile al saturnio, metro che si incontra nella prima poesia latina. Se si escludono brevissime iscrizioni epigrafiche sono anche gli unici testi in lingua umbra.\nIl linguista Giacomo Devoto considera le tavole eugubine, di cui a lungo si \u00e8 occupato, come il \"pi\u00f9 importante testo rituale di tutta l'antichit\u00e0 classica\".\nEsempio.\nA titolo di esempio la traslitterazione delle prime righe dell'intero testo:\nRitrovamento.\nIl luogo di ritrovamento delle tavole \u00e8 sconosciuto, sebbene debba trovarsi nel territorio dell'antica Gubbio. La maggior parte degli studiosi ritiene che possano provenire dal teatro romano di Gubbio.\nNel primo studio documentato sulle tavole, con la parziale edizione a stampa dei testi nel 1580, l'erudito locale Gabriele Gabrielli data il rinvenimento al 1444, si ignora su che basi. Sicuramente documentata \u00e8 solo la vendita delle tavole al Comune di Gubbio, nel 1456, da parte di un certo \"Paulus Greghorii de Siga habitator Eugubii\", poi definito anche \"de partibus Sclavoniae\".\nSecondo un anonimo del XVII secolo il rinvenimento sarebbe invece avvenuto in una sala sotterranea nei pressi della chiesa di San Francesco a Gubbio.\nLa provenienza dal teatro romano fu ipotizzata da Antonio Concioli, Sr (1678).\nSecondo altri, invece, le tavole sarebbero state rinvenute nelle vicinanze del tempio di Giove Appennino (tra Scheggia e Cantiano)."}
{"id": "110504", "revid": "2176804", "url": "https://it.wikipedia.org/wiki?curid=110504", "title": "Lingua (anatomia)", "text": "La lingua (lat. \"lingua\") \u00e8 un organo che occupa gran parte della cavit\u00e0 orale.\nAnatomia macroscopica.\nCostituisce la parete anteriore dell'orofaringe. La sua superficie dorsale costituita dalla mucosa linguale \u00e8 convessa in ogni direzione ed \u00e8 distinguibile in due parti, diverse sia per aspetto sia per origine embriologica, dette corpo e radice della lingua, o porzione orale e porzione faringea. Esse sono divise da un solco a V rovesciata detto solco terminale, il cui apice costituisce una piccola cavit\u00e0 detta fondo cieco. \u00c8 collegata posteriormente a un piccolo osso chiamato ioide e anteriormente a un piccolo e sottile filamento detto frenulo o filetto. La lingua \u00e8 dotata di papille gustative, ed \u00e8, appunto, il principale organo del gusto. Essa svolge la funzione di impastare il cibo con la saliva e di spingerlo sotto i denti affinch\u00e9 venga triturato, e quindi spinto gi\u00f9 per l'esofago.\nIl corpo della lingua costituisce i 2/3 del suo volume, \u00e8 diviso longitudinalmente dal solco mediano, che origina posteriormente all'apice della lingua e termina anteriormente al solco terminale, presso il foro cieco. A bocca chiusa, la superficie inferiore del corpo della lingua \u00e8 a contatto con il pavimento della bocca, l'apice con gli incisivi superiori, i margini laterali con le arcate gengivali e la superficie superiore con il palato duro e con il palato molle. La superficie dorsale \u00e8 ricoperta dall'induito, una patina biancastra trasparente costituita dal precipitato contro il palato delle esalazioni dello stomaco attraverso l'esofago. Il colore, lo spessore, la consistenza e l'asportabilit\u00e0 dell'induito danno luogo a indicazioni sullo stato della funzione digestiva. Sulla superficie superiore della lingua, anteriormente all'arco palatoglosso e posteriormente al solco terminale vi \u00e8 un'area in cui sono presenti 4-6 pliche mucose che costituiscono i residui delle papille foliate, presenti e funzionali in molti animali, ma non nell'uomo. Le papille gustative si distinguono in filiformi (che non hanno funzione gustativa vera e propria), che appaiono sotto forma di una diffusa e minuscola punteggiatura, sono diffuse su tutta la superficie dorsale del corpo della lingua, in particolare presso l'apice, papille fungiformi, piccole, in rilievo e tondeggianti, meno numerose delle filiformi e distribuite anch'esse su tutta la superficie, papille circumvallate, pi\u00f9 rilevate e tondeggianti delle altre, disposte solo lungo il solco terminale e papille foliate, poste ai lati della lingua.\nLa mucosa della superficie inferiore \u00e8 di colore rosso e di consistenza viscida. Due escrescenze mucose, dette pliche fimbriate, originano posteriormente e lateralmente alla base della lingua e si dirigono antero-medialmente definendo una zona triangolare. Medialmente a queste, superficialmente e seguendo il loro decorso, si diramano le due vene linguali profonde. Il frenulo linguale collega invece la superficie inferiore della lingua con il pavimento della bocca. Lateralmente, presso la sua base, sono collocate le due papille sottolinguali da dove sboccano, mediante un orifizio, i dotti delle ghiandole sottomandibolari. Gli orifizi delle ghiandole sottolinguali sono invece numerosi e collocati postero-lateralmente rispetto a quelli delle sottomandibolari\nLa radice della lingua comprende la parte posteriore della lingua, cio\u00e8 quella compresa anteriormente tra gli archi palatoglossi e posteriormente tra gli archi palatofaringei. La sua superficie presenta rilievi vagamente tondeggianti che costituiscono la sporgenza di noduli linfatici immersi nella lamina propria della mucosa linguale; l'insieme dei noduli linfatici costituisce la tonsilla linguale. Sull'apice di ciascun nodulo sboccano i dotti di ghiandole tubulo-acinose. Postero-lateralmente alla tonsilla linguale vi sono le due tonsille palatine, lunghe circa 1\u00a0cm, alloggiate in spazi tra l'arco palatoglosso e il palatofaringeo, detti fosse palatine. Posteriormente e inferiormente alla tonsilla linguale vi \u00e8 una plica di cartilagine elastica, l'epiglottide, che presenta due pieghe glossoepiglottiche laterali e una mediana.\nAnatomia microscopica.\nLa mucosa della superficie dorsale \u00e8 pi\u00f9 spessa e aderente di quella della superficie ventrale, \u00e8 inoltre irregolare per la presenza di numerosi rilievi di 1 \u2013 2 mm detti papille, suddivisibili in quattro tipi:\nLa radice \u00e8 rivestita da un epitelio squamoso molle, che in corrispondenza dei rilievi mammellonati (sottostanti accumuli di tessuto linfoide), si invagina a formare le cripte tonsillari della tonsilla linguale. In fondo a queste cripte le ghiandole di Weber, ghiandole salivari a secrezione mucosa ricche di lisozima (glicoproteina ad azione battericida).\nOrigine embriologica.\nLa lingua compie le sue prime fasi di sviluppo durante la quarta e quinta settimana. I 2/3 anteriori originano da tre rilievi o tubercoli che si costituiscono dalla proliferazione del mesenchima sottostante il rivestimento entodermico del primo arco branchiale. Tali tubercoli si fondono in un unico corpo; questo fa salienza sulla superficie ventrale della porzione di faringe primitiva che resta inglobata all'interno del primo arco branchiale e che andr\u00e0 a formare il pavimento della cavit\u00e0 orale definitiva. Il terzo posteriore della lingua, la radice, si sviluppa da un singolo tubercolo, la \"copula\", che deriva principalmente dal mesenchima del secondo arco branchiale. La radice ben presto si salda con la porzione anteriore, lungo la linea di fusione va a formarsi il solco terminale o V linguale; dal cui vertice una gemma epiteliale cordonale si affonda per dare luogo all'abbozzo della tiroide e del dotto tireoglosso. Durante la sesta e settima settimana la lingua aumenta di volume e si spinge in alto nelle primitive fosse nasali, nell'ottava settimana essa rientra nella cavit\u00e0 orale e contemporaneamente i processi palatini si saldano tra loro lungo la linea mediana realizzando la separazione tra cavit\u00e0 orale e nasale. Dagli archi branchiali derivano solo la componente connettivale ed epiteliale, i muscoli linguali derivano dai somiti occipitali i cui mioblasti, migrando nella lingua, portano con loro le fibre dell'ipoglosso da cui sono innervate.\nApparato muscolare della lingua.\n\u00c8 costituito dalla muscolatura estrinseca e da quella intrinseca.\nTutti i fasci intrinseci originano e terminano nel contesto dell'organo, e in parte sono ancorati allo \"scheletro fibroso della lingua\". Grazie a tale muscolatura la lingua pu\u00f2 accorciarsi, ispessirsi e appiattirsi.\nVasi e nervi della lingua.\nL'apporto ematico arterioso \u00e8 garantito dall'arteria linguale, mentre il deflusso venoso dalla vena linguale. L'innervazione \u00e8 fornita da cinque paia di nervi cranici e precisamente dal nervo ipoglosso, dal nervo linguale, dal nervo intermedio di Wrisberg (ramo del nervo faciale), dal nervo glossofaringeo e dal nervo vago. Molte fibre nervose si uniscono tra loro per entrare sotto forma di nervo linguale a contatto con la lingua, per\u00f2 in realt\u00e0 questo nervo \u00e8 composto dall'unione di fibre del trigemino e del facciale.\nIl nervo trigemino (V nervo cranico) si occupa della sensibilit\u00e0 esterocettiva della parte del corpo linguale, come si occupa di tutta la sensibilit\u00e0 propiocettiva di corpo e base linguale. Il nervo facciale (VII nervo cranico) invece \u00e8 responsabile della sensibilit\u00e0 gustativa della porzione anteriore al solco terminale della lingua. Il nervo glossofaringeo (IX nervo cranico) raccoglie la sensibilit\u00e0 dalle papille gustative poste sul solco terminale (punto di passaggio tra corpo e radice linguale) e dalla zona posteriore. Il nervo vago (X nervo cranico) trasporta le informazione della sensibilit\u00e0 gustativa della parte posteriore della lingua, vicino all'epiglottide. Il nervo ipoglosso (XII nervo cranico) si occupa dell'innervazione motoria della lingua.\nGusto.\nLa nostra sensibilit\u00e0 gustativa ci permette di percepire:\nLe sensazioni di gusto sono recepite dai calici (o bottoni) gustativi, costituiti da cellule epiteliali modificate chiamate cellule gustative.\nLe cellule gustative hanno una vita media di circa una decina di giorni, quindi sono soggette a un continuo ricambio. Il loro compito \u00e8 quello di analizzare la natura delle varie sostanze presenti nel cibo dopo che sono state disciolte nella saliva.\nIl contatto con differenti sostanze genera impulsi differenti che raggiungono il cervello, dove vengono percepiti e riconosciuti i sapori.\nI calici gustativi sono localizzati in 3 dei 4 tipi di papille linguali:\nmentre non sono presenti nelle Papille filiformi, che hanno funzione meccanica, trattengono il cibo, e non hanno calici gustativi.\nI calici gustativi rispondono a tutti i tipi di sapori, ma in maniera differente l'uno dall'altro, sicch\u00e9 ad esempio ci saranno calici che reagiscono fortemente al salato, e pi\u00f9 debolmente agli altri, e altri che si comporteranno in maniera differente.\nUn tempo si credeva che le papille gustative che si trovano nelle diverse zone fossero differenti le une dalle altre, mentre oggi \u00e8 noto che ogni sapore \u00e8 diffuso in tutta la lingua.\nLa credenza che esse siano concentrate in zone particolari deriva da una cattiva traduzione di uno psicologo di Harvard (Edwin G. Boring) di un articolo in tedesco del 1901. La sensibilit\u00e0 ai sapori \u00e8 diffusa in tutta la lingua e anche in altre parti della bocca, come l'epiglottide e il palato molle.\nLe informazioni sono veicolate al nervo faciale (VII paio di nervi cranici) con la corda del timpano. La sensibilit\u00e0 gustativa viene inoltre raccolta dal glossofaringeo e dal vago e viene trasportata al nucleo del tratto solitario e al nucleo ventro postero mediale del talamo, zona in genere di pertinenza trigeminale.\nLa lingua si muove per mezzo di due sistemi di muscolatura: quella \"estrinseca\" e quella \"intrinseca\". La prima comprende tutti i muscoli \"al di fuori\" dell'organo in questione, mentre la seconda viene spesso definita come muscolatura propria (o interna) della lingua. La lingua \u00e8 ricchissima di capillari e terminazioni nervose ed \u00e8 per questo molto sensibile. Talvolta pu\u00f2 capitare di mordersi la lingua e, data la sua sensibilit\u00e0, il cosiddetto \"morso sulla lingua\" \u00e8 particolarmente doloroso."}
{"id": "110505", "revid": "1610933", "url": "https://it.wikipedia.org/wiki?curid=110505", "title": "Lontra comune", "text": ""}
{"id": "110506", "revid": "1032083", "url": "https://it.wikipedia.org/wiki?curid=110506", "title": "Consiglio supremo di difesa", "text": "Il Consiglio Supremo di Difesa \u00e8 un organo di rilievo costituzionale della Repubblica Italiana, e in particolar modo delle forze armate italiane.\nStoria.\nI costituenti italiani del 1947 \u2013 memori dell'esperienza delle Commissioni supreme di difesa della tradizione statutaria e traendo spunto dal conseil sup\u00e9rieur et le comit\u00e9 de la d\u00e9fense nationale previsto dalla costituzione della IV repubblica francese \u2013 contemplarono, tra le molteplici attribuzioni del capo dello Stato, la presidenza del Consiglio supremo di difesa (art. 87.9). Niente per\u00f2 fu specificato su ordinamento e competenze del nuovo organo, lasciando carta bianca al legislatore.\nL'organo fu istituito dalla legge 28 luglio 1950, n. 624 durante la guerra di Corea e il timore di un'estensione del conflitto all'Europa, e ne entrarono a far parte i massimi responsabili, politici e tecnici, della sicurezza nazionale: il capo dello Stato, il presidente del Consiglio, il ministro della difesa, il capo di Stato maggiore della difesa, nonch\u00e9 i ministri di interno, esteri, tesoro e industria e commercio. Neanche la legge istitutiva brill\u00f2 per completezza e chiarezza, lasciando un alone di ambiguit\u00e0 su molte importante questioni, compresa la stessa natura giuridica dell'organo e la sua collocazione nel sistema costituzionale. Disposizioni (costituzionali e legislative) sottili e suscettibili di molteplici interpretazioni \u2013 seguite da una normativa secondaria parziale e informale (regolamento interno del 1951) o tardiva e contraddittoria (come il nuovo regolamento attuativo della legge del 1950 ovvero il D.P.R. 4 agosto 1990, n. 251) \u2013 hanno, cos\u00ec, reso possibile che ordinamento interno e competenze del Csd si modellassero prevalentemente in via di fatto.\nTuttavia, la mutevolezza \u2013 sin dai primi anni della Repubblica e ancor oggi persistente\u00a0\u2013 dei rapporti di forza tra i poteri dello Stato (in particolare tra capo dello Stato e Governo e tra presidente del Consiglio e ministri), sommata alla mancanza di pubblicit\u00e0 dei meccanismi di funzionamento e dell'attivit\u00e0 svolta dal Csd, hanno impedito che la prassi inerente al Csd si consolidasse in convenzioni costituzionali significative e durature, ovvero capaci di sopravvivere ai capi di Stato e agli uomini di governo che le avevano di volta in volta instaurate. In occasione dell'approvazione della legge istitutiva, Einaudi, De Gasperi e Pacciardi si accordarono su ruolo e natura del Csd, lasciandone testimonianza nel preambolo del regolamento del 1951. Ma la convenzione costituzionale raggiunta non dur\u00f2 molto e il Csd che emerse nell'ultimo scorcio della II legislatura, sotto la presidenza Gronchi, era tutt'altro da quello dei primi anni 1950. \nIl Csd si presenta cos\u00ec come un \u201corgano camaleontico\u201d, la cui natura si modella ai vari contesti politici e istituzionali che contrassegnano la Repubblica: da organo collegiale con specifiche competenze a mera sede di confronto tra capo dello Stato e Governo priva di autonoma soggettivit\u00e0; da organo partecipe dell'indirizzo politico a organo con funzioni amministrative; da organo con poteri istruttori e consultivi a organo capace di determinare le pi\u00f9 importanti questioni di sicurezza nazionale e imporle al Governo tramite l'adozione di direttive politiche vincolanti. Questo esempio certifica anche il ruolo strategico di coordinamento assunto dal Csd nel coniugare l'evoluzione delle direttrici politiche in materia di difesa e sicurezza per il sistema-Paese con il coordinamento con le linee guida operative adottate nel quadro dell'Alleanza Atlantica.\nI primi sessant'anni di attivit\u00e0 del Csd sono stati avvolti da un impenetrabile alone di mistero, facendone l'organo meno conosciuto della Repubblica. Il libro del 2011 di Riccardo Bellandi, \"Il Consiglio Supremo di Difesa. Storia, organizzazione, attivit\u00e0\", per la prima volta, ne propone un quadro completo della storia, dell'organizzazione interna, del ruolo effettivamente rivestito nella definizione della politica di sicurezza nazionale. La ricerca si basa in gran parte sulla documentazione d'archivio del Quirinale: i comunicati stampa, il diario storico e, soprattutto, i verbali integrali delle sedute relative alle presidenze Einaudi, Gronchi, Segni, Saragat, Leone e Pertini.\nIl Consiglio Supremo di Difesa si svolge nella Sala degli arazzi di Lilla nel Palazzo del Quirinale.\nCaratteristiche.\n\u00c8 presieduto dal Presidente della Repubblica ( cost.), e, secondo il dettato della legge 28 luglio 1950, n. 624 (\"\"Istituzione del Consiglio Supremo di Difesa\" pubblicata sulla Gazzetta Ufficiale 28 agosto 1950, n. 196), \"esamina i problemi generali politici e tecnici attinenti alla difesa nazionale e determina i criteri e fissa le direttive per l'organizzazione e il coordinamento delle attivit\u00e0 che comunque la riguardano\"\" (Art. 2 - Codice aggiornato con D. Lgs. 24 febbraio 2012).\nEsso \u00e8 regolato dalle disposizioni del Titolo II del decreto legislativo 15 marzo 2010, numero 66 (\"codice dell'ordinamento militare\").\nOrganizzazione.\nIl CSD \u00e8 presieduto dal Presidente della Repubblica ed \u00e8 composto, attualizzandoli secondo i vari accorpamenti e cambiamenti di denominazione, da:\nIl segretario del Consiglio supremo di difesa, nominato dal consiglio stesso, \u00e8 invece un organo permanente autonomo.\nAlle riunioni del consiglio possono essere convocati i capi di stato maggiore delle quattro Forze armate (Esercito, Marina e Aeronautica e il Comandante Generale dell'Arma dei Carabinieri), il presidente del Consiglio di Stato su invito del Presidente della Repubblica, nonch\u00e9 persone di particolare competenza nel campo scientifico, industriale ed economico ed esperti in problemi militari.\nIl Consiglio supremo di difesa si riunisce almeno due volte all'anno ed \u00e8 convocato dal Presidente della Repubblica, anche dietro richiesta del Presidente del Consiglio dei ministri, ogniqualvolta ne ravvisino la necessit\u00e0.\nFunzioni.\nIl Csd esamina i problemi generali relativi alla difesa nazionale, sulla base delle direttive generali determinate dal Governo e dal Parlamento; da questa analisi scaturiscono delle direttive vincolanti per il Presidente della Repubblica, il Consiglio dei ministri (e di conseguenza i singoli ministeri) e il comandante delle forze armate, secondo le diverse aree di competenza.\nLe sue funzioni sono in gran parte delineate in negativo, cio\u00e8 perch\u00e9 la maggior parte dei compiti concretamente decisionali, rientranti nella generale dizione della L. n. 624/50, rientrano in realt\u00e0 nelle competenze di altri organi. In particolar modo l'indirizzo politico in materia di politica estera e militare spetta al Governo, e la determinazione dei piani strategici e di difesa dei confini sono di competenza del Capo di stato maggiore. Di conseguenza il CSD si limita a svolgere attivit\u00e0 consultive e istruttorie per le decisioni del Consiglio dei ministri, al pari di un Comitato interministeriale, fenomeno con il quale \u00e8 molto affine."}
{"id": "110507", "revid": "958185", "url": "https://it.wikipedia.org/wiki?curid=110507", "title": "Muscolo", "text": "Il termine muscolo (derivante dal latino \"musculus\") identifica un organo composto in prevalenza da tessuto muscolare, ovvero, un tessuto biologico con capacit\u00e0 contrattile; composti da fibre, le quali sono classificate in fibre bianche, ossia quelle a contrazione rapida che garantiscono velocit\u00e0, e fibre rosse, fibre specializzate in contrazione lenta garantendo resistenza, il muscolo ha quattro funzioni: protegge le ossa, riscalda il nostro corpo quando si contrae, lo sostiene e lo muove; l'insieme dei muscoli costituisce l'apparato muscolare, che fa parte insieme allo scheletro e alle articolazioni dell'apparato locomotore.\nDescrizione.\nTipi.\nCi sono diversi tipi di muscoli.\nIn base alla morfologia, possiamo distinguere:\nI muscoli lisci (salvo pochissime eccezioni) sono involontari, cio\u00e8 la contrazione di questi avviene in maniera indipendente dalla volont\u00e0: sotto il controllo di ormoni, stimoli esterni o in seguito a impulsi provenienti dal sistema nervoso autonomo.\nIn base alla funzione possiamo distinguere:\nStruttura del muscolo striato scheletrico.\nIl muscolo scheletrico \u00e8 costituito da fibre muscolari di forma allungata, unite alla loro estremit\u00e0 a tessuto connettivo denso che rappresenta la componente tendinea della fibra. Il citoplasma di tali fibre \u00e8 occupato da fasci di miofibrille deputate alla contrazione e al rilassamento del muscolo. A un esame microscopico si possono individuare nelle fibrille diverse bande chiare e bande scure che si ripetono regolarmente. Queste bande sono poi delimitate da due linee sottili, dette linee Z, costituite da proteine di ancoraggio.I sarcomeri (cos\u00ec si chiamano queste unit\u00e0) sono poi costituiti da fasci di filamenti paralleli e alterni di due tipi: \nQuando un muscolo \u00e8 rilassato, i filamenti sottili e quelli spessi sono vicini, ma non collegati, mentre durante la fase di contrazione interagiranno assieme.\nMovimento muscolare scheletrico.\nIn fisiologia si distinguono sette movimenti realizzati dai muscoli striati scheletrici:\nStruttura del muscolo striato cardiaco.\nIl miocardio \u00e8 formato da fibre muscolari striate simili a quelle del muscolo scheletrico, ma con significative differenze. Esse contengono i nuclei in posizione centrale, sono pi\u00f9 piccole, non sono isolate fra loro ma sono connesse l'una all'altra. Alcune cellule si diramano in modo che una cellula si connetta ad altre due cellule. Le aree di contatto sono denominate dischi intercalari. Nella parte citoplasmatica dei dischi intercalari c'\u00e8 la linea Z. L'unione delle fibre \u00e8 sia meccanica che elettrica. L'unione meccanica \u00e8 dovuta principalmente a desmosomi, l'unione elettrica a \"gap junction\" che permettono il passaggio di ioni calcio e piccole molecole fra le cellule. Le gap junction creano una sinapsi elettrica che permette il passaggio di un potenziale d'azione da una fibra muscolare all'altra. Quando un potenziale d'azione \u00e8 generato, questo si propaga a tutte le cellule del miocardio; i miocardiociti sono quindi interconnessi in modo analogo a quanto succede nelle cellule muscolari lisce.\nStruttura del tessuto muscolare liscio.\nIl tessuto muscolare liscio \u00e8 principalmente responsabile della muscolatura degli organi interni: le cellule sono fusiformi, il nucleo \u00e8 centrale, ma i miofilamenti sono disposti in maniera irregolare e per questo motivo non notiamo le striature che caratterizzano il muscolo scheletrico.Per quanto riguarda l'attivit\u00e0 del muscolo liscio notiamo molte differenze rispetto al tessuto analizzato in precedenza:\nFisiologia della contrazione muscolare.\nPossiamo suddividere la contrazione muscolare in tre fasi principali:\nContrazione.\nLa contrazione \u00e8 il risultato di una serie di modificazioni intracellulari coordinate che porta al movimento della fibra muscolare e, di conseguenza, del muscolo stesso. La contrazione avviene in tutti i tipi di muscolo; \u00e8 meglio rappresentata nel muscolo scheletrico, dove esiste una struttura metamerica (il sarcomero) dotata di particolarit\u00e0 morfologiche e funzionali. La contrazione muscolare di un muscolo scheletrico ha inizio quando il segnale elettrico, proveniente dai motoneuroni del sistema nervoso centrale (nuclei dei nervi cranici con componente motoria, o neuroni motori delle teste delle corna anteriori del midollo spinale), arriva ai bottoni sinaptici. Questi liberano nello spazio subsinaptico (tra membrana presinaptica e postsinaptica) una sostanza, l'acetilcolina, che agisce sui recettori colinergici nicotinici presenti nella placca neuro muscolare (membrana postsinaptica) determinando il potenziale d'azione. Il potenziale d'azione, che si propaga lungo il sarcolemma (ovvero la membrana cellulare del muscolo scheletrico), va a colpire canali voltaggio dipendenti intermembrana (canali della diidropiridina) i quali comunicano sul lato citoplasmatico con un complesso proteico, il recettore per la rianodina, che determina l'apertura dei canali Ca+2 contenuti nel reticolo sarcoplasmatico, che vengono cos\u00ec liberati. L'acetilcolina agisce inoltre sulle membrane che racchiudono i fasci di miofibrille, rendendole cos\u00ec permeabili agli ioni Ca+2, che hanno una fondamentale azione catalizzatrice per importanti reazioni chimiche. La liberazione di Ca+2 induce un processo di feedback positivo con amplificazione della concentrazione citoplasmatica di calcio: ioni Ca+2 stimolano pompe per l'estrusione di altro calcio.\nDai mitocondri della fibra muscolare, viene poi liberato ATP, e da altri organuli viene liberata la troponina. Tale sostanza andr\u00e0 ad agire sui filamenti sottili, infatti avverr\u00e0 una reazione catalizzata dagli ioni Ca+2, che permetter\u00e0 alla troponina di legarsi alla tropomiosina, che lascer\u00e0 libero il sito di attacco per la miosina. L'ATP agir\u00e0 invece sui filamenti spessi: mediante una reazione di fosforilazione, e quindi mediante una reazione esoergonica, l'ATP diventa ADP, libera un gruppo fosfato, una grande quantit\u00e0 di energia, e si lega alla testa di miosina, la quale sfrutta tale energia per saltare dal suo loco, e andare ad occupare il sito di attacco nel filamento sottile, lasciato libero dalla tropomiosina. Durante lo scorrimento le teste di miosina si legano a quelle di actina con una precisa angolazione di 45\u00b0. Durante questo processo avvengono cambiamenti neoclitini, derivanti dall'assimilazione di proteine. Il processo quindi fa variare l'angolazione di actina di 15\u00b0 facendola arrivare cos\u00ec a 60\u00b0.\nRilassamento.\nNella fase di rilassamento, il procedimento avviene in modo contrario a quello della contrazione e sembra che la parvalbumina sia coinvolta nel processo.\nFase latente.\nLa fase latente \u00e8 quella che segue lo stimolo, ma nella quale non c'\u00e8 risposta. Ci\u00f2 \u00e8 dovuto al fatto che i canali voltaggio dipendenti che hanno fatto entrare gli ioni sodio per dare inizio al potenziale d'azione sono ora nella fase inattivata, pertanto non sono sensibili ad ulteriori perturbazioni elettriche: questo \u00e8 detto \"periodo refrattario (altro modo per indicare la fase latente) assoluto\". Segue immediatamente un \"periodo refrattario relativo\" dovuto al fatto che la cellula subisce un'iperpolarizzazione che fa scendere il suo potenziale al di sotto di quello che sarebbe il suo potenziale di riposo, pertanto una nuova contrazione \u00e8 possibile, ma \u00e8 necessaria una perturbazione elettrica maggiore perch\u00e9 si raggiunga il potenziale d'azione.\nFunzioni della muscolatura.\nLe funzioni della muscolatura sono principalmente sei: la determinazione del movimento, il mantenimento della postura, la stabilizzazione delle articolazioni, la produzione di calore, la protezione di strutture ossee ed organi interni e il movimento di liquidi e sostanze.\nDeterminazione del movimento.\nI movimenti che noi compiamo ogni giorno sono il risultato della contrazione muscolare. Infatti, l'attivit\u00e0 dei muscoli ci consente di rispondere a qualsiasi cambiamento dell'ambiente; per esempio la rapidit\u00e0 con cui i muscoli si contraggono ci permette di scappare da una situazione di pericolo.\nMantenimento della postura.\nGrazie all'enorme lavoro che i muscoli effettuano in sequenza, per aggiustare la nostra posizione, ci permettono di mantenere la posizione eretta o la posizione da seduti, malgrado la forza di gravit\u00e0.\nStabilizzazione delle articolazioni.\nMentre esercitano trazione sulle ossa per determinare il movimento, i muscoli stabilizzano le articolazioni dello scheletro. Come i tendini, particolarmente importanti per rinforzare e stabilizzare quelle articolazioni le cui superfici sono poco congruenti.\nProduzione di calore.\nQuando avviene la contrazione muscolare, viene utilizzato l'ATP e circa i tre quarti di questa energia viene liberata sotto forma di calore. Questa funzione \u00e8 di vitale importanza per mantenere la temperatura corporea costante, circa 37 gradi.\nProtezione di strutture ossee ed organi interni.\nIn presenza di alcuni traumi esterni, i muscoli possono svolgere la funzione di barriera/cuscinetto verso le strutture ossee od organi interni ad essi sottostanti.\nMovimento di liquidi e sostanze.\nCome il cuore ha la funzione di \"muovere\" il sangue tramite i vasi sanguigni dal \"centro\" del corpo alla periferia, anche altri muscoli tramite la loro contrazione, svolgono la medesima azione \"spremendo\" i vasi sanguigni e linfatici ad essi adiacenti."}
{"id": "110508", "revid": "125221893", "url": "https://it.wikipedia.org/wiki?curid=110508", "title": "Trionfo della Morte (Buffalmacco)", "text": "L'affresco di Buonamico Buffalmacco raffigurante il Trionfo della Morte \u00e8 il primo di una serie di tre grandi scene per il Campo Santo di Pisa e fu eseguito nel 1336-41, su commessa dei frati domenicani. Staccato dalla parete e riportato su tela (misura: metri 5,6x15,0), l'opera \u00e8 stata ricollocata (giugno 2018) sulla parete sud-est del Camposanto, dopo un valido restauro.\nDescrizione e stile.\nQuesta scena \u00e8 la pi\u00f9 emblematica del ciclo del Camposanto, con un'interpretazione dello spazio libera e disorganica, contrapposta alla prevalente scuola giottesca contemporanea, con caratteristiche narrative che non hanno confronti immediati nel quadro della pittura della prima meta del Trecento. Lo stato di conservazione \u00e8 piuttosto rovinato, ma viste le drammatiche vicende che queste pitture hanno subito (gi\u00e0 con vistosi problemi, furono incendiate durante la seconda guerra mondiale per poi venire restaurate in tutta fretta usando tecniche e materiali che solo in seguito si sono rivelati inadatti) \u00e8 quanto meno un miracolo che possiamo ammirarle tutt'oggi. Il problema principale \u00e8 legato al colore che ha perso di incisivit\u00e0 per via di una diffusa polverizzazione durante i secoli, anche a causa della collocazione al coperto, ma a contatto continuo con l'aria esterna, tanto da rendere di difficile lettura i dettagli, che appaiono spesso \"spalmati\" con lo sfondo. Le zone meglio conservate restano quella pi\u00f9 alta, in particolare la battaglia tra angeli e demoni, e le due scene cortesi ai lati.\nIl tema del \"Trionfo della Morte\", legato alla credenza della fine del mondo, assume tra le mura di un cimitero, un valore fortemente suggestivo. La scena \u00e8 frammentata in pi\u00f9 scene dominate da diversi sentimenti: l'orrido, il grottesco, il comico, il senso di serenit\u00e0. Le dame ed i cavalieri che si vedono nell'affresco stanno andando a caccia in allegra brigata (si notino i cani e il falconiere), con le vesti eleganti ed i modi cortesi del tempo; ma, guardando l'intera parete affrescata, ci si accorge che essi non hanno tempo per bearsi delle delizie proprie della vita cortese: la tragedia della morte che trionfa sul mondo terreno sta ormai incombendo su di loro.\nLa prima avvisaglia \u00e8 proprio l'incontro tra i tre vivi e i tre morti, che occupa tutta la zona inferiore sinistra dell'affresco. Tre cavalieri, ignari dell'avvertimento del monaco Macario, che domina la parte soprastante da un promontorio roccioso digradante, vivono la loro esistenza senza problemi, ma si trovano davanti tre cadaveri imputriditi nelle loro bare (ciascuno in uno stadio diverso della morte, dal cadavere \"fresco\", a quello in putrefazione, a quello ormai scheletro; avvolti da serpenti emanano cattivo odore come suggerisce il cavaliere che si tappa il naso).\nPoi, guardando pi\u00f9 a destra nel dipinto, si vede che il \"Giorno dell'Ira\" \u00e8 ormai iniziato e con esso la battaglia tra angeli soccorrevoli e implacabili demoni, determinati a strappare le anime dai corpi dei defunti. Le anime sono rappresentate in forma di infanti che escono dalla bocca delle persone, secondo un'iconografia tradizionale. In alto si consuma la vera e propria battaglia tra Angeli e Diavoli, che si contendono le anime dei defunti. Il precario stato dell'affresco lascia solo intravedere, in basso, nella zona centrale, la Morte in orribili sembianze di Genio volante munito di falce ed ali di pipistrello che campeggia la scena. Sotto la Morte sta un ammasso di persone ormai falciate: fra esse si scorgono, gli uni sopra gli altri, pontefici, imperatori, regine, principi, poveri, servi e villani, a simboleggiare l'umanit\u00e0 tutta coinvolta in eguale destino di morte. Verso quel mucchio si dirigono diavoli mostruosi, bramosi di stapparne le anime. \u00c8 dunque un formidabile \"Memento mori\" quello che viene dall'opera di Buffalmacco. \nIn alto sulla sinistra, arrampicati su balze rupestri, stanno quattro monaci intorno ad una chiesetta; si tratta di eremiti che paiono indifferenti al destino di morte. Sono intenti alle opere della vita attiva e contemplativa: chi munge una capra, chi prega o legge seduto, chi guarda in basso la scena. Attorno alla chiesetta, a sottolineare la calma della vita eremitica, si vedono animali selvatici, quali il fagiano o la lepre, prede che la caccia della nobile brigata non riuscir\u00e0 ormai pi\u00f9 a raggiungere. Il monaco Macario, nella parte inferiore dell'affresco, sulla sinistra dello spettatore, si trova all'imboccatura della via del promontorio e cerca di mettere in guardia i giovani: dietro di lui sta l'ardua via in salita della vita eremitica.\nAnche nell'ultima parte dell'affresco, quella in basso a destra, incontriamo una scena che potrebbe apparire di \"amor cortese\", tipica del gotico internazionale, con i \"Dieci giovani nel verziere\" fatta di giovani uomini e donne seduti in un giardino, su un prato smaltato di fiori, all'ombra di profumati aranceti, fra suoni e canti, che si godono la vita spensierati, alla luce di torce tenute da angioletti in volo. Ma proprio verso di loro la Morte sta ora volgendo la sua falce, per rammentare il destino che comunque li attende.\nDanni e restauri.\nUna vivida lettera di Cosimo Bartoli destinata all'amico Giorgio Vasari lascia intendere che le iscrizioni disseminate sugli affreschi non fossero gi\u00e0 allora pienamente intelligibili, a causa dell'umidit\u00e0 fortissima in cui sono collocati quelli di Buffalmacco. Il colpo maggiore fu inferto durante la Seconda Guerra Mondiale: il 27 luglio 1944 la scheggia di una granata colpisce il Camposanto pisano e il tetto, rivestito in piombo, s'infuoca. Le altissime temperature e il piombo colato dal tetto danneggiarono fortemente gli affreschi. Per il salvataggio si procedette alla tecnica dello strappo, rimuovendo i centimetri superficiali del muro che ospita gli affreschi grazie a colle molto forti. Lo strato rimosso fu fissato su supporti di eternit e consolidato. Tuttavia, a causa della condensa formatasi per le variazioni di temperatura, \u00e8 stata avviata una campagna di restauro ultradecennale volta a scongiurare il progredire della solfatazione delle pitture.\nLa ricollocazione del ciclo del \"Trionfo della Morte\" in Camposanto \u00e8 avvenuta il 6 giugno 2018."}
{"id": "110509", "revid": "83531", "url": "https://it.wikipedia.org/wiki?curid=110509", "title": "Navajo", "text": "I Navajo o Navaho sono un popolo nativo americano stanziato nell'Arizona settentrionale e in parte dei territori dello Utah e del Nuovo Messico. Attualmente formano il gruppo etnico pi\u00f9 consistente fra i nativi americani.\nNote etniche e linguistiche.\nIl nome Navajo deriva dal termine \"Navahuu\" che in lingua Tewa, parlata da alcune popolazioni del sud ovest, significa \"Campo coltivato in un piccolo corso d'acqua\". In lingua navajo si usa il termine Din\u00e9 (talvolta citato nella letteratura come Dineh) che significa \"Il popolo\".\nDal punto di vista etnico i Navajo appartengono al ramo athabaska meridionale, originario dell'Alaska e del nord del Canada e in realt\u00e0 appartengono all'insieme delle nazioni Apache che intorno al 1500, provenienti dal nord, si stanziarono in un vasto territorio che si estende dall'Arizona al Texas occidentale e dal Colorado al nord del Messico entrando in conflitto con le popolazioni Pueblo che vivevano in quei territori. A differenza delle altre popolazioni amerindie gli Apache non avevano una sola identit\u00e0 di nazione o trib\u00f9, ma erano distinti in clan o gruppi familiari estesi, fondati su base matrilineare (gli uomini andavano a vivere presso la famiglia della sposa). Ciascun gruppo si considera una nazione.\nDal punto di vista linguistico la lingua navajo appartiene al gruppo delle lingue athabaska della famiglia Na-den\u00e9, la stessa tipologia linguistica degli Athabaska del nord e degli Apache in senso stretto.\nStoria.\nI Navajo discesero dalle regioni fredde dell'America settentrionale e si insediarono, poco prima del contatto con gli Europei nel bacino del San Juan, affluente del fiume Colorado, intorno al 1500 in parte dei territori degli attuali Colorado, New Mexico e Arizona. Da popolo di invasori si trasformarono in una nazione seminomade vivendo principalmente di agricoltura e secondariamente di allevamento. Col passare del tempo questa attivit\u00e0 li distinse culturalmente dal resto delle trib\u00f9 del ceppo degli Apache, dal momento che le altre popolazioni indiane e gli spagnoli identificavano i Navajo come una trib\u00f9 di abili coltivatori.\nUna prerogativa condivisa con il resto delle popolazioni Apache era il frequente ricorso alla razzia ai danni di Europei e Pueblo allo scopo di incrementare la propriet\u00e0 in cavalli e pecore. Contrariamente a quanto si crede nell'epopea western, gli Apache e i Navajo non avevano il culto della guerra e nella loro struttura sociale mancavano associazioni assimilabili a societ\u00e0 di guerrieri come nelle popolazioni delle Grandi Pianure: i fatti di guerra consistevano principalmente in razzie e azioni di guerriglia tese spesso a sfuggire alle rappresaglie. Il valore individuale nella cultura Apache e dei Navajo si misurava non nell'atto di coraggio bens\u00ec nell'efficacia della razzia e nell'entit\u00e0 dei beni posseduti (cavalli e bestiame). La guerra pertanto assumeva i caratteri di una tattica di guerriglia in cui si evitava lo scontro fine a s\u00e9 stesso, ma era dettato dalla volont\u00e0 di giungere ad uno scopo economico.\nLa struttura sociale delle nazioni Apache e dei Navajo, polverizzata in gruppi familiari estesi senza livelli di organizzazione di grado pi\u00f9 alto, il rifiuto della guerra in campo aperto, il ricorso alla razzia come attivit\u00e0 economica resero queste popolazioni avversari difficili per gli Stati Uniti e in effetti furono tra le ultime nazioni indiane ad arrendersi definitivamente.\nIn prossimit\u00e0 della Guerra di secessione americana, il governo degli Stati Uniti per garantirsi l'appoggio dell'Arizona e del New Mexico decise di porre fine al problema delle razzie e di confinare con le popolazioni pi\u00f9 bellicose, in particolare i Mescaleros e i Navaho a Bosque Redondo, una riserva del Nuovo Messico. L'operazione contro i Navajo, di cui fu incaricato il colonnello Christopher Carson, si sarebbe dovuta svolgere pacificamente per mezzo di trattative, tuttavia la difficolt\u00e0 di trattare con un'organizzazione sociale polverizzata e dispersa in un vasto territorio port\u00f2 ad una campagna di guerra durata quasi un anno (1863-1864). Le conseguenze furono oltre 1000 caduti durante la guerra ai quali si aggiunse la deportazione a piedi di circa 8000 Navajo verso Bosque Redondo con una marcia forzata di 300 miglia, nel corso della quale persero la vita le persone pi\u00f9 deboli.\nIl confinamento a Bosque Redondo, durato 5 anni, \u00e8 segnato come la pagina pi\u00f9 nera della storia dei Navajo. La riserva era ubicata in un territorio malsano, quasi privo di vegetazione e poco vocato all'agricoltura. I rifornimenti di vettovaglie da parte dell'esercito erano scarsi e di cattiva qualit\u00e0 ed erano frequenti gli scontri con i Mescaleros, con i quali si condivideva il confinamento.\nNel 1868 venne stipulato un trattato fra i Navajo e il governo degli Stati Uniti che pose fine al confinamento a Bosque Redondo e defin\u00ec i confini di una nuova riserva posta a cavallo fra gli stati americani di Arizona, New Mexico e Utah che costitu\u00ec la base della riserva Navajo definitiva, chiamata anche Navajo Nation.\nIl ritorno ai territori d'origine segn\u00f2 una drastica mutazione nella storia dei Navajo. La popolazione torn\u00f2 all'attivit\u00e0 agricola ma intensific\u00f2 l'allevamento, l'artigianato (in particolare la tessitura e la lavorazione dell'argento) e cess\u00f2 con le razzie. Diversi Navajo integravano il reddito, quando non era sufficiente, con il lavoro salariato. Il nuovo corso fu cos\u00ec favorevole che la ricchezza dei Navajo crebbe a livelli tali da spingere il governo degli Stati Uniti a regolamentare l'incremento dei capi di bestiame allevati a causa dell'eccessivo numero.\nIl popolo dei Navajo conta oggi oltre 300.000 persone e costituisce il secondo gruppo etnico pi\u00f9 numeroso fra i nativi americani dopo quello dei Cherokee, stanziato in un territorio del nord est dell'Arizona. Il territorio dei Navajo, che supera in estensione ben 10 dei 50 stati degli USA, gode di autonomia amministrativa e la nazione rappresenta uno dei pochi esempi di conservazione di una forte identit\u00e0 amerindia all'interno della societ\u00e0 statunitense. Pur mantenendo vivi i propri valori (lingua, cultura, tradizione), i Navajo si sono adattati al progresso nell'ultimo secolo organizzandosi in una struttura sociale autonoma moderna e integrata come nazione all'interno di una nazione.\nUno degli elementi di vanto dei Navajo come cittadini americani fu l'uso della lingua dei Navajo come codice di comunicazione durante la seconda guerra mondiale e il fondamentale apporto dato ai risultati delle battaglie dell'esercito americano contro i giapponesi da parte dei \"code talker\" Navajo (letteralmente \"coloro che parlano il codice\"). La lingua navajo, una lingua complicata e a quel tempo praticamente sconosciuta in tutto il mondo al di fuori degli Stati Uniti, non fu mai decodificata dallo spionaggio giapponese.\nArte.\nL'arte dei Navajo, che ha subito l'influenza della cultura ispanica, \u00e8 incentrata su tre differenti ambiti:\nMitologia.\nL'immaginario metafisico non \u00e8 rivolto verso l'alto, come per le culture occidentali, ma verso il basso. Verso le originarie forze della profondit\u00e0 terrestre. Particolare importanza hanno anche le montagne."}
{"id": "110510", "revid": "1762097", "url": "https://it.wikipedia.org/wiki?curid=110510", "title": "Freia", "text": "Freia (: ; in norreno \"Freyja\") \u00e8 una divinit\u00e0 della mitologia norrena, chiamata anche \"Gefn\", \"H\u01ebrn\", \"Mard\u01ebll\", \"S\u00fdr\", \"Valfreyja\" e \"Vanad\u00eds\". Appartenente alla stirpe dei Vani, dopo la pace che concluse il conflitto fra le due stirpi divine, venne mandata presso gli Asi come ostaggio e visse per un po' di tempo con loro.\nManifestazioni e caratteristiche di Freia.\nFreia ha molte manifestazioni ed \u00e8 considerata la d\u00e8a dell'amore sessuale, della bellezza, dell'oro, della seduzione, della fertilit\u00e0, del \"sei\u00f0r\", della guerra, della morte e delle virt\u00f9 profetiche. \n\u00c8 figlia di Nj\u01ebr\u00f0r e figliastra di Ska\u00f0i, sorella di Freyr e moglie di \u00d3\u00f0r, a causa del quale soffre le pene d'amore, dato che la lascia per intraprendere lunghi viaggi, costringendola ad infruttuosi inseguimenti, durante i quali si lascia andare a pianti di lacrime d'oro. Assieme al consorte, mette al mondo due splendide fanciulle, dai nomi emblematici: Gersemi e Hnoss, sinonimi di \"tesoro\".\nLoki la definisce una ninfomane, sempre pronta a saziare le sue voglie con qualunque tipo di \"partner\", dagli J\u01ebtunn agli Elfi, e in effetti il suo irrefrenabile desiderio \u00e8 cantato nelle Mans\u01ebngr, letteralmente canzoni per uomini, liriche amorose, ufficialmente vietate, ma diffusissime nelle alcove.\nTra le sue numerose peculiarit\u00e0, Freia annovera quella di esperta nelle arti magiche \"sei\u00f0r\", con cui poteva realizzare divinazioni e incantesimi a distanza.\nPossiede la collana Br\u00edsingamen, forgiata dai nani che gliela donarono a patto che giacesse con loro.\nIl suo giorno sacro \u00e8 il venerd\u00ec e ne rimane traccia nel termine inglese \"Friday\" e in quello tedesco \"Freitag\".\nIl suo nome, \"Freyja\" in norreno (dal significato di \"Signora\"), si trova a volte scritto in altre forme (\"Freia\", \"Freya\"). Freia, nella mitologia norrena, viene a volte confusa con Frigg, d\u00e8a Asinia moglie di Odino, con la quale condivide la salvaguardia della fertilit\u00e0 e della fecondit\u00e0 e il ruolo di protettrice delle partorienti.\nFreia nella letteratura norrena.\nNe parla l\"Edda di Snorri\" che afferma che la dea ama i canti d'amore e incita gli innamorati ad invocarla; aggiunge anche che Freyja cavalca nei campi di battaglia ed ha diritto alla met\u00e0 dei caduti che guider\u00e0 in battaglia durante il Ragnar\u01ebk, mentre l'altra met\u00e0 \u00e8 del \u00d3\u00f0inn.\nAlla fine della guerra fra i Vani e gli Asi va a vivere con il fratello fra questi ultimi. Dimora nel palazzo Sessrumnir, che significa \"dalle tante sedie\", che si trova in Folkvang, \"campo di battaglia\"; ne esce ogni giorno viaggiando su un carro scintillante tirato da due gatti (si presume di razza delle foreste norvegesi).\nNell\"Edda poetica\", Freia \u00e8 citata e compare nei poemi \"V\u01eblusp\u00e1\" \"Gr\u00edmnism\u00e1l\", \"Lokasenna\", \"\u00derymskvi\u00f0a\", \"Oddr\u00fanargr\u00e1tr\" e \"Hyndlulj\u00f3\u00f0\".\n\"V\u00f6lusp\u00e1\" contiene una stanza nella quale si riferisce a lei come \"giovane \u00d3\u00f0's\", essendo Freia la moglie di \u00d3\u00f0r. In questa stanza si narra che Freia fu una volta promessa ad un innominato costruttore, poi rivelatosi uno 'j\u01ebtunn' e quindi ucciso da \u00de\u00f3rr (narrato in dettaglio \"Gylfaginning\", capitolo 42). Nel poema \"Gr\u00edmnism\u00e1l\", Odino, travestito da Gr\u00edmnir, dice al giovane Agnarr, che tutti i giorni Freia distribuisce seggi a met\u00e0 di coloro che sono uccisi nel suo F\u00f3lkvangr, mentre \u00d3\u00f0inn possiede l'altra met\u00e0."}
{"id": "110511", "revid": "1428919", "url": "https://it.wikipedia.org/wiki?curid=110511", "title": "J. K. Rowling", "text": "La sua fama \u00e8 legata alla serie di romanzi di \"Harry Potter\", che ha scritto firmandosi con lo pseudonimo J. K. Rowling (in cui \"K\" sta per Kathleen, nome della nonna paterna), motivo per cui la scrittrice \u00e8 spesso indicata impropriamente come \"Joanne Kathleen Rowling\". Nel 2013 pubblica la sua prima opera con lo pseudonimo di Robert Galbraith. Nel 2011 \u00e8 stata inserita da \"Forbes\" nella classifica delle donne pi\u00f9 ricche del Regno Unito.\nBiografia.\nJ. K. Rowling \u00e8 nata a Yate il 31 luglio 1965.\nDurante la sua infanzia dimostra una notevole e spiccata fantasia, divenendo autrice di numerosi racconti: a sei anni scrisse la storia di Rabbit, un coniglio malato di morbillo, mentre a dodici anni scrisse un romanzo che trattava di sette diamanti maledetti. Durante tutto il periodo scolastico conosce numerose persone che ispireranno diversi personaggi della saga di Harry Potter: il preside delle elementari diventa Albus Silente; il suo migliore amico, alla guida di una Ford Anglia, sar\u00e0 ispiratore del rosso Ron Weasley; e il suo professore di chimica, con cui non ha mai avuto brillanti rapporti, sar\u00e0 d'ispirazione per il personaggio di Severus Piton. \nRowling ascolta musica pop ed \u00e8 appassionata del gruppo musicale The Smiths e della cantante Siouxsie Sioux, il cui look ha adottato per diversi anni, anche all'universit\u00e0.\nConcezione del primo romanzo.\nDopo l'universit\u00e0 si trasfer\u00ec a Londra per lavorare per Amnesty International come ricercatrice e segretaria bilingue. Fu in questo periodo che, su un treno, nacque il personaggio di Harry Potter, seguito da Hermione, Ron, Neville e Hagrid. Inizi\u00f2 dunque a scrivere il primo romanzo, \"Harry Potter e la pietra filosofale\", durante le pause pranzo. Affermare che per la stesura del primo romanzo abbia impiegato 5 anni \u00e8 improprio: in realt\u00e0 questo fu il periodo durante il quale Rowling tracci\u00f2 la storia di tutti gli episodi e ne intrecci\u00f2 accuratamente eventi e personaggi.\nTrasloc\u00f2 poi ad Oporto, in Portogallo, per insegnare lingua inglese. Fu proprio in Portogallo che si spos\u00f2 con il giornalista Jorge Arantes, il 16 ottobre 1992. Dall'unione nacque Jessica, il 27 luglio 1993. Nello stesso anno Rowling si separ\u00f2 dal marito e si trasfer\u00ec quindi a Edimburgo con la figlia, con l'idea di vivere con la sorella.\nDopo questa parentesi portoghese, per l'autrice inizi\u00f2 un periodo molto cupo, segnato da una forte depressione e da una situazione finanziaria disastrosa: essendo senza lavoro, doveva pagare l'affitto del suo appartamento con gli assegni di disoccupazione e, perci\u00f2, viveva assieme alla figlia completamente di sussidi statali.\nRowling, approfittando delle camminate per far addormentare la piccola Jessica nel passeggino, andava spesso al pub del cognato, dentro al quale si impegnava con passione a portare avanti il suo romanzo, che riteneva essere la cura a quella profonda crisi che stava attraversando. Di quel periodo ricorda un pensiero in particolare, riferendosi a Jessica: \"...\"era una sorpresa ogni mattina vederla ancora viva\"\". Rowling, infatti, credeva che, in quel periodo, ogni cosa bella sarebbe andata storta come tutto il resto, e che non sarebbe mai pi\u00f9 stata felice o spensierata. Da questo momento buio della sua vita, la scrittrice ha estratto la figura dei Dissennatori, creature che \"risucchiano la pace, la speranza e la felicit\u00e0 dall'aria che li circonda\".\nNel 1995 termin\u00f2 il manoscritto di \"Harry Potter e la Pietra Filosofale\" e, dopo numerosi tentativi di ricerca di agenti letterari, Christopher Little accett\u00f2 di diventare il suo agente proponendo il testo a dodici differenti case editrici. Tutte e dodici rifiutarono di pubblicare il romanzo, etichettato come \"fin troppo lungo\".\nIl successo.\nDopo numerosi tentativi andati a vuoto, una casa editrice allora non molto conosciuta, la Bloomsbury, accett\u00f2 il manoscritto: il primo capitolo della saga usc\u00ec il 25 giugno 1997.\nLa decisione di uno pseudonimo sembra sia stata richiesta a Rowling dalla casa editrice stessa, preoccupata che il pubblico considerato il target del libro (gli adolescenti) accettasse con difficolt\u00e0 una scrittrice donna. La Rowling scelse quindi di firmarsi J. K. Rowling perch\u00e9 la K era l'iniziale del nome della nonna. In seguito a questa scelta il nome della scrittrice spesso viene indicato come Joanne Kathleen, sebbene questo non sia il suo vero nome.\nIl successo di \"Harry Potter e la pietra filosofale\" super\u00f2 enormemente le pi\u00f9 rosee aspettative, raccogliendo i consensi di un pubblico di lettori di tutte le fasce di et\u00e0. Vennero in seguito pubblicate copie di Harry Potter con copertina per adulti.\nI diritti americani del libro furono acquistati dalla \"Scholastic\" per una cifra molto alta, considerando il fatto che Harry Potter era considerato solo un libro per bambini.\nAl primo romanzo ne seguirono altri sei. Il secondo volume, \"Harry Potter e la camera dei segreti\" (1998), figlio della fama del primo, ebbe grande successo sin dalla prima pubblicazione: le critiche che arrivarono da tutto il mondo furono decisamente positive e il libro riscosse (come il precedente) un successo planetario. Il terzo libro, \"Harry Potter e il prigioniero di Azkaban\" (1999), non fece che aumentare la fama della saga, facendo vincere a Rowling (primo caso nella storia) lo Smarties Prize tre volte di fila.\nNel 2000, quando ormai la saga era divenuta un fenomeno globale indiscusso, viene pubblicato il quarto libro, \"Harry Potter e il calice di fuoco,\" simultaneamente nel Regno Unito e negli Stati Uniti d'America, superando i record di vendita in entrambi i Paesi: nei soli Stati Uniti in due giorni il quarto capitolo vendette 3 milioni di copie. Grazie a questo episodio della saga, Rowling venne eletta \"autore dell'anno\" ai British Book Awards e vincitrice del Premio Hugo.\nNel 2001 Rowling si spos\u00f2 per la seconda volta con Neil Murray. Da tale matrimonio sono nati due figli: Mackenzie Jean Rowling Murray e David Gordon Rowling Murray.\n\"Harry Potter e l'Ordine della Fenice\" (2003) vendette 5 milioni di copie in 24 ore e guadagn\u00f2 critiche molto positive: il libro vinse, tra gli altri, due riconoscimenti della American Library Association, l'Oppenheim Toy Portfolio Platinum Seal e \nNel 2003 fece un cameo nel quarto episodio della quindicesima stagione della serie TV \"I Simpson\".\nIl sesto libro della saga, \"Harry Potter e il principe mezzosangue\" (2005), vendette 9 milioni di copie in 24 ore, riscuotendo da parte della critica e del pubblico un gradimento altissimo vincendo, tra gli altri premi, il \"Book of the Year\" ai British Book Awards.\nNel 2006, l'asteroide 43844, scoperto nel 1993, venne a lei dedicato, divenendo noto come 43844 Rowling.\nLa conclusione della saga.\nRowling ha pubblicato il settimo e ultimo libro della serie di Potter, \"Harry Potter e i Doni della Morte\", il 21 luglio 2007. Il libro, attesissimo in tutto il mondo, \u00e8 uscito vendendo 20 copie al secondo in Gran Bretagna e superando quindi tutti i record: secondo i dati, sono state vendute ben 11 milioni di copie in 24 ore (solo in Gran Bretagna e USA) e 72 milioni in tutto il mondo nel primo fine settimana, facendo diventare l'ultimo capitolo della saga il libro pi\u00f9 venduto nella storia dell'editoria.\nDopo l'uscita, la stessa autrice ha poi confermato la sua volont\u00e0 di scrivere un volume enciclopedico riguardante il mondo di Harry Potter, dove includere anche le storie rimaste fuori dai romanzi. Dopo l'uscita del settimo libro ha scritto altri due racconti del libro di \"Beda il Bardo\", che ha poi raccolto in un volume assieme al racconto dei Doni della Morte, presente nel settimo libro. La raccolta, pubblicata in sole 7 copie manoscritte, \u00e8 stata venduta all'asta. Precedentemente aveva scritto \"\", che parla delle creature magiche nel mondo di Harry Potter e \"Il Quidditch attraverso i secoli\", che parla dell'evoluzione dello sport magico pi\u00f9 seguito.\nA luglio 2008, tramite il suo sito ufficiale, Rowling ha comunicato ai suoi fan che il 4 dicembre 2008 avrebbe pubblicato con la casa editrice Bloomsbury \"The Tales of Beedle the Bard\". Sul libro si riporta che questa edizione \u00e8 stata tradotta dalla lingua runica da Hermione Granger, ed \u00e8 anche arricchita da note di Albus Silente.\nNel Regno Unito il 30 dicembre 2007 su ITV \u00e8 stato trasmesso il documentario \"A Year in the Life\", che racconta la vita della scrittrice nel corso di tutto il 2007.\nSecondo il \"Telegraph\", poi, \"Harry Potter e i Doni della Morte\" sarebbe una \"pietra miliare dell'ultimo decennio\". Il giornale britannico, infatti, ha premiato il settimo capitolo della saga come il miglior libro nell'arco di tempo che va dal 2000 al 2009.\nDopo la conclusione della saga.\nNel 2011 Rowling \u00e8 stata inserita da Forbes nella classifica delle donne pi\u00f9 ricche del Regno Unito.\nI suoi libri della saga \"potteriana\", sui quali Rowling dice che ha avuto molta influenza la lettura di C. S. Lewis, hanno riscontrato un successo internazionale e hanno vinto numerosi premi. Da essi \u00e8 stata inoltre tratta una fortunata serie di film, iniziata nel 2001 e conclusa nel 2011.\nNel marzo del 2006 la rivista statunitense \"Forbes\" ha stimato le sue ricchezze in un miliardo di dollari, il che la rende la prima persona a diventare miliardaria (in termini di dollari USA) esclusivamente scrivendo libri. J. K. Rowling \u00e8 anche la seconda donna pi\u00f9 ricca del Regno Unito, dopo la regina Elisabetta II, nonch\u00e9 la seconda donna pi\u00f9 ricca al mondo nel settore dell'intrattenimento (dopo Oprah Winfrey), sempre secondo la classifica del 2007 di \"Forbes\".\nIn una classifica del 2006, stilata della stessa rivista, J. K. Rowling si \u00e8 posizionata al 48\u00ba posto nella \"Celebrity Top 100\" dei personaggi pi\u00f9 potenti e influenti del mondo. Nel 2007 invece, secondo un sondaggio del \"Daily Telegraph\", risulta essere all'83\u00ba posto nella classifica dei geni viventi.\nCon oltre 450 milioni di copie vendute \u00e8 diventata la terza autrice donna per numero di copie vendute e la quinta in generale, anche se ha guadagnato ricchezza e popolarit\u00e0 in soli dieci anni, trasformandosi nell'autrice di libri che hanno avuto il maggior successo di vendita. Il settimo libro, poi, \u00e8 stato classificato al lancio come il libro pi\u00f9 venduto dall'invenzione della stampa (15 milioni di copie in un giorno).\nNell'ottobre 2010, l'autrice \u00e8 stata incoronata donna pi\u00f9 influente del Regno Unito da una rivista britannica, piazzandosi davanti a Victoria Beckham e alla regina Elisabetta II.\nIl 23 giugno 2011 J. K. Rowling ha lanciato un sito chiamato Pottermore, definito un'esperienza di lettura on-line costruita a partire dai libri di Harry Potter la quale, secondo l'autrice, sar\u00e0 costruita in parte dagli utenti stessi, con l'aggiunta di informazioni sconosciute ai lettori sulla saga potteriana che per anni ha \"tenuto segrete\". Il sito doveva essere aperto a tutti a partire da ottobre, poich\u00e9 era stato consentito l'accesso in anteprima solo a un milione di utenti fortunati, ma senza preavviso l'apertura \u00e8 stata posticipata alla fine del mese o a novembre. Nonostante questo, Pottermore \u00e8 stato aperto ufficialmente a tutti solamente il 14 aprile 2012.\nIl 23 febbraio 2012 J. K. Rowling ha emesso un comunicato stampa in cui annuncia di aver scritto un nuovo libro. Rowling ha inoltre rivelato che sar\u00e0 un libro per adulti e che verr\u00e0 pubblicato dalla casa editrice Little, Brown and Company. Il libro sar\u00e0 disponibile sia in versione cartacea, sia come eBook.\nL'8 marzo 2012 la rivista Forbes pubblica la lista dei miliardari, e in questa non compare Rowling, dato che la sua ricchezza, precedentemente stimata in un miliardo di dollari, si \u00e8 notevolmente ridotta: questo non solo perch\u00e9 nel 2011 l'autrice ha donato 120 milioni di euro in beneficenza, ma anche perch\u00e9 il governo britannico ha innalzato l'aliquota fiscale sui pi\u00f9 ricchi dal 40% al 50%.\nIl 13 aprile 2012, con il restauro del suo sito, J. K. Rowling annuncia il titolo e la sinossi del suo nuovo romanzo, \"Il seggio vacante\", pubblicato il 27 settembre 2012 in lingua inglese e nel dicembre dello stesso anno in italiano, edito da Salani.\nIl 27 luglio 2012 ha partecipato alla cerimonia di apertura dei Giochi della XXX Olimpiade a Londra, leggendo al pubblico un passo da \"Peter Pan\". Alla sua principale opera, \"Harry Potter\", \u00e8 stata invece dedicata, sempre durante l'evento, una rappresentazione di Lord Voldemort in formato gigante.\nIl 12 settembre 2013 annuncia che sar\u00e0 tratto un nuovo capitolo spin-off di Harry Potter, dal libro \"\". L'autrice sar\u00e0 la sceneggiatrice e il film narrer\u00e0 le avventure dell'autore del libro, Newt Scamandro, durante gli anni '20 a New York. Non ci sar\u00e0 nessun riferimento ad Harry, Lord Voldemort o altri personaggi della saga originale se non ad Albus Silente o a Gellert Grindelwald. Il film \u00e8 uscito il 17 novembre 2016 con il titolo \"Animali fantastici e dove trovarli\".\nNell'ottobre 2015 annuncia invece che, insieme a Jack Thorne, ha scritto un'opera teatrale in due parti intitolata \"Harry Potter e la maledizione dell'erede\", seguito della saga letteraria di \"Harry Potter\" con protagonista Albus Severus Potter; l'opera teatrale ha debuttato al Palace Theatre di Londra nel giugno 2016.\nSotto lo pseudonimo di Robert Galbraith.\nDopo \"Il seggio vacante\", nell'aprile del 2012, Rowling pubblica il secondo libro totalmente indipendente dalla saga di Harry Potter\", \"sotto lo pseudonimo maschile di Robert Galbraith, spacciato come un autore al debutto. Il romanzo, intitolato \"Il richiamo del cuculo\", \u00e8 un giallo con protagonista l'investigatore privato Cormoran Strike, veterano della guerra in Afghanistan. Dalla sua pubblicazione il libro non \u00e8 passato inosservato: lo scrittore Peter James ha dichiarato al \"Sunday Times\" che dopo aver letto il romanzo ha pensato che lo scrittore fosse molto maturo, non un esordiente. Lo scrittore Mark Billingham ha confessato di essere rimasto a \"bocca aperta\" per la portata dell'esordio. La vera identit\u00e0 dell'autrice \u00e8 stata rivelata nel luglio del 2013 dal \"Sunday Times\". Secondo quanto riporta la BBC, Rowling avrebbe \"sperato di mantenere questo segreto ancora un po'\", considerando questa esperienza meravigliosa e \"liberatoria\", senza il clamore e le pressioni dell'aspettativa che un nuovo libro col suo nome avrebbe generato, ma \"per puro piacere di ottenere un feedback con un nome diverso\". Amazon ha dichiarato che le vendite del libro sono aumentate di circa il 500.000% solo nella mattinata dopo la notizia della reale identit\u00e0 dell'autrice. A giugno del 2014 Robert Galbraith torna con il giallo \"Il baco da seta\", sempre con protagonista l'investigatore Cormoran Strike, pubblicato in Italia il 9 ottobre 2014 da Salani. Ad ottobre del 2015 viene pubblicato il terzo romanzo della serie, \"La via del male\", uscito nelle librerie italiane il 9 giugno 2016, edito sempre da Salani. Il 4 febbraio 2019 viene pubblicato il quarto libro della saga, dal titolo \"Bianco Letale\", sempre edito da Salani e disponibile anche come ebook. Il quinto romanzo della serie, intitolato \"Sangue inquieto\", \u00e8 stato pubblicato da Salani nel febbraio 2021.\nFilantropia.\nJ. K. Rowling \u00e8 nota per il suo forte impegno in beneficenza e, a causa delle molte richieste di finanziamento, ha creato appositamente un fondo fiduciario che gestisce le donazioni. Queste ultime si concentrano soprattutto in favore delle fasce pi\u00f9 deboli (donne e bambini), della lotta alla povert\u00e0 e dell'aiuto alla ricerca scientifica.\nLotta alla povert\u00e0 e salvaguardia dei diritti.\nL'autrice, che \u00e8 stata a suo tempo madre single di sua figlia Jessica, dopo il divorzio dal primo marito, \u00e8 stata ambasciatrice e adesso \u00e8 presidentessa della \"National Council for One Parent Families\", un'associazione caritatevole che si occupa dei genitori che si trovano, in mancanza del partner, a capo di una famiglia. Tra i suoi impegni, poi, va ricordato il ruolo dei libri \"extra-HP\" e del manoscritto contenente il \"prologo della serie\", i cui proventi vengono spartiti in favore di diverse associazioni, come l'ormai celebre associazione anti-povert\u00e0 Comic Relief e il Lumos (prima conosciuto come CHLG), entrambi creati allo scopo di aiutare le fasce pi\u00f9 disagiate della popolazione (nel caso del Lumos i bambini).\nLotta contro la sclerosi multipla.\nIl 31 agosto 2010 Rowling (oltre a supportare la Multiple Sclerosis Society) ha donato 10 milioni di sterline per favorire la creazione di una clinica specializzata nella ricerca sulla sclerosi multipla, malattia che ha ucciso, all'et\u00e0 di 45 anni (stessa et\u00e0 della scrittrice al momento della donazione), sua madre Anne, alla quale verr\u00e0 appunto dedicato il nome del centro. Quest'ultimo sar\u00e0 collocato presso l'Universit\u00e0 di Edimburgo, che l'autrice spera diventi un \"centro di eccellenza mondiale di neurologia\".\nAltro.\nTra le donazioni ricordiamo quelle a Medici senza Frontiere, allo studio di ricerca di Jessica Brown (moglie dell'ex premier Brown) e la creazione di un fondo per aiutare la ricerca della piccola Madeleine McCann (scomparsa in Portogallo), senza dimenticare i vari aiuti di minor rilevanza ma sempre importanti contro le ingiustizie verso donne e bambini.\nPosizioni politiche e sociali.\nLa scrittrice, riguardo alla sua collocazione politica, ha dichiarato di essere di sinistra, cosa intuibile anche dalla donazione di 1 milione di sterline al Partito Laburista, dall'amicizia con l'ex Primo ministro del Regno Unito Gordon Brown, dall'ammirazione nei confronti dell'attivista comunista Jessica Mitford e dalle lodi nei confronti di Barack Obama, Hillary Clinton e Robert Kennedy sul quotidiano spagnolo \"El Pa\u00eds\".\nNell'aprile 2010 ha fatto scalpore la posizione dell'autrice riguardo ai conservatori britannici e al loro piano secondo il quale le coppie sposate riceverebbero uno sconto fiscale di 150 sterline annualmente. Rowling ha duramente criticato questo piano dicendo che Cameron ignora le difficolt\u00e0 che i genitori pi\u00f9 poveri e non sposati affrontano e che i 600 milioni che stanzierebbe il centrodestra britannico per questa proposta sarebbero meglio spesi per \"mandare fiori a chi \u00e8 sposato e guadagna poco\" o, meglio ancora, \"per aiutare i bambini poveri\". Secondo J. K. Rowling, infatti, i conservatori sono sempre gli stessi, nonostante l'attuale premier Cameron \"abbia fatto di tutto per rinnovarne l'immagine\".\nHa rivolto dure critiche anche ai laburisti, in particolare al loro leader Jeremy Corbyn, accusandolo di antisemitismo.\nOpinioni su Israele.\nIl 22 ottobre 2015 \u00e8 stata pubblicata una lettera sul \"The Guardian\" firmata da Rowling (insieme ad oltre 150 altre figure dell'arte e della politica) contro il boicottaggio culturale di Israele e annunciando la creazione di una rete a favore del dialogo chiamata \"Culture for Coexistence.\" Rowling in seguito espose la sua posizione in modo pi\u00f9 dettagliato, dicendo che sebbene si opponesse alla maggior parte delle azioni di Benjamin Netanyahu, non pensava che il boicottaggio culturale avrebbe comportato la rimozione del leader israeliano o aiutato a migliorare la situazione tra Israele e Palestina.\nOpinione sulla Brexit.\nNel giugno 2016, Rowling ha caldeggiato affinch\u00e9 il Regno Unito rimanesse nell'Unione Europea, in vista del referendum per la Brexit, affermando sul suo sito web che: \"Sono il prodotto ibrido di questo continente europeo e sono un'internazionalista. Sono stata cresciuta da una madre francofila la cui famiglia era orgogliosa delle sue radici parzialmente francesi... I miei valori non sono ristretti o limitati dai confini. L'assenza della necessit\u00e0 di un permesso quando attraverso il Canale della Manica ha un valore simbolico per me. Potrei non essere a casa mia, ma sono ancora nella mia citt\u00e0 natale\".\nOpinioni su sesso, genere e persone trans.\nNel dicembre 2019, J. K. Rowling ha annunciato il suo sostegno a Maya Forstater, una ricercatrice britannica a cui non \u00e8 stato rinnovato un contratto lavorativo dopo aver affermato che \"il sesso biologico \u00e8 un dato oggettivo e che le donne trans non sono vere donne\". Forstater ha, per questo mancato rinnovo, intentato una causa, conclusasi a favore del datore di lavoro. Rowling ha dichiarato che Maya Forstater \u00e8 stata licenziata \"per aver affermato che il sesso \u00e8 una cosa reale\". A seguito di questo, l'autrice \u00e8 stata a sua volta accusata di transfobia da fan e media.\nNel giugno 2020 l'autrice ha dichiarato che \"se il sesso non \u00e8 reale, allora non pu\u00f2 esserci alcuna attrazione tra persone dello stesso sesso. Se il sesso non \u00e8 reale, si cancella la realt\u00e0 vissuta da tutte le donne del mondo. [...] Cancellare il concetto di sesso significa non dare la possibilit\u00e0 a molti di discutere delle proprie vite\". In seguito a tali affermazioni \u00e8 stata nuovamente coinvolta in una bufera mediatica per transfobia.\nSul suo sito ufficiale, l'autrice ha pubblicato un saggio su \"questioni di sesso e genere\" (a cui ha fatto riferimento come \"TERF wars\" su twitter). Ha scritto di \"appoggiare le persone trans\", ma di essere preoccupata per il fatto che l'attivismo trans stia rimuovendo \"il robusto sistema di valutazione che i candidati alla riassegnazione sessuale dovevano passare\", permettendo che avvenga facilmente anche senza ricorrere a ormoni e chirurgia, tramite semplice \"self-identification\" (auto-identificazione). Ha scritto di non volere che venga permesso \"agli uomini che credono o si sentono di essere donne\" di entrare nei bagni riservati alle donne, a meno che non possiedano un ipotetico documento che certifichi il loro genere (\"Gender Recognition Certificate\"), perch\u00e9 questo implicherebbe \"aprire le porte a qualsiasi uomo che voglia entrare\" nei bagni delle donne, il che renderebbe tali spazi meno sicuri per le donne..\nNel Regno Unito, in realt\u00e0, non \u00e8 richiesto alcun documento per accedere ai bagni; l'accesso delle persone trans in questi spazi \u00e8 garantito dall\"Equality Act\" del 2010, che contiene diverse norme anti-discriminazione; non c'\u00e8 alcuna correlazione tra la sicurezza dei bagni e l'accesso delle persone trans al loro interno. Infine, il \"Gender Recognition Certificate\", secondo la legge britannica attuale, richiede anni e diversi referti medico-psichiatrici che piazzano la normativa UK ad un basso livello secondo la Commissione Europea.\nSempre nel corso del 2020, l'autrice ha continuato a pubblicare molti tweet ; ad esempio, in risposta ad una campagna che includeva tra le persone che usano gli assorbenti anche le persone trans e non-binary dotate di utero, ha dichiarato: \"\u2018Persone che hanno il ciclo.\u2019 Sono sicura ci fosse una parola per descrivere queste persone. Qualcuno mi aiuti.\", aggiungendo poi delle ipotesi di nomi storpiando \"donna\", per poi terminare con: \"Opinione: Creare un mondo post-COVID-19 pi\u00f9 equo per le persone che hanno il ciclo\". Altrettante sono state le critiche ricevute: uno dei maggiori siti sulla saga di Harry Potter ha preso apertamente le distanze dalla scrittrice, e molte altre persone hanno criticato il suo pensiero.\nLe posizioni di Rowling (critica al \"self-id\", critica al concetto di \"genere\", preoccupazione per una eventuale cancellazione del concetto di \"sesso\") sono state ricondotte alla corrente \"Gender Critical\" del femminismo britannico.\nOpinioni religiose.\nNel corso degli anni molti credenti hanno criticato le opere di Rowling in quanto, a loro dire, promuoverebbero la stregoneria. L'autrice, tuttavia, si definisce cristiana. Mentre scriveva \"Harry Potter\" frequentava una congregazione della Chiesa di Scozia e la figlia maggiore, Jessica, venne battezzata l\u00ec. Rowling ha dichiarato: \"Io stessa vado in chiesa. Non mi assumo alcuna responsabilit\u00e0 per le frange estremiste della mia religione\". Una volta disse: \"Io credo in Dio, non nella magia\".\nNel 2007 l'autrice descrisse il suo background religioso in un'intervista rilasciata al quotidiano olandese \"de Volkskrant\":\nDispute legali.\nRowling, i suoi editori e la Time Warner, detentrice dei diritti per i film di Harry Potter, hanno intrapreso numerose azioni legali per tutelare i loro diritti d'autore. La popolarit\u00e0 globale della serie di Harry Potter ha portato alla comparsa di sequel non autorizzati prodotti localmente e di altre opere derivate osteggiati dall'autrice.\nRowling e i suoi editori hanno ottenuto una serie di ingiunzioni contro chiunque possedesse i libri della serie prima della data di uscita ufficiale, cosa che scaten\u00f2 un dibattito sui diritti fondamentali del cittadino.\nNel 2009 gli eredi dello scrittore Adrian Jacobs hanno accusato di plagio Rowling sostenendo che il quarto libro della saga, \"Harry Potter e il calice di fuoco\", contenesse elementi tratti dal libro di Jacobs \"The Adventures of Willy the Wizard\", pubblicato nel 1987. Sia il tribunale di Londra, sia il giudice statunitense hanno respinto l'accusa come infondata.\nOpere.\nOpere per beneficenza.\nCirca l'80% del ricavato dei primi due libri va all'associazione britannica Comic Relief; il terzo devolve il 24% dei proventi al Children's High Level Group. Entrambe le associazioni operano a favore dei bambini nei paesi pi\u00f9 poveri del mondo o che vivono in condizioni disagiate. La quarta opera \u00e8 stata venduta a un'asta di beneficenza il cui ricavato \u00e8 andato all'associazione Dyslexia Action impegnata nel dare supporto a bambini affetti da dislessia e alla divisione inglese dell'organizzazione letteraria PEN International. Per quanto riguarda il quinto libro, i proventi netti spettanti all'autrice per la vendita nel Regno Unito, stimati in un minimo di \u00a3 2 a copia, verranno donati alla The Volant Charitable Trust, \"trust\" creata dall'autrice al fine di sovvenzionare cause caritatevoli in Scozia.\nPremi.\nRiconoscimenti che Joanne Rowling ha ricevuto in seguito alla pubblicazione dei suoi libri."}
{"id": "110516", "revid": "547992", "url": "https://it.wikipedia.org/wiki?curid=110516", "title": "Sergio Garavini", "text": "Biografia.\nFiglio di Ida Rina Ferraris e del noto industriale torinese Eusebio, fondatore della Diatto-Garavini e della Carrozzeria Garavini, Sergio frequent\u00f2 il liceo Gioberti, per poi accedere alla facolt\u00e0 di Ingegneria del Politecnico di Torino. Dopo la morte del padre, interruppe gli studi universitari e, nel 1948, decise di lasciare la conduzione dell'azienda di famiglia al fratello Aldo e di abbracciare la carriera politica, iscrivendosi al Partito Comunista Italiano e alla CGIL. Nello stesso anno si spos\u00f2 con Maria Teresa detta \"Sesa\", sorella del dirigente comunista Antonio Tat\u00f2.\nIn seguito alla sconfitta della CGIL nelle elezioni sindacali alla FIAT del 1955, non ancora trentenne fu nominato segretario provinciale della FIOM. Venne eletto consigliere comunale del capoluogo piemontese nelle liste comuniste e poi, dopo essere entrato nel sindacato, divenne in breve tempo segretario regionale della CGIL, segretario dei tessili, segretario dei metalmeccanici (FIOM) e segretario confederale.\nIn campo sindacale, egli chiese ed ottenne la contrattazione articolata sulle qualifiche e sull'organizzazione del lavoro. Punt\u00f2 inoltre alla costruzione del sindacato dei consigli e di nuove piattaforme sociali, quali ad esempio l'egualitarismo, la salute in fabbrica, il controllo dei ritmi, che divennero i protagonisti della stagione di rivolta operaia degli anni sessanta, in particolare nel biennio 1968-1969.\nNel conflitto interno al sindacato tra le posizioni estremiste di Fausto Bertinotti (del quale in CGIL si diceva che \"non ha mai firmato un contratto\") e quelle di Sergio Cofferati (incline al dialogo e alla concertazione) egli promosse sempre la centralit\u00e0 della contrattazione e l'autonomia sindacale basata su una reale democrazia sindacale, promuovendo idee nuove quali lo sciopero a singhiozzo e la consultazione permanente: da Segretario Nazionale della FIOM - CGIL, nel 1988 lanci\u00f2 il primo referendum nazionale sindacale, mai visto prima in Italia, che pretese vincolante per decidere la firma o meno della CGIL al nuovo contratto collettivo dei metalmeccanici.\nFavorevole ad uno sganciamento del PCI dall'Unione Sovietica, fu l'unico membro del Comitato Federale del PCI di Torino a votare, nel 1956, contro l'appoggio del PCI all'invasione sovietica dell'Ungheria. Garavini sostenne Rossana Rossanda durante la scissione del gruppo del Manifesto, ma non volle mai abbandonare il suo partito. La sua battaglia principale negli anni Settanta ed Ottanta, politica e sindacale insieme, fu quella di criticare la \"Svolta dell'Eur\" e di agire contro la liquidazione della scala mobile. Egli divenne per la prima volta deputato nel giugno del 1987, per poi essere confermato cinque anni pi\u00f9 tardi. Dal 1989 al 1992 fu \"ministro\" di infrastrutture e trasporti del governo ombra del PCI.\nDopo La Bolognina.\nNon ader\u00ec alla \"svolta della Bolognina\" di Achille Occhetto e non partecip\u00f2 al progetto PDS. Insieme ad Armando Cossutta, Rino Serri, Nichi Vendola, Lucio Libertini ed altri fond\u00f2 il 15 dicembre 1991 il Partito della Rifondazione Comunista, di cui fu segretario nazionale fino al 27 giugno 1993, giorno in cui fu costretto alle dimissioni per protestare contro la gestione del partito da parte di Armando Cossutta, che si alle\u00f2 con Lucio Magri per eleggere, al suo posto, Fausto Bertinotti, il quale accett\u00f2. Alle elezioni politiche del 1992 il PRC ottenne il 5,6% dei voti alla Camera (con 35 seggi) e il 6,5% dei consensi al Senato (e 20 seggi).\nNel 1995 Garavini, che in quel momento era deputato, vot\u00f2 insieme ad altri 12, tra cui Nichi Vendola, la fiducia al governo Dini, sostenuto dalla coalizione di centro sinistra per impedire il ritorno al governo di Silvio Berlusconi, dopo che la Lega Nord era uscita dalla maggioranza di centro destra. Garavini si contrappose alla volont\u00e0 di Cossutta e Bertinotti, contrari al governo Dini, e usc\u00ec dal partito.\nDal 1995 Garavini partecip\u00f2 al dibattito politico come presidente dell'Associazione nazionale \"per la sinistra\".\nSergio Garavini scrisse numerose opere di carattere politico, storico e sindacale. La sua ultima opera \u00e8 \"Ripensare l'illusione. Una prospettiva dalla fine del secolo\" del 1993. In precedenza aveva scritto: \"Gli anni duri della Fiat\" (1982) e \"Le ragioni di un comunista. Scritti e riflessioni sullo scioglimento del PCI e sulla nascita di una nuova forza comunista in Italia\" (1991)."}
{"id": "110518", "revid": "287204", "url": "https://it.wikipedia.org/wiki?curid=110518", "title": "Adozionismo", "text": "L'adozionismo \u00e8 la dottrina cristologica che fa di Ges\u00f9 una creatura speciale, chiamata da Dio a una missione particolare, ma che resta su un piano inferiore rispetto al Creatore. Viene \"adottato\" dal Padre al momento del suo battesimo al fiume Giordano, momento in cui viene elevato al rango di Figlio di Dio, acquisendo cos\u00ec la natura divina.\nTale dottrina compromette la fede trinitaria professata fin dall'antichit\u00e0 dai cristiani. Il suo principale sostenitore fu Paolo di Samosata, vescovo di Antiochia di Siria dal 260 al 272.\nAnalisi storica.\nAnche se l'adozionismo si pu\u00f2 definire \"una teoria cristologica secondo cui Cristo, come uomo, \u00e8 il figlio adottivo di Dio\", in realt\u00e0 il significato esatto della parola varia con i periodi che si succedono e con i sostenitori della teoria. Grosso modo, abbiamo:\nEbioniti.\nSecondo la loro dottrina cristologica, Ges\u00f9 era un uomo perfetto, un grande maestro, figlio carnale di Maria e Giuseppe, .\nAdozionismo gnostico.\nGes\u00f9 era il figlio di Giuseppe e Maria, ma, grazie alle virt\u00f9 della sua anima ferma e pura che era dotata della reminiscenza delle cose viste durante il soggiorno presso il Padre, gli furono concessi dei poteri particolari.\nMonarchianismo dinamico.\nGes\u00f9 era semplicemente un uomo (\"psilos anthropos\") nato da una vergine, che visse come gli altri uomini, e che era molto pio tanto che, al Suo battesimo nel Giordano, il Cristo entr\u00f2 in lui sotto forma di colomba. Da quel momento fu \"adottato\" come figlio di Dio. \nElipando e Felice.\nAlla fine dell'VIII secolo, Elipando, arcivescovo di Toledo, a quel tempo sotto il califfato degli Abbasidi, e Felice, vescovo di Urgel, allora sotto il dominio dei Franchi, sostennero una forma iniziale di adozionismo: sarebbe esistita una duplice figliolanza in Cristo: una per generazione e natura, e l'altra per adozione e grazia. Cristo come Dio \u00e8 davvero il Figlio di Dio per generazione e natura; ma Cristo come uomo \u00e8 il Figlio di Dio solo per adozione e grazia. Ne discende che \"Cristo Uomo\" \u00e8 il Figlio adottivo e non il Figlio naturale di Dio.\nL'origine di questo \"errore ispanico\", come fu definito, \u00e8 oscura. Il Nestorianesimo era stata un'eresia decisamente orientale, e sorprende trovarne una propaggine nella parte pi\u00f9 occidentale della Chiesa, e questo molto tempo dopo che l'eresia madre aveva avuto termine nella sua terra natale. \u00c8 tuttavia da segnalare il fatto che l'adozionismo ebbe inizio in quella parte della Spagna dove dominava l'islam e dove una colonia nestoriana aveva trovato rifugio per anni.\n\u00c8 certo che l'influsso congiunto di Islam e di Nestorianesimo aveva smussato il senso cattolico del vecchio Elipando. Oltre a ci\u00f2, c'era un presbitero di nome Migezio, che predicava una dottrina vaga e che sosteneva, tra altri errori, che la seconda persona della santissima Trinit\u00e0 non esisteva prima dell'incarnazione. Per meglio confutare questo errore, Elipando tracci\u00f2 una precisa linea di demarcazione tra Ges\u00f9 come Dio e Ges\u00f9 come Uomo, essendo il primo il naturale, il secondo semplicemente il Figlio adottivo di Dio. La riaffermazione del Nestorianesimo sollev\u00f2 un coro di proteste da parte dei cattolici, con a capo Beato di Li\u00e9bana, abate di Li\u00e9bana ed Eterio, vescovo di Osma.\nFu per conservare la sua posizione che Elipando si procur\u00f2 abilmente l'appoggio di Felice di Urgel, noto per la sua cultura e versatilit\u00e0. Felice entr\u00f2 nella disputa senza pensarci. Una volta nel furore della mischia, si dimostr\u00f2 un forte alleato di Elipando, fino a diventare il capo di un nuovo movimento definito dai contemporanei \"Haeresis Feliciana\" (\"eresia feliciana\"). Mentre Elipando mise la sua volont\u00e0 indomita al servizio dell'adozionismo, Felice vi contribu\u00ec con la sua scienza e con la sua ferrea fede. Felice cit\u00f2 innumerevoli testi dalla Scrittura; nella letteratura patristica e nella liturgia mozarabica trov\u00f2 espressioni come \"adoptio\" (\"adozione\"), \"homo adoptivus\" (\"uomo adottivo\"), \"ouios thetos\" (\"figlio adottivo\"), che si suppone fossero riferite all'incarnazione e a Cristo Ges\u00f9. Non trascur\u00f2 l'aiuto della dialettica, annotando sottilmente che l'epiteto \"Figlio Naturale di Dio\" non si potesse affermare di Ges\u00f9 Uomo, che ebbe origine da generazione temporale; che Ges\u00f9 era inferiore al Padre; che era imparentato non con il Padre in particolare ma con l'intera Trinit\u00e0; la parentela in questione sarebbe rimasta inalterata se il Padre o lo Spirito Santo si fossero incarnati invece del Figlio.\nLa determinazione di Elipando e la versatilit\u00e0 di Felice non furono che una delle cause del successo temporaneo dell'adozionismo. Se quella forma iniziale di nestorianesimo domin\u00f2 in Spagna per quasi due decenni e penetr\u00f2 persino nel sud della Francia, la vera causa va ricercata nel dominio islamico, che praticamente annull\u00f2 il controllo di Roma sulla maggior parte della Spagna, e nell'atteggiamento estremamente conciliante di Carlo Magno che, nonostante la sua lealt\u00e0 cordiale alla fede cattolica, poteva a mala pena permettersi il lusso di alienarsi politicamente le province ottenute a cos\u00ec caro prezzo.\nDei due eretici, Elipando mor\u00ec nel suo errore. Felice, dopo molte finte ritrattazioni, fu messo sotto la sorveglianza di Leidrado di Lione e diede tutti i segni di una genuina conversione. La sua morte sarebbe persino stata considerata la morte di un pentito se Agobaro, il successore di Leidrado, non avesse trovato tra i suoi documenti una irrevocabile abiura delle precedenti ritrattazioni.\nL'adozionismo non sopravvisse a lungo ai suoi sostenitori. Ci\u00f2 che Carlo Magno non riusc\u00ec a fare con la diplomazia e i sinodi (Narbona, 788; Ratisbona, 792; Francoforte, 794; Aix-la-Chapelle, 799), lo fece procurandosi i servizi di missionari come san Benedetto di Aniane, che rifer\u00ec gi\u00e0 nell'anno 800 della conversione di 20.000 tra religiosi e laici, tra cui Alcuino. I trattati di questi \"Adv. Elipandum Toletanum\" (\"Contro Elipando di Toledo\") e \"Contra Felicem Urgellensem\" (\"Contro Felice di Urgel\") costituiranno sempre un onore per la cultura cristiana.\nLa condanna ufficiale dell'adozionismo si trova:\nIn questi documenti viene sostenuta la filiazione naturale divina di Ges\u00f9 persino come uomo, e la sua filiazione adottiva, almeno nella misura in cui si esclude quella naturale, viene respinta come eretica.\nAlcuni scrittori, principalmente protestanti, hanno cercato di purificare l'adozionismo da ogni macchia di eresia nestoriana. Questi teologi sembrano non avere colto il significato della dottrina della Chiesa e del suo pronunciamento. Dal momento che la figliolanza \u00e8 un attributo della persona e non della natura, postulare due figli significa postulare due persone in Cristo, lo stesso errore del nestorianesimo. Alcuino esprimeva esattamente il pensiero della Chiesa cattolica quando affermava:\nPer quanto attiene alle argomentazioni addotte da Felice a sostegno della sua teoria, si pu\u00f2 in breve fare osservare che:\nIl nuovo adozionismo di Abelardo nel XII secolo.\nL'eresia spagnola lasci\u00f2 poche tracce nel Medioevo. \u00c8 ben dubbio che gli errori cristologici di Pietro Abelardo si possano ricondurre ad essa. Essi sembrano piuttosto la logica conseguenza di uno sviluppo errato dell'idea di unione ipostatica. \nAbelardo incominci\u00f2 a mettere in discussione la verit\u00e0 di espressioni come \"Cristo \u00e8 Dio\" e \"Cristo \u00e8 uomo\". Dietro ci\u00f2 che potrebbe sembrare una semplice discussione sui termini c'\u00e8, in verit\u00e0, nella mente di Abelardo, un errore sostanziale. Egli intese l'unione ipostatica come una fusione delle due nature, quella divina e quella umana. E nel timore che la fusione diventasse sinonimo di confusione, intese l'umanit\u00e0 di Cristo soltanto come l'abito esterno e lo strumento accidentale della Parola, negando cos\u00ec la realt\u00e0 sostanziale del \"Cristo Uomo\":\n\u00c8 ovvio che in tale teoria il Cristo Uomo non si poteva chiamare vero Figlio di Dio. Era o non era il Figlio adottivo di Dio? Di fatto Abelardo respinse ogni legame con gli adozionisti, nella stessa misura in cui essi prendevano le distanze dall'eresia nestoriana. Ma dopo che la teoria di Abelardo si diffuse al di fuori della Francia, in Italia, Germania e persino in Oriente, i discepoli furono meno cauti del maestro:\nIl nuovo adozionismo di Abelardo fu condannato, almeno nei suoi principali fondamentali, da parte di Alessandro III, in un decreto datato 1177:\nLa confutazione di questa nuova forma di adozionismo, per il fatto di appoggiarsi completamente sull'interpretazione dell'unione ipostatica, si trover\u00e0 nel significato attribuito a quella parola.\nL'adozionismo condizionato dei teologi successivi.\nLe formule \"Figlio naturale di Dio, Figlio adottivo di Dio\" furono nuovamente sottoposte ad un'attenta analisi da teologi quali Duns Scoto (1300), Durando di San Porziano (1320), V\u00e1squez (1604) e Su\u00e1rez (1617). Tutti furono d'accordo nel sostenere la dottrina di Francoforte e giunsero alla conclusione che Ges\u00f9 come uomo era il figlio naturale e non solo adottivo di Dio.\nMa al di l\u00e0 di quella naturale figliolanza che si basava sull'unione ipostatica, essi pensarono che ci fosse spazio per una seconda filiazione che faceva leva sulla grazia, la grazia dell'unione (\"gratia unionis\"). Non furono d'accordo per\u00f2 nel dare un nome a quella seconda filiazione. Alcuni la definirono adottiva in ragione della sua analogia con la nostra adozione soprannaturale. Altri, temendo che l'implicazione della parola \"adozione\" potesse rendere Ges\u00f9 estraneo a ed alieno da Dio, preferirono chiamarla naturale. Nessuna di queste teorie va contro un dogma definito; tuttavia, dal momento che la figliolanza \u00e8 un attributo della persona, c'\u00e8 il pericolo di moltiplicare le persone moltiplicando le filiazioni in Cristo. Una seconda filiazione naturale non \u00e8 chiara. Una seconda filiazione adottiva non esclude del tutto la connotazione di adozione come definito dal Concilio di Francoforte: \"Noi chiamiamo adottivo colui che \u00e8 estraneo all'adottante\".\nL'errore comune di queste nuove teorie, un errore gi\u00e0 fatto dai vecchi adozionisti e da Abelardo, e consiste nel supporre che la grazia dell'unione in Cristo, essendo certamente pi\u00f9 ricca di frutti della grazia abituale nell'uomo, dovrebbe avere un effetto simile, vale a dire la filiazione. Certamente \u00e8 pi\u00f9 efficace, per\u00f2 non pu\u00f2 avere lo stesso effetto in Ges\u00f9 come nell'uomo, perch\u00e9 la teologia cattolica riconosce che a Cristo fu detto: \"Tu sei mio Figlio, oggi ti ho generato\" (\"Eb\" ), mentre agli uomini: \"Voi eravate lontani\" (Efesini ).\nTestimoni di Geova.\nCristo \u00e8 il Figlio di Dio ed \u00e8 inferiore a lui ma secondo nell'universo."}
{"id": "110519", "revid": "122567748", "url": "https://it.wikipedia.org/wiki?curid=110519", "title": "Eshu", "text": "Eshu (detto anche Esu, Ex\u00fa, Elegua o Elegba) \u00e8 una delle divinit\u00e0 pi\u00f9 rispettate nella religione yoruba e nei culti sincretici correlati, quali santeria e candombl\u00e9, in cui \u00e8 talvolta identificato con Sant'Antonio o San Michele, spesso viene confuso con il demonio e considerato una personificazione del male.\nAspetto e caratteristiche.\nSvolge il ruolo di intermediario fra gli d\u00e8i (gli Orisha) e l'uomo. A lui vengono attribuiti i colpi di fortuna, le intuizioni geniali, il buon successo nel commercio e nelle imprese di qualsiasi genere; per questo motivo, lo si invoca all'inizio di ogni attivit\u00e0, e all'inizio di ogni rituale religioso e magico e anche l'ultimo al quale si rivolgono le attenzioni e le invocazioni dei fedeli, visto il suo ruolo di messaggero e di protettore dei responsi. \u00c8 il protettore dei viaggiatori e il dio delle strade (e in particolare degli incroci dove vengono lasciate offerte in suo onore), oltre ad essere il custode della casa. \u00c8 associato alla fertilit\u00e0 e non a caso viene spesso raffigurato con organi sessuali vistosi.\nIn suo onore \u00e8 consigliabile collocare una pietra dalla forma umanoide dietro la porta e sul pavimento.\nIl suo giorno \u00e8 il luned\u00ec, ma molti fedeli lo festeggiano, in aggiunta, anche il terzo giorno di ogni mese.\nProtegge anche dalla povert\u00e0 e dalla morte per emorragia.\nI suoi colori sono il rosso e il nero, predilige i giocattoli da bambino, le monete e gli attrezzi per la pesca. I suoi animali prediletti sono galli, polli e tartarughe.\nIl suo simbolo \u00e8 una collana imperlata con elementi rossi e neri che rappresentano i due poli opposti: la vita e la morte, la guerra e la pace, la sfortuna e la buona sorte.\n\u00c8 il primo degli Orisha guerrieri e nelle raffigurazioni precede gli altri, tra i quali vi \u00e8 Ogun.\nLa sposa di Eshu \u00e8 la sensuale Pomba-Gira (Vira, nel Candombl\u00e9), che simboleggia la seduzione la condotta lussuriosa (fino all'omosessualit\u00e0 e al sadomasochismo), e il cui aiuto viene invocato per risolvere problemi sentimentali o sessuali. \nEshu ha anche elementi del trickster; in particolare, si prende spesso gioco degli uomini, talvolta li burla e li raggira o li tenta, al fine di aiutarli a maturare. Pu\u00f2 adirarsi se qualcuno attraversa la strada incautamente nel momento sbagliato ed esattamente come il destino pare imprevedibile. Anche il suo carattere \u00e8 ambivalente, da un lato si dimostra dispettoso, irascibile e violento, dall'altro invece appare spesso allegro, benevolo e protettivo. \nDimora in vari luoghi, frequentando non solo le strade ma anche i boschi e i prati.\nEshu nella mitologia.\nIn uno dei racconti tradizionali che lo riguardano, per esempio, Eshu attravers\u00f2 un villaggio indossando un cappello per met\u00e0 nero e per met\u00e0 rosso, gettando la discordia fra coloro che sostenevano di aver visto uno straniero con un cappello nero, e quelli che invece sostenevano che il cappello fosse rosso. In una delle versioni del racconto, Eshu in seguito svel\u00f2 il mistero, ammaestrando gli abitanti del villaggio sulla relativit\u00e0 della percezione; in un'altra, il dio lasci\u00f2 invece che la disputa degenerasse fino al massacro.\nSecondo un'altra leggenda Eshu \u00e8 stato il primo uomo ad essere creato; sin dalla nascita manifest\u00f2 alcune doti straordinarie, quali la capacit\u00e0 di parlare e alcune tendenze pericolose, come quelle cannibaliche. Dopo aver divorato anche la madre, tent\u00f2 di fare un sol boccone anche della divinit\u00e0 Orunmila, il quale per nulla disposto a farsi mangiare, impugn\u00f2 una spada, affront\u00f2 l'insaziabile Eshu e lo tagli\u00f2 in duecento pezzetti. Per\u00f2 il diabolico Eshu riusciva a ricomporsi e ad autorigenerarsi continuamente e proprio quando sembrava che le ostilit\u00e0 fra i due tendessero all'infinito, i contendenti trovarono un accordo, che prevedeva la restituzione di tutti i corpi umani mangiati da Eshu in cambio dell'istituzione della norma di salutare Eshu per primo durante le cerimonie.\nEshu nelle diverse tradizioni.\nL'origine del culto di Eshu \u00e8 probabilmente identificarsi nella mitologia yoruba, in cui Eshu (o Esu) viene descritto come un'energia fluita dalla roccia sacra Yangi che consente agli uomini di comunicare con diverse classi di dei (Irunmole, Orisa, Orunmila e altri). Questa entit\u00e0 ha assunto in seguito le caratteristiche di un dio personale, e il suo culto si \u00e8 diffuso dall'Africa alle Americhe in seguito alla tratta degli schiavi. Divinit\u00e0 riconducibili a Eshu sono fra l'altro:\nNel pantheon Vud\u00f9, Eshu assume la denominazione di Legba, ossia del \"Dio che apre la barriera\", \u00e8 protettore dei recinti, detiene le chiavi dell'aldil\u00e0 e viene identificato con san Pietro. \nLebga (Eshu) \u00e8 una divinit\u00e0 importante nel Dahomey (attualmente Repubblica del Benin) dove rappresenta il guardiano dei crocicchi e del tempio."}
{"id": "110520", "revid": "58196", "url": "https://it.wikipedia.org/wiki?curid=110520", "title": "Modalismo", "text": ""}
{"id": "110522", "revid": "1543377", "url": "https://it.wikipedia.org/wiki?curid=110522", "title": "Yemaja", "text": "Nella mitologia yoruba, e nei culti correlati afroamericani come il Candombl\u00e9 e il Vodun, Yemaja \u00e8 la madre di tutti gli Orisha. A seconda della tradizione, viene indicata anche come Imanja, Jemanja, Yemalla, Yemana, Yemanja, Yemaya, Yemayah, Yemoja, Ymoja e in altre varianti. \u00c8 la regina del mare; si invoca per protezione (in particolar modo delle donne incinte), purificazione e aiuto in generale, chiedendone la manifestazione nel suo aspetto pi\u00f9 materno; un altro aspetto di Yemaja, quello distruttore, \u00e8 simboleggiato dal mare in tempesta.\nAspetto, forme e attributi.\nLa tradizione narra che Yemaja sia nata dalla spuma del mare (come Venere); la sua figura si pu\u00f2 far corrispondere a quella generale della \"Grande Madre\", propria di numerose tradizioni.\nHa insegnato l'amore a tutti gli \"Orisha\", \u00e8 sposata con Babal\u00fa Ay\u00e9. Tra le caratteristiche che la contraddistinguono vi sono la passione per la caccia, l'astuzia, l'indomabilit\u00e0, la collera, la severit\u00e0, l'allegria. Le sono associati i colori bianco e blu e il sabato; nei sincretismi viene identificata con la Vergine della Regola. I suoi fedeli, prima di pronunciare il suo nome, devono toccare con i polpastrelli la polvere della terra.\nTra i suoi attributi vi sono la luna e il sole, l'\u00e0ncora, il salvagente, le scialuppe. Veste abitualmente con una lunga veste azzurra con serpentine simboleggianti il mare e la spuma e regge un ventaglio adornato con conchiglie. \nDea madre e patrona delle donne, specialmente di quelle in gravidanza, \u00e8 patrona anche del fiume Ogun, le cui acque si dice che riescano a curare l'infertilit\u00e0. I suoi genitori sono Od\u00f9duw\u00e0 e Obatala. Suo figlio Orungan la violent\u00f2 una volta e ci riprov\u00f2 una seconda; per impedire questa violenza, Yemaja esplose dal proprio ventre quindici Orisha, inclusi Ogun, Olokun, Shopona e Shango.\nTra gli Umbandisti, Yemaja \u00e8 la dea dell'Oceano e dea patrona dei sopravvissuti ai naufragi."}
{"id": "110523", "revid": "1610933", "url": "https://it.wikipedia.org/wiki?curid=110523", "title": "Lontra canadese", "text": ""}
{"id": "110525", "revid": "188116", "url": "https://it.wikipedia.org/wiki?curid=110525", "title": "Arturo Labriola", "text": "Biografia.\nLaureato in giurisprudenza, milit\u00f2 sin dal 1895 tra le file del socialismo napoletano. Condannato per la sua partecipazione ai moti del 1898, dovette espatriare per evitare l'arresto, dapprima in Svizzera (dove prese contatto con Maffeo Pantaleoni e Vilfredo Pareto), poi in Francia. In esilio conobbe le idee di Georges Sorel che in seguito sostenne sul suo giornale.\nAll'inizio del Novecento rientr\u00f2 in Italia e avvi\u00f2 assieme alla sezione napoletana la battaglia contro la politica di apertura liberale della direzione socialista di Filippo Turati. Alla fine del 1902 lasci\u00f2 Napoli e fond\u00f2 a Milano, assieme a Walter Mocchi, il giornale \"Avanguardia socialista\" diventando il principale esponente della corrente rivoluzionaria, indi sindacalista rivoluzionaria, in seno al partito socialista. Riuscir\u00e0, nel 1904, insieme alla corrente intransigente di Enrico Ferri, direttore dell\"'Avanti!\", a sconfiggere la linea gradualista turatiana e permettere al Ferri di divenire segretario del Psi. In seguito, per\u00f2, i rapporti tra Labriola e Ferri si raffreddarono e, nel 1906, pass\u00f2 all'opposizione interna al partito. Fu con-direttore, con Angelo Oliviero Olivetti, della rivista sindacalista rivoluzionaria \"Pagine Libere\", edita a Lugano dal 1906 al 1911. Tornato a Napoli dove insegnava come libero docente, non approv\u00f2 la scissione sindacalista dal partito socialista, decisa a Ferrara nel 1907, perch\u00e9 giudicata prematura. Nel 1911 fu favorevole all'intervento dell'Italia in Libia (il che gli valse accuse di sciovinismo da parte di Lenin), ma fin\u00ec poi col criticare il modo di fare la guerra.\nStaccatosi dal sindacalismo rivoluzionario, nel 1913 entr\u00f2 in parlamento come socialista indipendente. Nel 1915 fu favorevole all'intervento dell'Italia nella prima guerra mondiale. Nel 1917 effettu\u00f2 un viaggio in Russia per incitare a proseguire la guerra. Nel 1918 fu pro-sindaco di Napoli (non poteva essere sindaco per incompatibilit\u00e0 con la carica di deputato). Eletto deputato nelle liste dell'Unione Socialista Italiana, dal 1920 al 1921 fu ministro del lavoro nell'ultimo gabinetto Giolitti. Negli anni venti collabor\u00f2 a \"Quarto Stato\".\nDichiaratamente massone (fu iniziato l'11 febbraio 1914 nella Loggia \"Propaganda massonica\" di Roma), durante il suo esilio in Francia fu membro della Loggia \"Italia\" n. 450 (che era quella di Eugenio Chiesa) e poi della Loggia \"Italia nuova\" n. 690 del Grande Oriente di Francia, a Parigi, e in Belgio - dove fu nominato professore d'economia all'Institut des Hautes \u00c9tudes de Belgique a Bruxelles - frequent\u00f2 la loggia \"les Amis Philanthrophes\" del Grande Oriente del Belgio, durante il suo soggiorno in Argentina fu affiliato alla Loggia \"Unione Italiana\" n. 12, che era quella di Alessandro Tedeschi. Labriola ricopr\u00ec la carica di gran maestro aggiunto del Grande Oriente d'Italia in esilio tra il 23 giugno 1930 e il 29 novembre 1931, assumendo \"di fatto\" le funzioni di gran maestro effettivo, dopo le sue dimissioni dalla carica fu nominato gran maestro onorario \"ad vitam\". Raggiunse il 33\u00ba grado del Rito scozzese antico e accettato. Ci\u00f2 nonostante nel dopoguerra Labriola dichiar\u00f2: \"io sono un temperamento antimassonico. I riti e le cerimonie non mi sono mai piaciuti. Ci st\u00f2 per far dispetto al vaticano\". Gi\u00e0 nel 1925, rispondendo ad un'inchiesta sulla massoneria aveva detto : \"riterrei piuttosto che \u00e8 anticlericale (...) e cos\u00ec fatta mi accomoda\". \nPartecip\u00f2 alla secessione dell'Aventino e fu quindi dichiarato decaduto come deputato nella seduta del 9 novembre 1926.\nIn esilio in Francia a causa del fascismo, torn\u00f2 in Italia il 22 dicembre del 1935 in occasione della guerra etiopica, per la quale si era mostrato apertamente favorevole, e da quel momento si avvicin\u00f2 al fascismo inviando una lettera di lode a Mussolini proprio durante la guerra di Etiopia: \"Mi permetta di assicurare Vostra Eccellenza dei miei sentimenti di piena solidariet\u00e0\". Dal 1936 al 1943 fu un collaboratore del mensile di Nicola Bombacci \"La Verit\u00e0\", rivista politica allineata sulle posizioni del socialismo nazionale, nonch\u00e9 vicina alla frangia rivoluzionaria e di sinistra del regime fascista. In seguito a queste prese di posizione pubbliche pro-fasciste, Labriola fu espulso dalla sezione di Bruxelles del partito socialista, dalla direzione del PSI e dal Grande Oriente d'Italia in esilio.\nDopo la guerra, nel 1946, fu eletto all'Assemblea costituente per il partito Alleanza Democratica della Libert\u00e0, in seguito fu senatore nel 1948.\nPensiero.\nPubblic\u00f2 molti libri di politica, di storia e di economia. Fu agli inizi ispirato dalle teorie di Marx che difese in un primo tempo nell'ambito del dibattito sulla crisi del marxismo, alla fine degli anni 1890. Sotto l'influsso delle teorie economiche marginaliste (Pareto, Pantaleoni), ader\u00ec quindi al revisionismo marxista: rimprover\u00f2 in particolare al marxismo il finalismo hegeliano e la teoria della catastrofe finale. Ma rimase pure critico nei confronti del pensiero liberale, di cui criticava l'eccessivo psicologismo edonista. In economia fin\u00ec coll'approdare ad una sorta di neo-ricardismo.\nTra il 1904 e il 1908 teorizz\u00f2 il sindacalismo rivoluzionario, e cio\u00e8 l'idea che la maturazione politica delle masse potesse farsi tramite l'azione diretta dei sindacati che, progressivamente, avrebbero dovuto avvalersi di tutte le funzioni riservate fino allora al partito socialista. La pratica dello sciopero e l'uso ragionato della violenza avrebbero dovuto sfociare nello sciopero generale risolutivo, sostitutivo del colpo di mano rivoluzionario.\nAllontanatosi a partire dal 1911 dal sindacalismo rivoluzionario, ma rimasto socialista, scrisse negli anni fra le due guerre libri in cui l'idea di popolo e di comunit\u00e0 coesa intendeva superare lo schema marxiano delle classi sociali e dell'antagonismo, dato che l'imprenditoria industriale contribuiva operosamente alla produzione, anche accumulando capitali per l'innovazione, ed era danneggiata anch'essa dalle speculazioni di cartello e dallo sfruttamento della manodopera da parte delle nascenti entit\u00e0 finanziarie. Rispetto a quella che sarebbe diventata negli anni trenta l'ortodossia socialista, Arturo Labriola poneva al centro del problema capitalistico i meccanismi della formazione del \"grande capitale\" e la speculazione finanziaria, le concentrazioni industriali e geopolitiche, l'abbassamento drastico delle tutele e la disgregazione dei gruppi etnici.\n50\u00ba anniversario della morte.\nIl 3 dicembre 2009, in occasione del 50\u00ba anniversario della sua scomparsa, il liceo scientifico Arturo Labriola di Napoli ha organizzato una giornata dedicata alla sua memoria, alla quale ha preso parte anche il sindaco Russo Jervolino."}
{"id": "110527", "revid": "1305772", "url": "https://it.wikipedia.org/wiki?curid=110527", "title": "Bart Kosko", "text": "\u00c8 allievo di Lotfi A. Zadeh, il modellizzatore della logica fuzzy.\nBart Kosko ha conseguito titoli universitari in economia, filosofia, matematica e ingegneria elettrica.\nAttualmente insegna, tra le altre cose, probabilit\u00e0 e statistica all'University of Southern California (USC).\n\u00c8 autore di diversi libri, nei quali ha illustrato il potenziale innovativo della logica fuzzy ed i suoi molteplici contributi originali alla medesima, contribuendo alla sua divulgazione e diffusione presso il grande pubblico. \nKosko sostiene che per secoli l'Occidente \u00e8 rimasto imprigionato in una concezione dicotomica della realt\u00e0: tutto o niente, vero o falso. Sua \u00e8 anche l'introduzione del concetto di entropia fuzzy, che consente di specificare numericamente il grado di sovrapposizione o somiglianza di un determinato insieme \"fuzzy\" al suo opposto, e di determinarne pertanto la contraddittoriet\u00e0 della descrizione. Infine, Kosko ha reinterpretato la teoria della probabilit\u00e0 alla luce del principio \"fuzzy\" fornendo nuove basi per la fondazione e l'interpretazione dei principali concetti probabilistici, come quello di frequenza relativa di accadimento degli eventi."}
{"id": "110529", "revid": "124340325", "url": "https://it.wikipedia.org/wiki?curid=110529", "title": "K\u0101l\u012b", "text": "K\u0101l\u012b (devanagari \u0915\u093e\u0932\u0940, lett. \"La Nera\"), anche K\u0101lik\u0101 (lett. \"Quella Nera\") o K\u0101lim\u0101 (lett. \"La Madre Nera\"), \u00e8 una divinit\u00e0 femminile ind\u00f9, manifestazione terribile, aggressiva e non materna della Dea. Descritta come battagliera e feroce, K\u0101l\u012b \u00e8 spesso associata al dio \u015aiva, del quale, in alcuni testi, incarna gli aspetti complementari.\nI culti di K\u0101l\u012b, in genere non aderenti all'ortoprassi brahmanica, sono tuttora vivi in India, dove il centro di maggior adorazione \u00e8 nella citt\u00e0 di Calcutta, presso il tempio di K\u0101l\u012bgh\u0101t. In alcune tradizioni shaktiste e tantriche, K\u0101l\u012b \u00e8 adorata come Realt\u00e0 Ultima, dea al contempo personale e impersonale, al di sopra di ogni altra divinit\u00e0 e manifestazione del cosmo.\nStoria.\nTracciare la storia di Kali \u00e8 difficile, ancor pi\u00f9 difficile di tracciare quella dello sposo \u015aiva; \u00e8 ovvio che la propria storia sia strettamente correlata ai contorni del suo culto, con origini pre-arie, che \u00e8 ancora molto sentito oggi quale strettamente correlato alla figura della Grande Madre, l'antica Dea, che si mostra nell'induismo con volti e figure diverse.\nIl nome Kali appare nella \"Mu\u1e47\u1e0daka Upani\u1e63ad\", non in qualit\u00e0 estrinseca di divinit\u00e0 ma intrinsecamente come una delle sette lingue fiammeggianti di Agni, il dio del fuoco. Tuttavia, un prototipo della dea Kali, intesa come divinit\u00e0 femminile, appare, nei \"\u1e5agveda\", con il nome di \"Raatri\", considerata anche il prototipo della dea Durg\u0101, dea con la cui figura Kali ha molti tratti in comune.\nCon i \"Pur\u0101\u1e47a\", alla Dea Kali fu assegnato un posto nel pantheon induista proprio quale emanazione della Dea Durga, di cui \u00e8 considerata la forma \"irata\".\nLa versione maggiormente accreditata riguardo a Kali comunque la vede quale consorte di \u015aiva, terzo elemento della Trimurti ind\u00f9, distruttore, caratteristica che \u00e8 considerata praticamente la funzione di Kali, che completa le funzioni esplicate da Brahm\u0101 il creatore e Vishnu il preservatore; ella illustra il carattere oscuro e negativo del Dio anche se tale visione \u00e8 alquanto riduttiva.\nIn effetti, per la visione induista della realt\u00e0, mettendo in risalto l'esigenza, in relazione al fatto di essere nel \"kaliyuga\" (lett. \"et\u00e0 oscura\") l'ultimo dei quattro \"yuga\", di un approccio che tenga in considerazione, oltre alla liberazione, anche il fruimento del mondo ossia il Tantrismo, il mondo non \u00e8 maya, ma potenza.\nE ci\u00f2 porta da s\u00e9 a considerare nel contesto tantrico il riaffiorare ed il venire in primo piano della figura di una Dea o Donna Divina, Shakti, nelle sue varie epifanie (soprattutto come Kali e Durga)..\nEssa \u00e8 la brillante, bruciante, vitale potenza di qualit\u00e0 di origine femminile, sia che si esprima in forma divina che umana ed il suo aspetto \u00e8 terribile perch\u00e9 implica un cambiamento radicale, che tutto dissolve, concepito alla stregua di una distruzione del creato e del tempo e la potenza per cui si attua \u00e8 simboleggiata dall'immagine spaventevole di Kali danzante.\nLa sua funzione distruttiva si esplica altres\u00ec nella citata versione della sua genesi quale aspetto irato di Durga e che la vuole quale unica dea in grado di uccidere Raktabija, il demone contro il quale gli dei avevano ingaggiato lo scontro finale.\nRaktabija \u2013 come dice il suo nome (in sanscrito 'rakta' significa \u201csangue\u201d e 'bija' \u201cseme\u201d) \u2013 sembrava invincibile in quanto appena una goccia del suo sangue toccava terra nasceva un altro demone e cos\u00ec all'infinito.\nDal sopracciglio di Durga allora, nacque Kali, la notte suprema che divora tutto ci\u00f2 che esiste, il tempo che distrugge i mondi; con la sua bocca bevve tutto il sangue di Raktabija evitando che toccasse terra e poi gli tagli\u00f2 di netto la testa.\nLa sete di sangue, di violenza, di morte rese ebbra la dea che pi\u00f9 non si ferma, e solo Shiva, il suo sposo, riesce a fermarla gettandosi su di lei. Kali vorrebbe uccidere anche Shiva e lo atterra, ma quando riconosce il suo sposo, si ferma.\nAl culto di questa dea era legata la setta di strangolatori dei thug che compivano omicidi rituali in India.\nSimbolismo.\nNonostante sia grossolanamente identificata come simbolo di oscurit\u00e0 e violenza, si tratta di una deit\u00e0 benefica e terrificante al tempo stesso, dotata di numerosi attributi dal profondo significato simbolico:\nElla \u00e8 tradizionalmente rappresentata con una collana di crani umani attorno al collo, il suo viso spaventato \u00e8 macchiato di lunghe strie di sangue.\nQuale Bhairavi (la Spaventosa, la Terribile) ella \u00e8 la forza prorompente dell'iniziazione violenta, principio tantrico del Femminino distruttivo inteso come forza di trascendenza immediata. Il suo aspetto \u00e8 di una sessualit\u00e0 intensa e proiettata verso l'ascesa di Kundalini, che brucia ogni ostacolo nel suo percorso. Ella stringe tra le mani strumenti di trasformazione potenti che recidono i legami del mondo manifesto (il pugnale magico), li ritrasformano secondo la volont\u00e0 dell'adepto (lo scettro) e li raccolgono nella coppa, che simboleggia anche il principio femminile nella sua ipostasi di colei che accoglie.\nAssociata a Shakti e Durga, entrambe controparti di \u015aiva, da lui inseparabili, contiene qualcosa di entrambe, ma i suoi simboli sono chiaramente tali da evocare bhaya (paura) e vibhitsa (repulsione), portandoci in contatto con gli aspetti oscuri del cosmo e del divino; aspetti che, in genere, si tende a negare o sopprimere. La sua lingua grondante di sangue rappresenta la forza materiale dell'universo che genera l'impegno, Rajas (da cui il Raja yoga) ma anche la passione e la sofferenza, ha il compito di portare Shiva all'impegno nel vincere le forze dell'ignoranza, delle tenebre, e dunque del male. (citato in \"\")\nViene celebrata una puja in suo onore durante Diwali nelle regioni del Bengala, dell'Orissa e dell'Assam."}
{"id": "110530", "revid": "1448629", "url": "https://it.wikipedia.org/wiki?curid=110530", "title": "Wikimedia Commons", "text": "Wikimedia Commons (chiamato anche Commons) \u00e8 un archivio di immagini digitali, suoni ed altri file multimediali con licenza libera. \u00c8 un progetto della Wikimedia Foundation, e al novembre 2021 ospita oltre 78 milioni di file, costituendo uno dei maggiori archivi di risorse multimediali a scopo didattico e documentale liberamente utilizzabili nel web.\nI file inviati a questo archivio possono essere usati direttamente da tutti gli altri progetti che si trovano sui server Wikimedia, inclusi Wikipedia, Wikibooks, Wikinotizie, Wikispecies, come se fossero caricati localmente su ogni singolo progetto (in alcuni casi \u00e8 per\u00f2 possibile che l'uso di certe immagini sia vietato in specifici progetti a causa di problematiche legislative dovute a leggi locali).\nStoria.\nIl progetto nacque il 7 settembre 2004 con lo scopo di costituire un archivio centralizzato per le immagini e le altre risorse multimediali dei progetti Wikimedia (in precedenza ogni progetto Wikimedia e ogni edizione di Wikipedia richiedeva di caricare i file multimediali nel proprio database).\nIl 24 maggio 2005 Wikimedia Commons ha raggiunto la pietra miliare di file multimediali caricati. \u00c8 stato anche il primo progetto Wikimedia ad utilizzare il software MediaWiki versione 1.4. Il linguaggio predefinito per Commons \u00e8 l'inglese; l'interfaccia per\u00f2 pu\u00f2 essere configurata nelle preferenze utente per utilizzare qualsiasi altra lingua. Molte pagine sono gi\u00e0 state tradotte in varie lingue.\nDal 2005 Wikimedia Commons non permette il caricamento di file con licenze non libere, incluse le licenze che limitano l'uso commerciale del contenuto multimediale o che sono rilasciati in fair use. Tra le licenze libere accettate da Commons, la GFDL e le licenze Creative Commons libere (cio\u00e8 che non restringono l'uso al solo scopo non commerciale e che non impediscono la modifica del contenuto).\nDal maggio 2005 il sito ha accumulato un'ampia collezione. Raccoglie oltre riproduzioni di dipinti di pubblico dominio dai tempi antichi ai moderni, oltre file di pronuncia in varie lingue, centinaia di registrazioni di pubblico dominio di musica classica e una collezione in crescita di filmati di discorsi storici.\nNorme.\nLo scopo di Wikimedia Commons \u00e8 quello di fornire un archivio di file multimediali \"che renda disponibili a tutti contenuti multimediali educativi di pubblico dominio e con licenza gratuita e che funga da archivio comune per i vari progetti della Wikimedia Foundation\". L'espressione \"educativo\" deve essere intesa secondo il suo significato ampio di \"fornitura di conoscenza; istruttivo o informativo\". \nLa maggior parte dei progetti Wikimedia consente ancora caricamenti locali che non sono visibili ad altri progetti o lingue, ma questa opzione \u00e8 pensata per essere utilizzata principalmente per materiale (come il contenuto di fair use) consentito dalle politiche del progetto locale, ma che non sarebbe consentito secondo politica sul copyright di Commons. Wikimedia Commons stesso non consente il fair use o il caricamento con licenze non libere, comprese le licenze che limitano l'uso commerciale dei materiali o vietano lavori derivati. Per questo motivo, Wikimedia Commons ospita sempre media con licenza gratuita ed elimina le violazioni del copyright. Le licenze accettabili includono le licenze Creative Commons Attribution and Attribution/ShareAlike, altri contenuti gratuiti e licenze di software libero e dominio pubblico.\nLa lingua predefinita per Commons \u00e8 l'inglese, ma gli utenti registrati possono personalizzare la propria interfaccia per utilizzare qualsiasi altra traduzione dell'interfaccia utente disponibile. Molte pagine di contenuto, in particolare pagine e portali di politiche, sono state tradotte in varie lingue. I file su Wikimedia Commons sono classificati utilizzando il sistema di categorie di MediaWiki. Inoltre, sono spesso raccolti nelle singole pagine di gallerie di attualit\u00e0. Sebbene il progetto fosse originariamente proposto per contenere anche file di testo libero, questi continuano ad essere ospitati su un progetto gemello, Wikisource.\nContenuti controversi.\nIl sito \u00e8 stato criticato per aver ospitato grandi quantit\u00e0 di pornografia amatoriale, spesso caricata da esibizionisti che sfruttano il sito per gratificazione personale e che sono abilitati da amministratori partecipi.\nNel 2010, il cofondatore di Wikipedia Larry Sanger ha segnalato Wikimedia Commons all'FBI per aver ospitato immagini sessualizzate di bambini noti come \"lolicon \". Dopo che questo \u00e8 stato riportato dai media, Jimmy Wales, fondatore della Wikimedia Foundation che ospita Commons, ha usato il suo privilegio di amministratore per eliminare diverse immagini senza discussione dalla comunit\u00e0 Commons. Wales ha risposto al contraccolpo della comunit\u00e0 Commons rinunciando volontariamente ad alcuni privilegi del sito, inclusa la possibilit\u00e0 di eliminare i file.\nWikimedia Commons Pictures of the Year.\nLa Commons Picture of the Year (POTY) \u00e8 una competizione che \u00e8 stata lanciata per la prima volta nel 2006. Ha lo scopo di identificare le migliori immagini con licenza gratuita tra quelle che nel corso dell'anno hanno ottenuto lo status di immagine in primo piano. "}
{"id": "110532", "revid": "287204", "url": "https://it.wikipedia.org/wiki?curid=110532", "title": "Eurovision Song Contest 1992", "text": "Il trentasettesimo Concorso Eurovisione della Canzone si tenne a Malm\u00f6 (Svezia) il 9 maggio 1992.\nStoria.\nCon il ritorno dei Paesi Bassi il numero di partecipanti del concorso del 1992 aument\u00f2 a ventitr\u00e9. \u00c8 l'ultimo anno in cui la Jugoslavia ha partecipato alla manifestazione. Le cartoline di presentazione dei cantanti cambiarono ancora: ogni cantante partecipante mostrava le pi\u00f9 popolari bellezze dei Paesi in gara.\nLa scenografia rappresentava un grande vascello vichingo con un drago fumante. La vincitrice del \u201cGran Premio dell'Eurovisione\u201d di quell'anno fu Linda Martin con il brano \"Why me?\", per l'Irlanda; l'autore del brano fu Johnny Logan che, come solista, vinse il concorso nel 1980 con \"What's another year\" e nel 1987 \"Hold me now\" come interprete. Mia Martini torna a rappresentare l'Italia: \"Rapsodia\" \u00e8 il brano con il quale si classifica al quarto posto.\nStruttura di voto.\nOgni Paese premia con dodici, dieci, otto e dal sette all'uno punti le proprie dieci canzoni preferite.\nOrchestra.\nDiretta dai maestri: Paul Abela (Malta), Olli Ahvenlahti (Finlandia), Haris Andreadis (Grecia), Anders Berglund (Svezia e Jugoslavia), Norbert Daum (Germania), Marco Falagiani (Italia), Frank Fievez (Belgio), Ronnie Hazlehurst (Regno Unito), Noel Kelehan (Irlanda), Henrik Krogsg\u00e5rd (Danimarca), Leon Ives (Austria), Christian Jacob (Lussemburgo), Javier Losada (Spagna), Rolf L\u00f8vland (Norvegia), Carlos Alberto Moniz (Portogallo), Magdi Vasco Noverraz (Francia), Kobi Oshrat (Israele), Aydin \u00d6zari (Turchia), Roby Seidel (Svizzera), George Theophanous (Cipro), Harry van Hoof (Paesi Bassi) e Nigel Wright (Islanda).\nClassifica.\n12 punti"}
{"id": "110540", "revid": "183694", "url": "https://it.wikipedia.org/wiki?curid=110540", "title": "Edoardo Bassini", "text": "Biografia.\nLaureatosi all'Universit\u00e0 di Pavia nel 1866, partecip\u00f2 alla terza guerra di indipendenza italiana dove fu gravemente ferito.\nAllievo di Luigi Porta ebbe modo di frequentare gli ambienti chirurgici pi\u00f9 importanti di Europa avendo modo di conoscere Theodor Billroth considerato il padre della chirurgia gastro-intestinale e Joseph Lister scopritore dell'antisepsi.\nRitornato in Italia applic\u00f2 le conoscenze apprese alla sua attivit\u00e0 professionale raggiungendo traguardi importanti.\nDapprima primario chirurgo all'ospedale della Spezia, nel 1878 fu nominato direttore della cattedra di \"clinica chirurgica\" dell'Universit\u00e0 di Parma.\nNel 1882 si trasfer\u00ec all'Universit\u00e0 di Padova dapprima come direttore della cattedra di \"patologia chirurgica\" e, dal 1888, (succedendo a Tito Vanzetti) come direttore di quella di \"clinica chirurgica\", cattedra che manterr\u00e0 fino al 1919.\nNel 1904 fu nominato Senatore del regno d'Italia.\nMor\u00ec a Vigasio il 19 luglio 1924, ed \u00e8 sepolto nel cimitero monumentale di Pavia\nIl suo contributo fondamentale alla chirurgia fu lo studio dell'anatomia della regione inguinale ideando un metodo originale di cura chirurgica \"radicale\", come lui stesso la defin\u00ec, dell'ernia (\"tecnica sperimentata per la prima volta il 24 dicembre 1884 nell'ospedale maggiore di Padova\").\nI suoi studi furono contemporanei ed indipendenti rispetto a quelli di un altro straordinario chirurgo che tratt\u00f2 lo stesso argomento, William Stewart Halsted.\nIl \"metodo Bassini\" \u00e8 divenuto universalmente noto ed applicato dalla maggior parte dei chirurghi, costituendo il fondamento di numerose varianti tecniche sviluppate successivamente nella chirurgia di questa patologia invalidante.\nOggi l'intervento ha un significato pi\u00f9 che altro storico essendo stato soppiantato dalle tecniche alloplastiche."}
{"id": "110541", "revid": "2060716", "url": "https://it.wikipedia.org/wiki?curid=110541", "title": "Pyongyang", "text": "Pyongyang (, lett. \"terra piana\", IPA: ) \u00e8 la capitale della Corea del Nord, di cui costituisce inoltre il centro commerciale e culturale. Al centro della pi\u00f9 importante zona mineraria, \u00e8 anche la maggiore citt\u00e0 industriale del Paese. Con una popolazione di 3.255.288 abitanti, \u00e8 la citt\u00e0 pi\u00f9 popolosa della Corea del Nord.\nGeografia fisica.\nTerritorio.\nPyongyang \u00e8 posta sulla parte centro-occidentale della Corea del Nord. Il Taedong attraversa la citt\u00e0 presso la Baia di Corea.\nClima.\nIl clima, continentale umido, \u00e8 in buona parte determinato dai secchi e freddi venti siberiani provenienti da nord. Le temperature solitamente non superano gli 0\u00a0\u00b0C da dicembre a febbraio. L'inverno \u00e8 generalmente pi\u00f9 secco dell'estate. Le precipitazioni nevose sono abbastanza frequenti d'inverno. Il passaggio dall'inverno, freddo e secco, all'estate calda e umida avviene rapidamente tra la fine d'aprile e l'inizio di maggio. Un simile e brusco ritorno alle condizioni invernali vi \u00e8 fra ottobre e novembre. L'umidit\u00e0 delle estati \u00e8 dovuta al monsone dell'estremo oriente, che si verifica tra giugno e agosto.\nStoria.\nOrigini e storia.\nSecondo la leggenda la citt\u00e0 fu fondata nel 1122 a.C. con il nome Wangg\u014fms\u014fng (). Divenne una citt\u00e0 importante sotto la dinastia Gojoseon.\nNel 427, il regno di Goguryeo (uno dei Tre regni di Corea) vi stabil\u00ec la propria capitale. Nel 668, Pyongyang divenne la capitale del protettorato creato dalla dinastia Tang e nel 676 venne ripresa dal regno coreano di Silla, ma senza funzioni particolari.\nSotto la dinastia Joseon fu la capitale dell'omonima provincia. Fu occupata dai giapponesi durante l'invasione giapponese della Corea e dalla dinastia Qing nel XVII secolo.\nPeriodo moderno.\nDivenuto capoluogo provinciale nel 1896, la sua importanza crebbe dopo il 1945, quando termin\u00f2 l'occupazione giapponese e la citt\u00e0 venne occupata dalle forze sovietiche (il 25 agosto). Divent\u00f2 cos\u00ec nel 1948 la capitale provvisoria della Repubblica Popolare Democratica di Corea (il governo progettava di riconquistare la capitale ufficiale, Seul). Fu gravemente danneggiata durante la Guerra di Corea, sia a causa dell'occupazione delle forze della Corea del Sud (unico caso nella storia di truppe occidentali che abbiano espugnato la capitale di un paese comunista, dal 19 ottobre al 6 dicembre 1950) sia per il pesante bombardamento aereo dell'ONU nel 1952. Venne ricostruita a fine guerra grazie soprattutto agli aiuti sovietici (ancora oggi molti edifici mostrano chiare influenze dell'architettura stalinista).\nMonumenti e luoghi d'interesse.\nArchitettura.\nLa capitale fu interamente ricostruita dopo la guerra di Corea (1950\u20131953) ed \u00e8 stata riprogettata con enormi viali, monumenti imponenti e grandiosi edifici monoblocco.\nLa costruzione pi\u00f9 alta della citt\u00e0 \u00e8 il Ryugyong Hotel, un edificio di 330 metri con 105 piani, per un totale di 360.000 m\u00b2 di superficie racchiusa. La costruzione dell'edificio ebbe inizio nel 1987, ma venne fermata nel 1992 a causa dello stato economico disastroso in cui versava il paese a seguito anche della fine dell'Unione Sovietica. La struttura rimase senza finestre e interni per 16 anni, fino a quando nell'aprile del 2008 riprese la costruzione sotto la supervisione della societ\u00e0 di costruzioni del Gruppo Orascom, che ha investito notevolmente nella telefonia mobile e nell'edilizia in Corea del Nord. L'edificio non \u00e8 stato comunque ultimato; in un secondo momento le facciate sono state rivestite di led al fine di renderlo una sorta di enorme \"totem\" luminoso su cui proiettare immagini di propaganda.\nSullo skyline della capitale spiccano altri edifici di notevoli dimensioni: lo Yanggakdo International Hotel (alto 170 m), le torri gemelle del Koryo Hotel (alte 143 m ciascuna), la Pyongyang TV Tower (una torre per telecomunicazioni alta 110 m), l'immenso Rungrado May Day Stadium e la torre del Juche (la seconda struttura in pietra pi\u00f9 alta al mondo, con i suoi 170 m).\nTra gli altri luoghi d'interesse in citt\u00e0 \u00e8 possibile enumerare: l'arco di trionfo (una replica pi\u00f9 grande dell'Arc de Triomphe di Parigi), la presunta casa natale di Kim Il-sung sulla collina di Mangyongdae e le colossali statue bronzee di Kim Il-sung e Kim Jong-il presenti nel Grande monumento Mansudae. \nV'\u00e8 altres\u00ec il Palazzo del sole di Kumsusan, mausoleo dei leader del paese.\nGeografia antropica.\nSuddivisioni amministrative.\nP'y\u014fngyang \u00e8 divisa in 18 distretti (\"kuy\u014fk\" o \"guy\u014fk\") e 2 contee (\"kun\" o \"gun\"):\nEconomia.\nPyongyang rappresenta il vero e proprio centro industriale ed economico della Corea del Nord. Grazie all'abbondanza di risorse naturali come carbone, ferro e rocce calcaree, nonch\u00e9 ai sistemi di trasporto terrestre e idrico, \u00e8 stata la prima citt\u00e0 nordcoreana ad emergere dopo la guerra di Corea. Sono presenti sia industrie leggere sia pesanti, entrambe sviluppate in parallelo. Le produzioni pesanti includono quelle del cemento, ceramiche industriali, armi e munizioni, anche se il settore dell'ingegneria meccanica rimane quello principale. A Pyongyang e nelle periferie sorgono invece industrie leggere specializzate in tessuti, calzature e cibo e altri prodotti.\nUna particolare enfasi viene posta sulla produzione e la fornitura di prodotti freschi e di raccolti sussidiari nelle periferie della citt\u00e0: tra le coltivazioni vi sono quelle di riso, mais e soia, mentre Pyongyang mira a raggiungere l'autosufficienza nella produzione di carne tramite strutture intensive per l'allevamento di maiali, polli e altri animali.\nLa citt\u00e0 soffre ancora di frequenti cali di energia elettrica. Per risolvere questo problema, sono state realizzate due centrali elettriche - le Stazioni di Huichon 1 e 2 - nella provincia di Chagang che riforniscono la citt\u00e0 attraverso delle linee di trasmissione dirette. Una seconda fase del progetto di espansione energetica, lanciata nel gennaio 2013, prevede una serie di piccole dighe lungo il fiume Ch'\u014fngch'\u014fn. Le prime due centrali hanno una capacit\u00e0 di generazione massima di 300 megawatt (MW), mentre le 10 dighe generano una potenza al di sotto dei 120 MW. Inoltre, la citt\u00e0 ha diverse centrali termoelettriche, tra le quali la Pyongyang TPS con una capacit\u00e0 di 500 MW, la East Pyongyang TPS con una capacit\u00e0 di 50 MW e la Kangdong TPS ancora in costruzione.\nCommercio.\nPyongyang \u00e8 sede di numerosi grandi magazzini, tra cui il Pothonggang, il Pyongyang n. 1 e n. 2, il Kwangbok, il grande magazzino Ragwon, il grande magazzino della stazione di Pyongyang e il grande magazzino per bambini di Pyongyang.\nLa citt\u00e0 ha inoltre il negozio Hwanggumbol, appartenente ad una catena di minimarket di propriet\u00e0 statale che fornisce beni a prezzi inferiori a quelli dei mercati jangmadang. I negozi Hwanggumbol sono stati realizzati specificamente per controllare i mercati in espansione della Corea del Nord attirando i consumatori e garantendo cos\u00ec la circolazione di denaro nei negozi gestiti dal governo.\nInfrastrutture e trasporti.\nPyongyang \u00e8 inoltre il principale scalo dei trasporti del paese: possiede una rete di strade, ferrovie e rotte aeree che collegano la citt\u00e0 a destinazioni nazionali ed internazionali. \u00c8 il punto di partenza delle autostrade interregionali che raggiungono Namp'o, W\u014fnsan e Kaes\u014fng. La stazione ferroviaria di Pyongyang serve le principali linee del paese, tra cui la linea Pyongyu e Pyongbu. Sono inoltre disponibili dei servizi ferroviari internazionali regolari che connettono la capitale a Pechino, Dandong e Mosca.\nUn viaggio in treno diretto a Pechino dura circa 25 ore e 25 minuti, un viaggio per Dandong dura circa 6 ore mentre un viaggio diretto a Mosca dura sei giorni. La citt\u00e0 si collega anche al ponte di terra eurasiatico attraverso la ferrovia transiberiana. \u00c8 previsto inoltre un collegamento ferroviario ad alta velocit\u00e0 con W\u014fnsan.\nLe linee della metropolitana (due per un totale di 22,5 km), dei tram e dei filobus vengono utilizzate principalmente dai pendolari come mezzo per spostarsi in citt\u00e0. Le corsie ciclabili sono state introdotte sulle principali arterie stradali soltanto nel luglio 2015. In citt\u00e0 vi \u00e8 una scarsa presenza di automobili, quasi nulla se comparata alla vicina Seul o a qualunque altra citt\u00e0 occidentale, poich\u00e9 rappresentano nel paese un simbolo dello status sociale per via della loro scarsit\u00e0 in seguito alle sanzioni internazionali e alle leggi interne. \nLa compagnia aerea statale di bandiera Air Koryo ha programmato voli internazionali dall'aeroporto internazionale di Pyongyang (a 24 km dal centro cittadino) diretti a Pechino (PEK), Shenyang (SHE), Vladivostok (VVO), Shanghai (PVG) e Dandong. Le uniche destinazioni nazionali sono Hamh\u016dng, W\u014fnsan, Chongjin, Hyesan e la Contea di Samjiyon. A partire dal 31 marzo 2008, Air China ha lanciato un servizio regolare tra Pechino e Pyongyang, nonostante alcuni voli della compagnia cinese siano spesso cancellati a causa della mancanza di passeggeri.\nAmministrazione.\nGemellaggi.\nPyongyang \u00e8 gemellata con le seguenti citt\u00e0:"}
{"id": "110542", "revid": "1513836", "url": "https://it.wikipedia.org/wiki?curid=110542", "title": "Eurovision Song Contest 1991", "text": "Il trentaseiesimo Concorso Eurovisione della Canzone si tenne a Roma (Italia) il 4 maggio 1991, nello Studio 15 di Cinecitt\u00e0.\nStoria.\nNel 1991 il numero di partecipanti fu lo stesso dell'anno precedente, ma al posto dei Paesi Bassi, che non parteciparono per via di una ricorrenza nazionale, vi fu Malta che rientr\u00f2 nel concorso. A causa della guerra nel Golfo Persico e delle prime avvisaglie di quella in Jugoslavia la RAI decise di spostare il concorso da Sanremo a Roma per ragioni di sicurezza. A causa di questo spostamento tardivo sembr\u00f2 che la Rai non fosse completamente pronta per lo spettacolo. Al contrario dell'anno precedente le cartoline di presentazione dei cantanti mostravano i monumenti della citt\u00e0 ospitante con gli artisti che cantavano famose canzoni italiane.\nIn apertura dello spettacolo Toto Cutugno e Gigliola Cinquetti, vincitori dell'ESC, cantarono i brani che li avevano portati alla vittoria.\nQuell'anno la manifestazione vide un pari merito tra due canzoni: la Francia con \"C'est le dernier qui a parl\u00e9 qui a raison\", interpretato da Amina, e la Svezia con \"F\u00e5ngad av en stormvind\", cantata da Carola. Il regolamento prevedeva che, in caso di pari merito, avrebbe vinto il Paese con il maggior punteggio ricevuto pi\u00f9 volte; la vittoria and\u00f2 perci\u00f2 alla Svezia che aveva avuto pi\u00f9 volte i dieci punti (i due Paesi avevano ricevuto lo stesso numero di volte i dodici punti). La Svizzera ritorna a cantare in italiano con Sandra Sim\u00f2 che si esibisce in \"Canzone per te\". Peppino Di Capri canta in napoletano; la sua \"Comme \u00e8 doce 'o mare\" \u00e8 settima. In Italia 6.683.000 spettatori hanno seguito l'evento, trasmesso in diretta da RaiUno. I testi dello spettacolo erano di Carla Vistarini.\nOrganizzazione generale.\nL'organizzazione generale \u00e8 stata a cura della Publispei.\nOrchestra.\nDiretta dai maestri: Paul Abela (Malta), Olli Ahvenlahti (Finlandia), Haris Andreadis (Grecia), Anders Berglund (Svezia), Bruno Canfora (Italia), Fernando Correia Martins (Portogallo), Flaviano Cuffari (Svizzera), Francis Goya (Lussemburgo), Ronnie Hazlehurst (Regno Unito), Noel Kelehan (Irlanda), Alexandros Kyros Zografou (Cipro), Pete Knutsen (Norvegia), Henrik Krogsg\u00e5rd (Danimarca), Eduardo Leiva (Spagna), Slobodan Markovi\u0107 (Jugoslavia), Jon \u00d3lafsson (Islanda), Kobi Oshrat (Israele), Richard \u00d6sterreicher (Austria), J\u00e9rome Pillement (Francia), Roland Verlooven (Belgio), Hermann Weindorf (Germania) e Turhan Y\u00fckseler (Turchia).\nModalit\u00e0 di voto.\nOgni Paese ha votato con una giuria che ha stilato una classifica delle dieci canzoni preferite e ha attribuito i punti nel seguente modo:\nNessun punto viene assegnato alle canzoni dei restanti Paesi. Alla fine dell'esibizione di tutti i cantanti iniziano le votazioni delle giurie. Successivamente viene effettuato un collegamento con ogni singolo Paese che annuncia i risultati delle votazioni nel loro Paese, partendo dalla canzone che ha ottenuto un punto.\nClassifica.\nRisultati pareggio\n12 punti"}
{"id": "110544", "revid": "287204", "url": "https://it.wikipedia.org/wiki?curid=110544", "title": "Giudizio finale e Inferno", "text": "Gli affreschi di Buonamico Buffalmacco raffiguranti Il Giudizio finale e L'Inferno sono due scene collegate di una serie di tre grandi dipinti, eseguiti tra 1336 e 1341 su commessa dei frati domenicani nel Camposanto di Pisa. Staccate dalla parete e riportate su tela le due opere (che misurano rispettivamente metri 6,0x8,6 e metri 6,0x7,0) sono oggi conservate presso lo stesso Camposanto, dopo lunga opera di restauro.\nDescrizione e stile.\nNell'arte gotica la rappresentazione del Giudizio Universale segue uno schema canonico: in alto \u00e8 la \"Gerusalemme Celeste\", con le schiere ordinate dei santi e dei beati che contemplano il \"Cristo giudicante\". Con gesto pacato ma sicuro Cristo divide la scena in due settori: a destra gli eletti; a sinistra i reprobi, travolti da un fiume di fuoco che li fa precipitare all'inferno. Se questa \u00e8 l'idea generale, l'artista deve poi fare i conti con lo spazio pittorico a disposizione. Per esempio nella Cappella degli Scrovegni a Padova, Giotto aveva tutta la controfacciata della chiesa a disposizione, qui Buffalmacco pu\u00f2 contare solo sull'altezza dei muri che recintano il Camposanto. Anzich\u00e9 rimpicciolire le figure opta per una soluzione in lunghezza, affiancando il Giudizio alle scene dell'Inferno.\nUno sguardo d'insieme al \"Giudizio finale\" ci consente di rilevare elementi di forte originalit\u00e0 iconografica nell'affresco di Buffalmacco e la sua autonomia rispetto allo stile di Giotto. Il Giudizio, cosa insolita, \u00e8 condotto congiuntamente da Cristo e dalla Vergine, entrambi assisi nell'arcobaleno di due \"mandorle\" adiacenti. Misericordioso \u00e8 l'atteggiamento della Vergine, con una mano al seno; severo quello di Cristo, con il braccio alzato in segno di condanna (gesto che ci induce a pensare che il Michelangelo della Sistina dovesse conoscere gli affreschi del Camposanto di Pisa).\nAi lati dei giudicanti, posti in semicerchio un po' in basso, stanno gli Apostoli, mentre sopra di essi stanno alcuni angeli che recano nelle mani i simboli della Passione. Sotto le due \"mandorle\" troviamo un gruppo formato da due angeli buccinatori, da un terzo accovacciato che si chiude la bocca con una mano, e da un quarto, ritto in piedi, che regge due cartigli; in quello di destra sta scritto: \"\"venite benedicti patris mei, percipite regnum quod vobis paratum est\"; in quello a sinistra: \"ite maledicti in ignem aeternum qui paratus est a diabulo\"\".\nPi\u00f9 in basso, al centro, San Michele Arcangelo, con la spada nella destra, indica ad altri arcangeli i compiti da eseguire per smistare correttamente le anime. I morti resuscitano dalla terra, da tombe quadrate scavate direttamente nel suolo. Uno di essi, che aveva recuperato la vita a destra, sul lato dei giusti, viene afferrato per i capelli e riportato tra i dannati; per contro, sulla sinistra, un arcangelo presenta a San Michele un eletto, erroneamente uscito da terra nella zona dei dannati. In primo piano \u00e8 raffigurato, mentre esce da una tomba ed \u00e8 ancora incerto del suo destino, il Re Salomone.\nLa fama di Buffalmacco nel suo tempo fu sicuramente alimentata dalla spaventevole scena dell\"Inferno\", collocata proprio di fianco al Giudizio. Al centro troneggia \"Lucifero\", figura gigantesca, di dimensioni doppie rispetto al Cristo giudice. Lucifero rappresenta l'orgoglio, radice di tutti i vizi. Di colore verde, con le corna e squame serpentine, \u00e8 ritratto mentre sbrana un dannato con le orride zanne.\nAttorno a questo mostro tricefalo (le due teste laterali sono appena distinguibili ai lati), che inghiotte ed evacua i dannati, si organizza una rigorosa suddivisione in zone, differenziate a seconda del genere di supplizi che vi sono praticati. Si tratta spesso dello stesso tipo di torture che si vedono nell'affresco di Giotto a Padova, ma qui esse sono suddivise in aree distinte, riservate ciascuna alla punizione di uno dei sette peccati capitali, ispirati alla Divina Commedia dantesca.\nNel girone dei \"Simoniaci\" troviamo un mostro marino che richiama forse l'episodio di Giona inghiottito dalla balena - \"\"ho invocato il Signore\u2026dal profondo degli inferi ho gridato\" (Giona 2:1,2)\" - mostro che compare assai spesso nelle rappresentazioni dell\"Inferno\" tipiche dell'arte nordica. Tra i \"Simoniaci\" troviamo anche la figura di Maometto: si tratta di una raffigurazione che ubbidisce ad un preciso intento pedagogico e propagandistico della Chiesa che continuer\u00e0 anche nel XV secolo (come si pu\u00f2 osservare nell\"Inferno\" di Giovanni da Modena nella Basilica di San Petronio a Bologna).\nVoci correlate.\nLe altre scene del ciclo:"}
{"id": "110545", "revid": "49", "url": "https://it.wikipedia.org/wiki?curid=110545", "title": "Dionea", "text": ""}
{"id": "110546", "revid": "729019", "url": "https://it.wikipedia.org/wiki?curid=110546", "title": "Angelo Bassini (patriota)", "text": "Biografia.\nAngelo Bassini nacque a Pavia da una famiglia di probabile origine milanese. Disertato il servizio militare austriaco prese parte alla prima guerra d'indipendenza nel 1848 e alla difesa di Roma nel 1849.\nNel 1859 fu con Garibaldi nella seconda guerra d'indipendenza e nel 1860 gli venne assegnata l'ottava compagnia dei Mille con il titolo di colonnello.\nSegu\u00ec nuovamente Garibaldi nella giornata dell'Aspromonte.\nCon lo scoppio della terza guerra d'indipendenza si arruol\u00f2 nel Corpo Volontari Italiani di Garibaldi come tenente colonnello del 3\u00ba reggimento. Il 3 luglio fu ferito nella battaglia di Monte Suello e decorato di medaglia d'argento al Valor militare con la seguente motivazione: \"Leggermente ferito continu\u00f2 a combattere\".\nCongedato dall'esercito torn\u00f2 a Pavia dedicandosi all'assistenza educativa, ma l'anno successivo partecip\u00f2 alla campagna dell'Agro Romano combattendo nella battaglia di Mentana. Mor\u00ec a Pavia nel 1889."}
{"id": "110547", "revid": "73843", "url": "https://it.wikipedia.org/wiki?curid=110547", "title": "Seul", "text": "Seul (anche Seoul, e in coreano (letteralmente: 'la capitale'), pronuncia italiana: S\u00f3ul ), ufficialmente (Citt\u00e0 Speciale di Seoul), conosciuta anticamente come \"Gyeongseong\", \"Hanyang\", \u00e8 la capitale della Corea del Sud. Situata nel nord-ovest del Paese, poco pi\u00f9 a sud della zona demilitarizzata coreana, sul fiume Han, \u00e8 il centro politico, culturale, sociale ed economico pi\u00f9 importante dello Stato. \nSede delle multinazionali che operano nel Paese, come capitale della Corea del Sud rappresenta una delle pi\u00f9 forti economie mondiali ed \u00e8 il simbolo visibile di quello che viene chiamato il \"miracolo del fiume Han\", riferito agli enormi progressi nel campo dell'economia sudcoreana negli ultimi decenni. Secondo i dati del servizio demografico ONU l'area urbana di Seul contava 10,3 milioni di abitanti nel 2018, occupando il ventiduesimo posto nella classifica delle citt\u00e0 pi\u00f9 popolose. Il tasso di fertilit\u00e0 a Seul \u00e8 solo 0,69 bambini per donna nel 2019. Il declino del tasso di natalit\u00e0 \u00e8 dovuto a un sistema economico che aumenta l'esclusione, una societ\u00e0 sempre pi\u00f9 solitaria e una mancanza di fiducia nel futuro.\nI dati cambiano notevolmente se si prendono in considerazione l'area metropolitana di Seul, tra cui il maggiore porto, Incheon, e il pi\u00f9 grande centro residenziale, Seongnam, con i quali l'agglomerato urbano arriva fino a venticinque milioni di abitanti. L'alta densit\u00e0 abitativa le ha permesso di diventare una delle citt\u00e0 pi\u00f9 \"cablate\" dell'economia informatica globale. Il traffico intenso e l'inquinamento industriale hanno spinto il governo metropolitano a prendere severi provvedimenti di natura ecologica, soprattutto per quanto riguarda la lotta contro lo smog e l'inquinamento idrico. A seguito di tali misure la situazione \u00e8 migliorata, ma resta problematica.\nGeografia fisica.\nTerritorio.\nSeoul giace sul bacino idrografico del fiume Han che attraversa il centro della citt\u00e0, dove sono situati i rilievi del Namsan e dell'Inwangsan. La citt\u00e0 \u00e8 circondata dal Bukhansan, Gwanaksan, Dobongsan, Suraksan, Buramsan, Guryongsan, Umyengsan, Achasan e Jiyangsan i quali formano un confine naturale tra Seoul e il Gyeonggi e Incheon. La distanza tra gli estremi orientali e occidentali della citt\u00e0 \u00e8 di 36,78 km, la distanza nord-sud di 30,3 km e l'area \u00e8 di circa 605,25 km\u00b2. L'area di Seoul \u00e8 lo 0,6% della Corea del Sud e lo 0,265% dell'intera Corea. Il punto pi\u00f9 a nord della citt\u00e0 \u00e8 Dobong-dong, nel distretto di Dobong e quello pi\u00f9 meridionale \u00e8 Wongji-dong del distretto di Seocho, quello pi\u00f9 a est \u00e8 Gangil-dong nel distretto di Gangdong e quello pi\u00f9 occidentale \u00e8 Ogok-dong nel distretto di Gangseo.\nIl tradizionale cuore di Seul \u00e8 la citt\u00e0 vecchia della dinastia Joseon, che \u00e8 oggi l'area del centro storico-direzionale, dove sono situati molti uffici di governo, centri direzionali di aziende, hotel e mercati tradizionali. Quest'area occupa la valle del Cheonggyecheon, un canale che corre da ovest a est prima di gettarsi nell'Han.\nSubito a sud si trovano gli antichi sobborghi di Yongsan-gu e Mapo-gu, e il fiume Han, oltre il quale \u00e8 situato il pi\u00f9 nuovo e ricco distretto di Gangnam. Il World Trade Center di Corea \u00e8 collocato nel Gangnam-gu. Nel medesimo distretto il Coex mall \u00e8 un famoso centro commerciale. Yoido, una grande isola in mezzo al fiume Han, \u00e8 sede dell'Assemblea nazionale (parlamento), del maggiore studio radiotelevisivo e di numerosi grandi palazzi direzionali, come il Korea Finance Building e la pi\u00f9 grande chiesa pentecostale del mondo. Lo stadio e il parco olimpici e il Lotte World sono situati nel Songpa-gu, sulla riva meridionale dell'Han.\nIl panorama di Seul \u00e8 notevole: i pi\u00f9 famosi grattacieli includono il Korea Finance Building, la Namsan Tower, il World Trade Center, i sei grattacieli residenziali Tower Palace e gli I-Park Apartments. Il numero dei grattacieli di Seul \u00e8 uno dei pi\u00f9 alti in Asia e viene subito dopo quelli di citt\u00e0 come Hong Kong e Singapore.\nLa pianificazione urbana \u00e8 sempre stato un valore fondamentale a Seul fin dal XIV secolo, quando fu ridisegnata per servire da capitale. Il palazzo reale della dinastia Joseon \u00e8 tuttora integro ed \u00e8 stato restaurato recentemente.\nClima.\nSeul si trova nella regione di confine tra il clima subtropicale umido e il clima continentale umido (classificazione climatica di K\u00f6ppen Cwa/Dwa), a seconda del periodo. Le estati sono generalmente calde e umide, con la stagione delle piogge che va tra giugno e luglio. In agosto, nel mese pi\u00f9 caldo, la temperatura oscilla tra i 22 e 29\u00a0\u00b0C. Gli inverni sono relativamente freddi, con una temperatura media in gennaio -2\u00a0\u00b0C.\nStoria.\nNome.\nLa citt\u00e0 di Seul era conosciuta in origine come Wiryeseong, capitale di Baekje, dalla sua leggendaria fondazione nel 18 a.C. fino al 475 d.C., quando la citt\u00e0 fu conquistata dal regno di Goguryeo e poi da quello di Silla (vedi tre regni di Corea). Fu conosciuta anche come Hanseong (\"Hanseong\", letteralmente \"citt\u00e0 fortificata sul fiume Han\"), quando la penisola coreana fu unificata dalla dinastia Goryeo (936-1392) e quando divenne capitale della dinastia Joseon (Hanyang) nel 1394. Fu rinominata Gyeongseong (Keij\u014d in giapponese) durante l'occupazione giapponese (1910-1945) e infine prese il nome \"Seul\" dopo la liberazione nel 1945. Seul deriva dal coreano arcaico \"seobeol\" o \"seorabeol\" e significa \"capitale\".\nQuadro storico.\nLa storia di Seul pu\u00f2 essere tracciata a partire dal 18 a.C. In quell'anno, il nuovo regno di Baekje fond\u00f2 la sua capitale Wiryeseong nell'area dell'odierna Seul. Rimangono alcune tracce delle mura di questo periodo, come il Pungnap Toseong, un muro subito fuori dalla citt\u00e0. Durante il periodo in cui i tre regni lottavano per l'egemonia sulla Corea il controllo dell'area di Seul fu preso a turno dal regno che sottometteva gli altri. Dopo il periodo Baekje la citt\u00e0 pass\u00f2 nelle mani del regno di Goguryeo nel V secolo, per poi passare al regno di Silla nel VI.\nSi riteneva che solo il regno che avesse avuto il controllo della valle del fiume Han avrebbe potuto controllare l'intera penisola, dacch\u00e9 era il nodo centrale delle comunicazioni. \u00c8 per questa ragione che nell'XI secolo il capostipite della dinastia Goryeo costru\u00ec qui un palazzo, teso a diventare sede dei governanti della \"capitale meridionale\" del regno.\nAgli inizi della dinastia Joseon la capitale fu trasferita a Seul (conosciuta anche come \"Hanyang\" e poi come \"Hanseong\") e vi rimase fino alla caduta della dinastia nel 1910.\nOriginariamente la citt\u00e0 era interamente circondata da massicce mura in pietra a pianta circolare alte sei metri, che proteggevano i cittadini dagli animali selvatici, come le tigri, dai predoni e dagli eserciti nemici. La citt\u00e0 crebbe all'interno delle mura, che sono oggi solo parzialmente visibili sulle alture a nord del centro storico, mentre le porte sono tuttora in buono stato di conservazione; le pi\u00f9 famose sono la Sungnyemun (conosciuta anche come \"Namdaemun\") e la Honginjimun (chiamata comunemente \"Dongdaemun\"). Durante la dinastia Joseon le porte venivano aperte e chiuse ogni giorno al suono di grandi campane.\nIl 1\u00b0 marzo 1919, centinaia di migliaia di persone manifestarono contro la colonizzazione giapponese; la repressione della manifestazione provoc\u00f2 7.500 morti.\nDurante la guerra di Corea Seul pass\u00f2 pi\u00f9 volte dal controllo delle forze nordcoreane filocinesi a quello delle truppe sudcoreane filostatunitensi. Al termine del conflitto Seul risult\u00f2 pesantemente danneggiata: una stima dei danni bellici registra la distruzione di almeno 191.000 palazzi, 55.000 case e 1.000 industrie. In quel periodo nell'area metropolitana di Seul confluirono 2,5 milioni di rifugiati.\nDopo la guerra Seul guid\u00f2 l'incredibile sforzo per la ricostruzione e la modernizzazione del Paese, di cui \u00e8 tornata a essere il principale centro economico e politico. La popolazione dell'area metropolitana rappresenta tuttora il 24% dell'intera popolazione sudcoreana.\nSeul ha ospitato le Olimpiadi del 1988 e il campionato mondiale di calcio 2002 insieme al Giappone.\nTrasferimento della capitale.\nL'11 agosto 2004 il governo sudcoreano ha annunciato la volont\u00e0 di trasferire la capitale a Gongju, circa 120\u00a0km a Sud di Seul, a partire dal 2007, sia per alleviare la pressione demografica su Seul, sia per mettere a \"distanza di sicurezza\" le istituzioni governative dal confine con la Corea del Nord. Il governo stim\u00f2 che il trasferimento non sarebbe stato completato prima del 2012. La decisione ha sollevato diverse critiche nel Paese. Il 21 ottobre 2004 la Corte costituzionale ha dichiarato incostituzionale la legge speciale per il trasferimento della capitale, adducendo il fatto che, data l'importanza su scala nazionale di tale evento, deve essere subordinato allo svolgimento di un eventuale referendum o alla revisione della costituzione.\nSiti storici e turismo.\nPalazzi storici.\nLa dinastia Joseon costru\u00ec cinque grandi palazzi a Seul:\nUn palazzo minore:\nAree naturali.\nGrazie agli sforzi del governo riguardo all'ambiente il livello di inquinamento dell'aria \u00e8 ora confrontabile con quello di Tokyo e molto inferiore a quello di Pechino. L'area urbana di Seul include sei grandi parchi, tra cui la Seoul Forest, che venne inaugurata a met\u00e0 2005. L'area metropolitana \u00e8 inoltre circondata da una cintura verde. Sono presenti tre parchi di divertimento: Lotte World, Seoul Land e Everland. Altri centri ricreativi includono l'ex villaggio olimpico e lo stadio olimpico, il Korea Finance Building e il parco pubblico del municipio.\nCultura.\nIstruzione.\nA Seul sono presenti numerosissime universit\u00e0. Tra le pi\u00f9 prestigiose del Paese vi sono le \"SKY\" schools, l'Universit\u00e0 Nazionale di Seul, l'Universit\u00e0 della Corea e l'Universit\u00e0 Yonsei. Le altre universit\u00e0 sono:\nGeografia antropica.\nSuddivisioni amministrative.\nL'area urbana di Seul \u00e8 una delle sedici suddivisioni amministrative in cui \u00e8 divisa la Corea del Sud, gode di uno statuto speciale e viene definita citt\u00e0 speciale (\"Teukbyeolsi\"; \ud2b9\ubcc4\uc2dc; \u7279\u5225\u5e02). Seul \u00e8 divisa in venticinque \"gu\" (distretti), suddivisi in 522 \"dong\", suddivisi in 13.787 \"tong\", ulteriormente frazionati in 102.796 \"ban\".\nEconomia.\nSeoul \u00e8 il centro economico e finanziario della Corea del Sud. Anche se occupa solo lo 0,6 percento del territorio dello stato, nel 2003 ha ospitato il 48,3 percento dei depositi bancari nazionali e nel 2012 la citt\u00e0 ha generato il 23 percento del prodotto interno lordo sudcoreano. Nel 2008 Seoul si \u00e8 classificata al nono posto tra i centri mondiali del commercio. Nel 2015 il Global Financial Centres Index ha classificato Seoul come la sesta citt\u00e0 pi\u00f9 competitiva al mondo dal punto di vista finanziario. The Economist Intelligence Unit ha classificato Seoul al quindicesimo posto nella lista delle citt\u00e0 pi\u00f9 competitive al mondo entro il 2025.\nIndustria.\nLe industrie manifatturiere tradizionali sono state progressivamente sostituite dai settori dell'information technology, dell'elettronica di consumo e dell'assemblaggio; tuttavia la produzione di cibi e bevande, cos\u00ec come stampe e pubblicazioni, restano industrie chiave. A Seoul si trovano i quartieri generali di alcuni dei maggiori gruppi economici mondiali, tra cui Samsung, LG, Hyundai, Kia ed SK. Tra le aziende alimentari si annovera Jinro, il cui soju \u00e8 la bevanda alcolica pi\u00f9 venduta al mondo, avendo superato la vodka Smirnoff; top selling beer producers Hite (merged with Jinro) and Oriental Brewery. Altre aziende alimentari importanti sono Seoul Dairy Cooperative, Nongshim Group, Ottogi, CJ, Orion, Maeil Holdings, Namyang Dairy Products e Lotte.\nFinanza.\nSeoul ospita una forte concentrazione di quartieri generali di multinazionali, tra cui 15 compagnie comprese nella lista Fortune Global 500, come le gi\u00e0 citate Samsung, LG e Hyundai. I quartieri generali di molte banche e la Borsa di Seul sono situati a Yeouido (isola di Yeoui), spesso chiamata la \"Korea's Wall Street\" e che rappresenta il centro finanziario della citt\u00e0 dagli anni ottanta. Hanhwa \u00e8 una delle tre maggiori compagnie di assicurazioni della Corea del Sud, insieme a Samsung Life and Gangnam &amp; Kyob life.\nInfrastrutture e trasporti.\nIl boom dei trasporti risale gi\u00e0 all'Impero coreano, quando fu tracciata la prima strada carrabile e la ferrovia Seoul-Shinuiju. Seul ha sviluppato una delle maggiori reti di trasporto in Asia. Ha nove linee metropolitane principali e otto ferrovie suburbane (che si snodano per circa 900\u00a0km), circa duecento linee di autobus e sei autostrade soprelevate principali che collegano tra loro i distretti e i sobborghi. La maggioranza della cittadinanza utilizza i mezzi pubblici per la loro convenienza. Seul \u00e8 collegata inoltre alle maggiori citt\u00e0 sudcoreane dai treni ad alta velocit\u00e0 KTX.\nDalla citt\u00e0 verso il monte Namsan \u00e8 in funzione la funivia di Namsan.\nAeroporti.\nDopo l'apertura nel marzo 2001 l'aeroporto internazionale di Seoul-Incheon, presso Incheon, ha cambiato significativamente il ruolo del preesistente aeroporto di Gimpo. Il nuovo scalo ospita quasi tutti i voli internazionali ed \u00e8 diventato uno dei maggiori \"hub\" internazionali dell'Asia, mentre Gimpo smista il traffico domestico (con l'eccezione dei voli per l'aeroporto di Haneda a Tokyo). I due aeroporti sono collegati a Seul da autostrade soprelevate e dalla ferrovia AREX.\nAmministrazione.\nGemellaggi.\nSeul \u00e8 gemellata con:\nSport.\nNel settembre e ottobre del 1988 la citt\u00e0 ha ospitato i XXIV Giochi Olimpici e i VIII Giochi paralimpici.\nCalcio.\nLa principale squadra di calcio della capitale \u00e8 il Football Club Seoul.\nSeul \u00e8 stata una delle sedi designate a ospitare i mondiali 2002 di calcio. Presso il Seoul World Cup Stadium si sono infatti disputati tre incontri.\nAltri sport.\nIl baseball in Corea del Sud \u00e8 uno sport popolare e Seul ha tre formazioni membri del KBO: gli LG Twins, i Doosan Bears e i NEXEN Heroes. Nella pallacanestro Seul \u00e8 sede di due club militanti in KBL, la massima lega sudcoreana: sono i Seoul Samsung Thunders e i Seoul SK Knights. Per quanto riguarda la pallavolo i Seoul Woori Capital Dream Six hanno fatto il loro debutto nella stagione 2009-2010. Troviamo inoltre il circuito motoristico Seoul Race Park, mentre lo sport nazionale \u00e8 il taekwondo, nato proprio in Corea."}
{"id": "110548", "revid": "438678", "url": "https://it.wikipedia.org/wiki?curid=110548", "title": "Topolino nella casa dei fantasmi", "text": "Topolino nella casa dei fantasmi \u00e8 una storia a fumetti dell'autore Floyd Gottfredson, un giallo con protagonisti Topolino, Paperino e Pippo. Mentre le due spalle interpretano gli intermezzi comici, \u00e8 Topolino a risolvere il caso.\nPer l'occasione Gottfredson viene coadiuvato ai testi da Ted Osborne, altro storico collaboratore del cartoonist dell'Utah insieme a Bill Walsh.\nLa storia viene pubblicata nelle strisce giornaliere di Topolino dal 10 agosto 1936 al 28 novembre 1936 e, in Italia, su Topolino giornale n\u00b0207-218.\nTrama.\nTopolino, appena tornato dalla legione straniera (vedi \"Topolino agente della polizia segreta\"), scopre che i suoi concittadini hanno paura dei fantasmi.\nCi\u00f2 \u00e8 causato dal fatto che sette fantasmi stanno infestando la villa del colonnello Bassett (Bassett comparir\u00e0 solo in un'altra storia: \"The Mystery Of Freefer Hall\", scritta da Don Markstein e disegnata da C\u00e8sar Ferioli Pelaez, realizzata nel 2005 e inedita in Italia).\nPer risolvere il caso i nostri tre eroi (Topolino, Paperino\" e \"Pippo) aprono un'agenzia investigativa cui si rivolge il colonnello Bassett.\nIn un primo momento tutti sono pienamente convinti di avere a che fare con 7 fantasmi, ma Topolino, poco alla volta, riesce a ricostruire l'intera vicenda, un pezzetto dopo l'altro; nella seconda parte della storia, infatti, il nostro eroe scoprir\u00e0 che, in realt\u00e0, l'intera casa \u00e8 piena di passaggi segreti, che venivano utilizzati da una banda di contrabbandieri spacciatori di oppio per tenere viva la leggenda dei 7 fantasmi e tenere lontane le persone dai loro loschi traffici.\nAlla fine della vicenda Topolino, Pippo e Paperino ricevono 1666,66 dollari a testa.\nCon i soldi ricevuti, Topolino e Pippo si comprano un aeroplano: ma questa \u00e8 un'altra storia (vedi \"Topolino e il mistero dell'uomo nuvola\")."}
{"id": "110549", "revid": "6923", "url": "https://it.wikipedia.org/wiki?curid=110549", "title": "Ulan Bator", "text": "Ulan Bator (pronuncia italiana \"Ul\u00e0n B\u00e0tor\"; in mongolo \u0423\u043b\u0430\u0430\u043d\u0431\u0430\u0430\u0442\u0430\u0440, traslitterato \"Ulaanbaatar\") \u00e8 la capitale e principale citt\u00e0 (1.314.000 ab.) della Mongolia, situata nella parte centro-settentrionale del paese. Il nome attuale della citt\u00e0, attribuito dal 1924, significa \"Eroe Rosso\" (in onore a Damdiny S\u00f9chbaatar); in precedenza la citt\u00e0 era nota come Urga.\nGeografia fisica.\nTerritorio.\nUlan Bator si trova a 1350 metri sul livello del mare, poco a est del centro della Mongolia, sul fiume Tuul Gol, un sub-tributario della Selenga, in una valle ai piedi del monte Bogd Han uul.\nClima.\nA causa dell'altitudine, della distanza dal mare, delle caratteristiche climatiche del continente e, sicuramente in parte minore, a causa della latitudine, comunque sotto al 50\u00ba parallelo, Ulan Bator \u00e8 la pi\u00f9 fredda capitale nazionale del mondo, con un clima subartico influenzato dai monsoni (Classificazione dei climi di K\u00f6ppen \"Dwc\") con brevi e tiepide estati (temperatura media di luglio: 18-20\u00b0) e freddi, secchi e lunghissimi inverni (temperatura minima media di gennaio: -25\u00b0). La temperatura pi\u00f9 bassa registrata nella capitale mongola \u00e8 -49\u00a0\u00b0C che ne fa la seconda capitale mondiale dopo i -51.6\u00a0\u00b0C di Nur-Sultan, ma la prima come temperatura media annua pi\u00f9 bassa.\nIl valore pi\u00f9 alto registrato \u00e8 di +38,6\u00a0\u00b0C.\nLa temperatura media annua \u00e8 -1,3\u00a0\u00b0C; essendo la temperatura media leggermente inferiore allo zero centigrado la citt\u00e0 \u00e8 nella zona del permafrost sporadico, per cui in estate i suoli esposti al sole scongelano in superficie ma, in funzione della esposizione, a breve profondit\u00e0 il suolo \u00e8 spesso comunque gelato, e di per s\u00e9 quindi molto stabile. Questo fatto rende pi\u00f9 difficile e costosa la realizzazione di fabbricati di grandi dimensioni, dato che intaccando il suolo in profondit\u00e0 con le fondazioni si rischia di trasferirvi calore, modificandone in modo pericoloso le condizioni fisiche. Il fatto \u00e8 drammaticamente enfatizzato dalle variazioni climatiche (riscaldamento globale) sul lungo periodo, che producendo come effetto, in tali zone di transizione, la riduzione dei suoli permanentemente gelati (il suolo si scongela a maggiore profondit\u00e0), vengono ad essere modificate e compromesse per conseguenza le condizioni di stabilit\u00e0 del suolo e quindi delle fondazioni, in sintesi il suolo diventa improvvisamente molle ed incoerente.\nI residenti nella periferia vivono nelle tradizionali 'ger' (pronuncia: gher), dette 'iurte, che essendo molto leggere non necessitano di particolari strutture tipo fondamenta e quindi non impattano sulla struttura del terreno.\nStoria.\nUlan Bator ha occupato diversi siti nella sua storia: fondata presso il lago Shirit Tsagaan nuur, a 400\u00a0km dal sito attuale, come sede di governo di Zanabazar, il primo Jebtsundamba, fu re-insediata in vari siti presso i fiumi Selenga, Orhon (nella valle dove gi\u00e0 fu Karakorum) e Tuul fino a raggiungere alla fine del XVIII secolo la localit\u00e0 odierna, sulla via da Pechino (distante 1.100\u00a0km) al posto commerciale di Kyakhta (distante 280\u00a0km), alla frontiera con la Russia.\nUlan Bator ha avuto anche diversi nomi. Fu nota dalla fondazione nel 1639 al 1706 come \u00d6rg\u00f6\u00f6 (mongolo: \u04e8\u0440\u0433\u04e9\u04e9, \u00d4rg\u00f4\u00f4 \"residenza\") e dal 1706 al 1911 come Ikh Kh\u00fcree (Ih H\u00f9r\u0117\u0117), Da Kh\u00fcree o semplicemente Kh\u00fcree (mongolo: \u0418\u0445 = \"grande\", \u0425\u04af\u0440\u044d\u044d = \"accampamento\"), mentre il suo nome cinese era Kulun (). In Europa e nei paesi di lingua inglese, fino al 1924 era nota come Urga (dalla forma russa di \"\u00d4rg\u00f4\u00f4\") o talvolta Kuren.\nEra la citt\u00e0 santa dei Mongoli, in quanto residenza del \"Buddha vivente\", Bogd Khan, guida religiosa delle trib\u00f9 Khalkha e terzo in ordine di venerazione tra il clero lamaista, che viveva in un palazzo a sud della citt\u00e0. Inoltre, era sede dell'Amban (supremo funzionario imperiale della Dinastia Qing in Mongolia), che controllava tutti gli affari temporali e in particolare controllava il commercio della citt\u00e0 di frontiera di Kyakhta con la Russia. Infatti la citt\u00e0 prosper\u00f2 a met\u00e0 del XIX secolo come centro commerciale sulla via del t\u00e8 tra la Russia e la Cina.\nNel 1904, all'epoca della spedizione britannica in Tibet, Thubten Gyatso, 13\u00ba Dalai Lama lasci\u00f2 la sua capitale Lhasa e si rifugi\u00f2 a Ikh Kh\u00fcree (come allora era nota), dove rimase fino al 1908 rifiutandosi di entrare in contatto con il Khan Bogd del tempo, che era descritto come un \"prodigo ubriacone\".\nNel 1911, quando in Cina cadde la dinastia manci\u00f9 e fu instaurata la repubblica, la Mongolia dichiar\u00f2 l'indipendenza sotto il Bogd Khan il 29 dicembre e il nome della citt\u00e0 fu modificato in Niislel Kh\u00fcree (Mongolo: \u041d\u0438\u0439\u0441\u043b\u044d\u043b, Nijsl\u0117l \"capitale\"). Nel 1924 la citt\u00e0 divenne la capitale della nuova Repubblica Popolare e il suo nome fu mutato in Ulaanbaatar (\"eroe rosso\"), in onore dell'eroe nazionale della Mongolia Damdin S\u00f9hbaatar, i cui soldati avevano liberato la Mongolia dall'occupazione cinese e dalle truppe del barone russo Roman von Ungern-Sternberg combattendo a fianco dell'Armata Rossa sovietica. La sua statua si erge ancor oggi nella piazza principale della citt\u00e0. In occidente la citt\u00e0 divenne nota come Ulan Bator (dal russo \u0423\u043b\u0430\u043d-\u0411\u0430\u0442\u043e\u0440). Nel centro della citt\u00e0 si trovava, inoltre, la statua di Lenin, che \u00e8 stata abbattuta il 14 ottobre 2012\nMonumenti e luoghi d'interesse.\nLa citt\u00e0 consiste di un centro edificato nello stile dell'architettura sovietica degli anni quaranta e cinquanta del XX secolo, punteggiato e circondato da torri residenziali in cemento a vista e infine da quartieri di iurte. In anni recenti, molti dei piani terra delle torri sono stati riconvertiti a negozi di vicinato ed \u00e8 ripresa l'attivit\u00e0 edilizia.\nI siti principali di interesse sono:\nAmministrazione e suddivisioni.\nUlan Bator \u00e8 suddivisa in 9 distretti (\"d\u00f9\u00f9r\u0117g\"): Baganuur, Bagahangaj, Bajangol, Bajanz\u00f9rh, \u010cing\u0117lt\u0117j, Han Uul, Nalajh, Songinohajrhan, e S\u00f9hbaatar. Ogni distretto \u00e8 suddiviso in \"horoo\" (sottodistretto o quartiere).\nLa capitale \u00e8 governata da un consiglio comunale (assemblea dei rappresentanti dei cittadini) con quaranta membri eletti ogni quattro anni che provvedono alla nomina del sindaco. Ulan Bator \u00e8 disciplinata come una suddivisione di primo livello, separata dall\"aimag\" del T\u00f4v, la provincia che circonda Ulan Bator.\nLa citt\u00e0 si compone di un quartiere centrale, costruito in stile sovietico degli anni '40 e '50, circondato da un miscuglio di torri abitative in calcestruzzo e grandi quartieri di iurte.\nInfrastrutture e trasporti.\nAeroporti.\nUlan Bator \u00e8 servita dall'Aeroporto di Ulan Bator-Gengis Khan (gi\u00e0 Buyant Ukhaa), che la collega con le maggiori localit\u00e0 dell'Asia, con Mosca, Berlino, Seul, Pechino e Tokyo.\nFerrovie.\nUlan Bator \u00e8 nodo della ferrovia Transmongolica, costruita per collegare Ulan-Ud\u0117, nella Mongolia Siberiana (e quindi la ferrovia Transiberiana), con Pechino; i rispettivi punti di connessione sono Naushki (Russia) ed Erenhot (Cina).\nModalit\u00e0 urbana.\nI governi nazionale e municipale regolano un ampio sistema di operatori privati di autobus, micro-bus e taxi, ma \u00e8 molto praticato l'autostop.\nEconomia.\nCentro industriale per la produzione di tessuti, cuoio, legname, cemento, farmaci, carne in scatola, \u00e8 anche sede di universit\u00e0 ed importante nodo di comunicazioni, oltre che sede di governo.\nIl fresco clima estivo sta portando molto turismo: diversi sono i siti da visitare, come monasteri e musei.\nLa citt\u00e0 ha come via principale Enkh Taivny Orgoon Choloo, dove si possono trovare negozi e prodotti occidentali."}
{"id": "110550", "revid": "1289687", "url": "https://it.wikipedia.org/wiki?curid=110550", "title": "Vientiane", "text": "Vientiane (in laotiano \u0ea7\u0ebd\u0e87\u0e88\u0eb1\u0e99, traslitterato \"V\u00ecangch\u00e0n\") \u00e8 la capitale e la pi\u00f9 estesa e popolosa citt\u00e0 del Laos. Secondo il censimento del 2015, aveva una popolazione di , pari al 12,64% del totale del paese. Altri abitanti vivono nella vicina provincia di Vientiane, costituita principalmente da zone rurali.\nNel 1560 divenne capitale del Regno di Lan Xang, l'antico nome del Laos, nel periodo in cui la Birmania era in grande espansione militare; re Setthathirat prese la decisione ritenendo Vientiane meglio difendibile da un probabile attacco birmano rispetto alla vecchia capitale Xieng Thong (l'odierna Luang Prabang).\nGeografia fisica.\nVientiane si affaccia sulla riva sinistra del fiume Mekong, al centro di una vasta pianura coltivata a riso, al confine con la Thailandia. Sulla riva opposta del Mekong si trova la cittadina thailandese di Si Chiang Mai, il maggiore centro dell'omonimo distretto.\nOrigini del nome.\nLa citt\u00e0 viene chiamata V\u00ecangch\u00e0n (in lingua lao: \u0ea7\u0ebd\u0e87\u0e88\u0eb1\u0e99) dai laotiani e dai thai, mentre il termine \"Vientiane\" rappresenta la storpiatura in lingua francese di V\u00ecangch\u00e0n, e riflette la difficolt\u00e0 di pronuncia della sillaba \"cha\" (in italiano cia) da parte dei francesi. Il nome \u00e8 derivato dalla radice \"Viang\", che significa \"insediamento murato\", mentre il termine \"Chan\" \u00e8 stato interpretato dagli studiosi in due modi diversi, secondo alcuni viene dal termine lao \"Chantana\" derivato dal p\u0101li, lingua liturgica del locale buddhismo theravada, il cui significato \u00e8 albero di sandalo, famoso per la sua fragranza. Secondo altri studiosi, il termine \"Chan\" \u00e8 una contrazione di \"Chanta Burisri\", antico nome di Vientiane e del mitico Khun Borom, che significa \"Citt\u00e0 della Luna\".\nStoria.\nIl grande poema epico laotiano Phra Lak Phra Lam, basato su uno dei racconti di Buddha, narra che il Principe Thattardhta fond\u00f2 la citt\u00e0 dopo che abbandon\u00f2 il leggendario regno Lao di \"Muong Inthapatha Maha Nakhone\" dopo che il padre assegn\u00f2 il trono al fratello pi\u00f9 giovane.\nThattaradtha prima fond\u00f2 \"Maha Thani Si Phan Phao\", l'odierna Udon Thani in Thailandia, situata sulla sponda occidentale del fiume Mekong. Un giorno il \"n\u0101ga\" dalle sette teste gli disse di fondare una nuova citt\u00e0 sulla sponda orientale del fiume. Il principe la chiam\u00f2 \"Chanthabuly Si Sattanakhanahud\", l'antico nome dell'attuale Vientiane, letteralmente: la 'bellissima citt\u00e0 del Naga dalle sette teste'.\nStudi compiuti dal Ministero laotiano dell'Informazione e della Cultura e dalla Fondazione Rockefeller, ipotizzano che la citt\u00e0 fosse la capitale del Regno di Candapuri, fondato dai mon nell'VIII d.C. Tale citt\u00e0-stato \"(muang)\" era subordinata al pi\u00f9 potente Regno di Sri Gotapura, la cui capitale si trovava tra le odierne Thakhek e Savannakhet. Tuttora il nucleo centrale di Vientiane forma il \"muang\" di Chantaburi. Candapuri era dotata di 2 cerchia di mura e di un bastione intermedio di cui ancora oggi si possono vedere dei frammenti. Nell'XI secolo si intensificarono i rapporti con il vicino Regno di Xaifong, situato a circa 25\u00a0km a sud-est di Chantaburi, un altro sviluppato insediamento di origine mon. Un preesistente tempio ind\u00f9 fu sostituito successivamente dall'odierno Pha That Luang, emblema della citt\u00e0.\nVerso l'XI secolo, l'emergente Impero Khmer estese la sua influenza a nord fino a conquistare Vientiane, come confermano iscrizioni khmer ritrovate nel centrale tempio Wat Simuang. Tra l'XI ed il XIII secolo vi fu la migrazione dal sud della Cina dei popoli di etnia tai kadai, che presero gradualmente il sopravvento sui khmer formando una rete di principati laotiani. Estesero la propria influenza su tutto il medio bacino del Mekong e nella zona di Vientiane si formarono i principati lao di Vientiane e di Vieng Kham, situato pochi chilometri a nord di Vientiane.\nNel 1354, quando Re Fa Ngum di Muang Sua (l'odierna Luang Prabang) unific\u00f2 i principati laotiani fondando il regno di Lan Xang, Vientiane e Vieng Kham furono gli ultimi di tali principati a capitolare. La battaglia decisiva si svolse a Vientiane, dove le armate di Muang Sua trionfarono e Fa ngum si fece incoronare sovrano del nuovo regno. Vientiane divenne un'importante citt\u00e0 amministrativa di Lan Xang, e ne divenne la capitale nel 1560, quando il re Setthathirath la scelse per la sua posizione, che garantiva un maggiore controllo sui territori meridionali ed una maggiore protezione dalle incursioni degli emergenti birmani del Regno di Toungoo.\nLe lotte tra la aristocrazia portarono allo smembramento di Lan Xang nel 1707, Vientiane divenne la capitale dell'omonimo regno mentre a nord si form\u00f2 il Regno di Luang Prabang. Nel 1714 vi fu un'ulteriore scissione quando il neonato Regno di Champasak, sorto nelle zone di confine con la Cambogia, proclam\u00f2 l'indipendenza da Vientiane. L'indebolimento della nazione Lao ne decret\u00f2 la sottomissione ai siamesi nel secolo successivo; nel 1779 il Regno di Vientiane fu conquistato dal generale Phraya Chakri del Regno di Thonburi, e divenne uno stato vassallo del Siam. Il vasto territorio dell'altopiano di Korat venne annesso dai siamesi, diventando la tuttora esistente regione dell'Isan. Nel 1829 la citt\u00e0 fu rasa al suolo dall'esercito siamese dopo che il re Anouvong di Vientiane si era ribellato al potere centrale tentando di marciare su Bangkok. Il regno di Vientiane fu annesso a sua volta al Siam e centinaia di migliaia di laotiani furono deportati in Isan, fino a quel momento relativamente spopolato.\nIl Laos pass\u00f2 sotto il governo della Francia nel 1893, e Vientiane divenne la capitale del protettorato francese del riunificato Laos sei anni dopo, quando fu istituita la colonia dall'Indocina francese. La permanenza dei francesi si protrasse fino al 1953 e diede luogo ad un'apprezzabile architettura coloniale tuttora conservata in buono stato in citt\u00e0. Dopo l'ottenimento dell'indipendenza dai francesi, Vientiane rimase la capitale. Fu preservata dai bombardamenti americani che distrussero il Laos orientale durante la guerra civile laotiana, grazie all'appoggio che il governo laotiano diede alle forze statunitensi nel combattere i ribelli del Pathet Lao e gli infiltrati nord-vietnamiti.\nCon la sconfitta degli americani nella guerra del Vietnam, le forze comuniste del Pathet Lao si impossessarono nel 1975 di Vientiane, dove il 2 dicembre venne istituita la Repubblica Democratica Popolare del Laos, a seguito dell'abdicazione dell'ultimo Re Savang Vatthana. Dopo anni di difficolt\u00e0 economiche legate all'embargo americano ed alla crisi degli alleati sovietici, con l'apertura del paese all'economia di mercato avvenuta negli anni novanta, Vientiane si \u00e8 trasformata in una moderna citt\u00e0. Grande sviluppo hanno avuto le infrastrutture e l'industria del turismo, che ha fatto di Vientiane uno dei siti pi\u00f9 visitati nel sudest asiatico.\nCultura.\nVientiane ospita l'Universit\u00e0 nazionale del Laos.\nInfrastrutture e trasporti.\nIl primo ponte dell'amicizia thai-lao, inaugurato nel 1994 circa 20\u00a0km a sud-est di Vientiane, attraversa il Mekong in corrispondenza della citt\u00e0 thai di Nong Khai e costituisce uno dei maggiori punti di collegamento con la Thailandia. Il ponte \u00e8 percorso anche dall'unico breve tratto ferroviario funzionante nel paese; \u00e8 lungo 3.5\u00a0km ed unisce la linea nord-orientale della Ferrovia di Stato della Thailandia alla stazione di Thanaleng, situata nel villaggio di Dongphosy, 20\u00a0km ad est di Vientiane. La linea, che parte dalla stazione di Nong Khai, \u00e8 stata inaugurata il 5 marzo 2009 dalla Principessa Sirindhorn di Thailandia.\nVientiane \u00e8 servita dall'Aeroporto di Vientiane-Wattay, uno scalo internazionale che la collega a diversi aeroporti asiatici. \u00c8 l'unica citt\u00e0 laotiana ad avere un regolare servizio di autobus urbani. Sono inoltre presenti servizi taxi privati effettuati anche dai tuk-tuk, dai pi\u00f9 capienti jumbo tuk-tuk, dai \"songthaew\"e da moto-taxi. Vi sono 3 stazioni degli autobus interurbani:\nLa navigazione fluviale sul Mekong \u00e8 possibile tra maggio e novembre, durante la stagione delle piogge, quando i fondali dei fiumi sono alti a sufficienza. Si pu\u00f2 raggiungere a nord Houay Xay, nella provincia di Bokeo, e Jinghong, nella provincia cinese dello Yunnan. Verso sud, si pu\u00f2 arrivare a Savannakhet con chiatte mercantili. Il porto fluviale si trova a Kiaw Liaw, vicino a Vientiane.\nAmministrazione.\nVientiane \u00e8 il capoluogo della prefettura di Vientiane (in lao: \u0e99\u0eb0\u0e84\u0ead\u0e99\u0eab\u0ebc\u0ea7\u0e87\u0ea7\u0ebd\u0e87\u0e88\u0eb1\u0e99, trasl. \"N\u00e0kh\u00f2on L\u00f9ang V\u00ecangci\u00e0n\"). La prefettura venne scorporata dalla tuttora esistente provincia di Vientiane nel 1989.\nLa citt\u00e0 di Vientiane comprende i seguenti 5 distretti \"(muang)\" del totale di 9 che compongono la prefettura:"}
{"id": "110551", "revid": "22475", "url": "https://it.wikipedia.org/wiki?curid=110551", "title": "Sistema Cronquist", "text": "Il sistema Cronquist \u00e8 una schematizzazione per la classificazione delle angiosperme (piante con fiori). Questo sistema venne sviluppato da Arthur Cronquist nei suoi testi: \"An Integrated System of Classification of Flowering Plants\" (1981) e \"The Evolution and Classification of Flowering Plants\" (1988).\nIl sistema Cronquist colloca le piante in due grandi classi, monocotiledoni e dicotiledoni. Gli ordini correlati sono posizionati in sottoclassi.\nQuesto schema \u00e8 ancora largamente utilizzato, ma \u00e8 parzialmente superato dall'opera di classificazione delle angiosperme dell\"'Angiosperm Phylogeny Group\", (classificazione APG)."}
{"id": "110554", "revid": "1318658", "url": "https://it.wikipedia.org/wiki?curid=110554", "title": "Sana'a", "text": "Sana'a (arabo \u0635\u0646\u0639\u0627\u0621, \"\u1e62an\u02bf\u0101\u02be\"), gi\u00e0 capitale dello Yemen del Nord, dal 1990 \u00e8 la capitale dello Yemen riunificato. Situata al centro di un vasto altopiano, \u00e8 cinta da mura e con tipici palazzi iemeniti a pi\u00f9 piani; centro commerciale, culturale ed economico del Paese. \u00c8 divisa da mura interne in tre quartieri (arabo, turco ed ebraico).\nStoria.\nSecondo la tradizione la fondazione della citt\u00e0 risale a tempi biblici; fu fondata da Sem, figlio maggiore di No\u00e8 e capostipite delle popolazioni semite, il quale dopo aver abbandonato il suo paese trov\u00f2 prima il Rub\u02bf al-Kh\u0101l\u012b, il \"Quarto Vuoto\" - terribile deserto sabbioso - e, successivamente, una terra di alte montagne e valli fertili e decise di fondare una citt\u00e0: Sana'a.\nCultura.\nNel 1970 Pier Paolo Pasolini gir\u00f2 a San'a' alcune scene del film \"Il Decameron\"; l'ultimo giorno delle riprese, colpito dalle bellezze della citt\u00e0, inizi\u00f2 a girare \"Le mura di Sana'a\", un breve documentario in forma di appello all'UNESCO per far s\u00ec che venissero protette e conservate le bellezze dell'antica citt\u00e0 quali patrimonio storico-culturale dell'intera umanit\u00e0.\nL'appello di Pasolini fu accolto e nel 1986 la citt\u00e0 vecchia di San'a' \u00e8 stata dichiarata patrimonio dell'umanit\u00e0. Nel 1974 vi avrebbe girato anche parte del film \"Il fiore delle Mille e una notte\". Particolare cultura e tradizione \u00e8 il Natale festeggiato il 30 maggio, perch\u00e9 si segue il calendario gregoriano.\nMonumenti e luoghi d'interesse.\nIl \"S\u016bq al-mil\u1e25\", che in realt\u00e0 \u00e8 un insieme di una quarantina di s\u016bq, ognuno specializzato su un tipo di prodotto.\nA 15\u00a0km circa a nord-ovest di San'a', in una spaccatura della montagna giace una verde vallata fertile tutto l'anno, in cui crescono qat ed una gran variet\u00e0 di frutta mediterranea. Questa \u00e8 la valle chiamata Wadi Dhahr percorsa da un torrente secco (il termine Wadi significa torrente) che durante la stagione dei monsoni raccoglie le abbondanti piogge. Nella valle sorge il Palazzo della Roccia (Dar al-Hajar), uno dei siti pi\u00f9 fotografati dello Yemen, che \u00e8 diventato una specie di simbolo dell'intero paese per la sua ardita posizione. Il palazzo rappresenta l'eccellenza architettonica e mostra come la gente faccia fronte alla natura e trasformi le sue complicazioni in monumenti. Tutto questo appare chiaro a chiunque visiti la Wadi Dhahr; affacciandosi da una montagna si pu\u00f2 vedere un enorme palazzo costruito sulla sommit\u00e0 di una montagna, nel cuore della valle che \u00e8 circondata da alberi da frutta.\nLa fama di questa valle risale a tempi passati, come indicato dai disegni ritrovati nelle rocce della valle, che hanno portato gli archeologi a concludere che la valle fosse abitata gi\u00e0 nella preistoria. La prima menzione alla Wadi Dhahr risale al VII secolo a.C., alla famosa Immagine di Al-Nasr, che rappresenta un importante periodo della storia dello Yemen e guadagna il suo significato da colui che lo dipinse, Karb Al-Watribin Dhamar Ali Makrab Saba. Il disegno ci porta alla conclusione che la valle sia apparsa durante il prosperoso periodo del Sabei all'interno del territorio della trib\u00f9 di Dhee Ma'dhan.\nIl nome \u201cDar al-Hajar\u201d si riferisce alla roccia su cui il palazzo \u00e8 stato costruito. Le narrazioni differiscono riguardo l'et\u00e0 di questo alto palazzo (alcune asseriscono che risalga all'epoca pre-islamica), ma sono tutte concordi riguardo al fatto che il palazzo, conosciuto dagli yemeniti come \u201cal-Dar\u201d, sia andato incontro a periodi di distruzione e ricostruzione. Il palazzo fu completamente distrutto durante il dominio ottomano in Yemen, a causa di violente piogge. Quindi fu ricostruito dall'Imam Al-Mansur, che ne fece la sua casa. Questa fu un'usanza comune a molti sovrani yemeniti nei tardi periodi, ma ne fecero un palazzo, un luogo per le vacanze, non una residenza permanente in cui vivere. Pi\u00f9 tardi, l'Imam Yahya ristruttur\u00f2 il palazzo e aggiunse alcuni servizi, come un mafraj, che \u00e8 una stanza all'ultimo piano della casa e dalle cui finestre si pu\u00f2 vedere la valle da ogni angolo. Si dice anche che il palazzo sia stato costruito nel tardo XVIII secolo sulle rovine di un antico palazzo sabeo, conosciuto come Dhoo Seedan.\nLa Dar al-Hajar era famosa per la sua fertile valle circostante e le variet\u00e0 rare di frutti.\nIl famoso storico Al-Hamdani nel suo libro \"Descrizione della Penisola Arabica\" (III secolo a.C.) descrive il palazzo, il giardino circostante e i frutti qui piantati. Nel suo libro dice: \u201cTra i luoghi storici dello Yemen \u00e8 Dhahr, in cui si trovano una valle ed un castello -riferendosi a \u201cDhahr bin Sa'id\u201d, un luogo a due ore di distanza da San'a'. In questa valle c'\u00e8 un grande fiume che irriga due giardini in cui si trova una grande variet\u00e0 di viti, come la Bayadh, Al-Sooda, Al-Atraf, Al-Nawasi, Al-Ziyadi, Al-Farsi, Al-Jerashi, Al-Oyoon, Al-Dhorooa, Al-Qhawareer, Al-Seysaban, Al-Romi, Al-Noshaey, Al-Dawali, Al-Ama'r, Al-Darbaj, Al-Razeqhy, ecc. Tra i vari tipi di pesche ci sono: Al-Himyari, Al-Farsi, Al-Kholasi. Non si trovano solo questi frutti ma anche fichi e pere, che non si trovano da nessun'altra parte, come dicono i forestieri che giungono a San'a', e anche mele dolci da sidro, mandorle, noci, mele cotogne, melograni, cos\u00ec come vari tipi di rose\". \nAl-Hamdani ritrae anche il modo in cui veniva irrigata la valle. L'irrigazione andava dal basso verso l'alto della montagna. I giardini erano annaffiati tutti allo stesso modo, anche se i loro proprietari erano immigrati o la terra non era stata seminata. Il responsabile dell'innaffiamento era chiamato daeel. Al-Hamdani parla di un fiume chiamato \u201cil fiume della valle\u201d, che non era pieno durante il periodo della jahiliyya, ma quando si verificavano dei temporali il livello dell'acqua si alzava un po'. Costui afferma che la sorgente di questo fiume si trova sul monte Hadhoor e scorre dal fondo di Raia'an e dalla vetta della Dhahr.\nLa Dar al-Hajar \u00e8 un palazzo a sette piani e pu\u00f2 essere raggiunta da un cortile lastricato di pietre. Alla destra della porta del recinto vi \u00e8 un albero gigante chiamato in arabo al-talooq, risalente a pi\u00f9 di sette secoli fa, la cui circonferenza supera i tre metri. Il palazzo ha 35 stanze, una grande camera per gli ospiti e numerose sale. Le scale sono state concepite in modo molto innovativo e artistico, unite insieme dalla sommit\u00e0 della roccia al suo fondo. Sul lato sud del palazzo c'\u00e8 un balcone nascosto con piccole piscine in cui i servi erano soliti fare il bucato. Ci sono anche negozi sotterranei, con porte che conducono ai giardini vicini e loggiati con belle colonne ed archi.\nSulle montagne circostanti ci sono molte torri di guardia.\nNel cortile del palazzo vi \u00e8 una suite privata separata, chiamata Al-Shadrawan, con alti alloggi estivi circondati da finestre in legno, un ampio cortile e tre fontane d'acqua. Il cortile comprende anche molti servizi di lusso, come cucine e bagni turchi. L'edificio principale al primo piano ha un ingresso e molte piccole stanze. Attraverso le scale, che sembrano scavate nella roccia, si accede al secondo piano, dove si trovano molte grotte, che si dice fossero utilizzate per conservare i cadaveri ai tempi del palazzo sabeo, su cui poi \u00e8 sorta la Dar al-Hajar.\nLa cosa positiva \u00e8 che la roccia ha un pozzo profondo 180 metri che forniva acqua ai residenti del palazzo (e questo elemento, a opinione di tutti coloro che hanno visitato la Dar, contribuisce ad accrescere l'aura di mistero che circonda questo edificio). Oltre a questo vi \u00e8 un altro canale, utilizzato per la ventilazione. Il terzo e quarto piano costituivano la casa dell'Imam, delle sue guardie del corpo e delle donne. Le camere degli uomini erano separate da quelle delle donne e per questo motivo furono costruite due serie di scale, ciascuna conducente ad un locale separato. Il quinto piano ha la stessa struttura, ma include anche un magazzino per conservare i cereali. Il sesto piano ha un balcone per i piccioni, usati per la corrispondenza col re. Era riservato al re ed era il luogo dove costui incontrava i suoi ospiti o stava solo, specialmente in estate. Il settimo piano invece era per l'inverno. I diversi piani indicano che nella progettazione degli edifici, le stagioni e i cambiamenti climatici furono prese in considerazione utilizzando calcoli astrologici e di ingegneria molto precisi, in cui gli architetti yemeniti eccelsero fin dai tempi antichi.\nLa Dar al-Hajar \u00e8 stata ricostruita attorno agli anni trenta per volere dell'Imam Yahya, come sua residenza estiva.\nOggi il palazzo \u00e8 di propriet\u00e0 del governo, \u00e8 stato confiscato dopo la rivoluzione del 1962 ed \u00e8 rimasto vuoto fino al 1990. Nel 1990 un'associazione tedesca ha finanziato la ristrutturazione del palazzo che \u00e8 stato trasformato in un museo, di cui la casa \u00e8 il principale reperto e dove periodicamente vengono ospitate mostre fotografiche.\nInfrastrutture e trasporti.\nNei pressi della citt\u00e0 \u00e8 presente l'Aeroporto Internazionale di Sana'a."}
{"id": "110556", "revid": "6923", "url": "https://it.wikipedia.org/wiki?curid=110556", "title": "Eurovision Song Contest 1971", "text": "Il sedicesimo Gran Premio Eurovisione della Canzone si tenne a Dublino (Irlanda) il 3 aprile 1971.\nStoria.\nNel 1971 i quattro Paesi che si erano ritirati l'anno prima ritornarono, accompagnati da Malta che ader\u00ec al concorso (ma che arriv\u00f2 ultima), ristabilendo cos\u00ec il numero di paesi partecipanti a 18. Torn\u00f2 anche l'Austria che aveva mancato due concorsi. Alcune regole furono modificate, compresa una riguardante il numero di esecutori sulla scena, che fu limitato a sei. Il sistema di voto fu completamente modificato: a ogni partecipante ora fu concesso nominare soltanto due giurati, uno sotto i 25 anni e l'altro sopra. Ogni membro della giuria poteva dare da 1 a 5 punti per ogni canzone. Alcuni giurati diedero una piccola quantit\u00e0 di punti per mantenere le possibilit\u00e0 del loro paese alte; il Lussemburgo diede 43 punti a tutti gli altri Paesi, mentre la Francia 107.\nIl Paese vincitore fu Monaco, rappresentato dalla cantante francese S\u00e9verine, che allora viveva in Germania Ovest, con \"Un banc, un arbre, une rue\". La star Serge Lama si classific\u00f2 nono con \"Un jardin sur la terre\", rappresentando la Francia; Katja Ebstein ritorn\u00f2 per il secondo anno e fu terza con il brano \"Diese welt\", per la Germania occidentale. Peter, Marc e Sue furono undicesimi con \"Les l'illusions de nos 20 ans\", rappresentando la Svizzera. Al quinto posto troviamo l'Italia, rappresentata da Massimo Ranieri con il brano \"L'amore \u00e8 un attimo\".\nStruttura di voto.\nOgni paese ha due giurati, uno sotto e uno sopra i venticinque anni, che votano ogni canzone con punti dall'uno al cinque.\nOrchestra.\nDiretta dai maestri: Johnny Arthey (Regno Unito), Francis Bay (Belgio), Arne Bendiksen (Norvegia), Twanny Chircop (Malta), Jean Claudric (Lussemburgo), Jorge Costa Pinto (Portogallo), Noel Kelehan (Irlanda), Robert Opratko (Austria), Jean-Claude Petit (Monaco), Enrico Polito (Italia), Franck Pourcel (Francia), Miljenko Prohaska (Jugoslavia), Waldo de los Rios (Spagna), Claes Rosendahl (Svezia), Ossi Runne (Finlandia), Dolf van der Linden (Paesi Bassi), Jean-Claude Vannier (Svizzera) e Dieter Zimmermann (Germania).\nClassifica.\n10 punti"}
{"id": "110557", "revid": "697352", "url": "https://it.wikipedia.org/wiki?curid=110557", "title": "Grande Fratello", "text": ""}
{"id": "110559", "revid": "1982", "url": "https://it.wikipedia.org/wiki?curid=110559", "title": "P'yongyang", "text": ""}
{"id": "110560", "revid": "125592149", "url": "https://it.wikipedia.org/wiki?curid=110560", "title": "Tashkent", "text": "Tashkent o Ta\u0161kent (; ; 2.371.300 abitanti nel 2015) \u00e8 la capitale dell'Uzbekistan.\nSorge in un'oasi irrigata dai fiumi Circik e Keles. \nMaggiore centro economico e culturale della repubblica uzbeka, \u00e8 sede di cotonifici, setifici, stabilimenti meccanici, industrie chimiche e riveste un importante ruolo di nodo di comunicazioni.\nDenominazione.\nIl nome della citt\u00e0 \u00e8 mutato pi\u00f9 volte: sotto la dominazione cinese della Dinastia Han era chiamata Beitan. Pi\u00f9 tardi cambi\u00f2 il nome in Chachkand, che divenne poi Ta\u0161kand e quindi Ta\u0161kent.\nStoria.\nTa\u0161kent ha origini molto antiche, i primi insediamenti nei pressi dell'oasi fiume Circik risalgono al 5-3 secolo a.C. Per molto tempo fu controllata dalle popolazioni nomadi del Turkestan, finch\u00e9 non fu occupata dai Cinesi. Dal 5 secolo d.C. in poi entr\u00f2 nell'orbita culturale sogdiana, successivamente venne conquistata dagli Arabi nel 750. Nel 1219 la citt\u00e0 fu distrutta da Gengis Khan, per poi essere ricostruita alcuni anni dopo. Nel 1809 la citt\u00e0 verr\u00e0 annessa al Khanato di Kokand, di cui fece parte fino al 1865, anno in cui venne annessa all'Impero russo. Nel 1889 fu collegata al resto della Russia con la costruzione della ferrovia transcaspica.\nIl XX secolo.\nAlla caduta dell'impero russo Ta\u0161kent entr\u00f2 a far parte dell'URSS, dapprima come capitale della RSS autonoma del Turkestan e, in seguito, della RSS dell'Uzbekistan, da cui i bolscevichi mossero per conquistare l'emirato di Bukhara. Durante la seconda guerra mondiale vennero trasferite in citt\u00e0 molte industrie provenienti dalle citt\u00e0 occupate dalla Germania nazista. Il 25 aprile 1966 la citt\u00e0 fu colpita da un violento terremoto (7.5 nella scala Richter), che lasci\u00f2 oltre 300\u00a0000 persone senza casa.\nCultura.\nMedia.\nNella citt\u00e0 di Ta\u0161kent hanno sede vari quotidiani, di cui 14 in lingua uzbeca, 4 in inglese e 9 in russo.\nInfrastrutture e trasporti.\nMetropolitana.\nLa citt\u00e0 \u00e8 dotata di un servizio metropolitano.\nTelecomunicazioni.\nLa citt\u00e0 \u00e8 servita dalla \"Tashkent Tower\", una torre di trasmissione alta 365 m.\nAmministrazione.\nGemellaggi.\nTa\u0161kent \u00e8 gemellata con le seguenti citt\u00e0:"}
{"id": "110562", "revid": "122925158", "url": "https://it.wikipedia.org/wiki?curid=110562", "title": "Azione a distanza (informatica)", "text": "In informatica, l'espressione azione denota un \"anti-pattern\" che ricorre frequentemente nella progettazione e lo sviluppo di programmi per calcolatore. Un'azione a distanza si verifica quando un programma viola il principio generale per cui una dichiarazione in una certa sua parte non deve cambiare il comportamento di un'altra parte in modo drastico e invisibile.\nL'espressione ha origine dall'espressione omonima usata in fisica.\nAzione a distanza tra gli oggetti.\nLa Legge di Demetra afferma che un oggetto debba interagire solo con gli oggetti ad esso vicini. Se l'azione a distanza \u00e8 necessaria, il messaggio deve essere propagato per \"passa parola\" tra oggetti vicini (\"message passing\" \u00e8 uno dei principi fondamentali del paradigma a oggetti). Ci\u00f2 minimizza i cambiamenti necessari alla struttura del programma qualora si rendesse necessario un cambiamento nelle funzionalit\u00e0 del software creato.\nLe situazioni di tipo \"accumulate and fire\" (\"carica e spara\") dovrebbero essere sostituite dal Command pattern o da un pattern quale quello Model-View-Controller."}
{"id": "110564", "revid": "686936", "url": "https://it.wikipedia.org/wiki?curid=110564", "title": "Green Bay Packers", "text": "I Green Bay Packers sono una squadra professionistica di football americano della National Football League, con sede a Green Bay, nel Wisconsin. Competono nella North Division della National Football Conference. Sono la terza pi\u00f9 vecchia franchigia della NFL, avendo iniziato a giocare nel 1919. Sono l'unico club no-profit, posseduto dalla comunit\u00e0, dell'intero panorama dei quattro maggiori sport professionistici statunitensi. Al 2019, secondo la rivista \"Forbes\", il valore dei Packers \u00e8 di circa 2,85 miliardi di dollari, tredicesimi tra le franchigie della NFL\nI Packers sono l'unica rimasta delle \"small town team\", le squadre delle piccole citt\u00e0, un tempo comuni negli anni venti e negli anni trenta nella NFL. Fondati nel 1919 da Earl \"Curly\" Lambeau (da cui il nome Lambeau Field dove gioca la squadra) e George Whitney Calhoun, i Green Bay Packers possono far risalire le loro origini sin dalle squadre semi-professionistiche di Green Bay a partire dal 1896. Nel 1919 e 1920 giocarono in una lega semi-professionistica contro avversari del Wisconsin e del Midwest. Si unirono alla American Professional Football Association (APFA) nel 1921, l'antenata della National Football League (NFL). Anche se Green Bay \u00e8 il pi\u00f9 piccolo mercato degli sport professionistici del Nord America, il suo zoccolo di tifosi si estende sino alla vicina Milwaukee, dove la squadra ha giocato alcune gare casalinghe dal 1933 al 1994.\nI Packers hanno vinto tredici campionati (pi\u00f9 di qualsiasi altra squadra nella NFL), di cui nove prima dell'avvento del Super Bowl e quattro Super Bowl. Hanno forti rivalit\u00e0 con tutte le squadre della NFC North (la vecchia NFC Central), i Chicago Bears, i Minnesota Vikings e i Detroit Lions. La rivalit\u00e0 tra Bears e Packers \u00e8 una delle pi\u00f9 antiche della NFL: nacque gi\u00e0 nel 1921.\nStoria.\nLa squadra dei Green Bay Packers \u00e8 stata fondata l'11 agosto 1919. Il fondatore, Curly Lambeau, ottenne dei fondi per le uniformi dal proprio datore di lavoro alla \"Indian Packing Company\". Anche se quest'ultima societ\u00e0 sponsorizz\u00f2 il club solo durante una parte della prima stagione di gioco, la squadra di Green Bay \u00e8 sempre stata conosciuta come i Packers.\nLambeau scelse per la squadra i colori blu e giallo oro della propria universit\u00e0, l'Universit\u00e0 cattolica di Notre Dame du Lac. I colori furono in seguito cambiati negli attuali verde e giallo. Nel 1921 i Packers divennero una squadra professionistica, ma nel corso dello stesso anno la franchigia fu persa a causa di problemi finanziari. L'anno successivo trovarono dei nuovi finanziatori e riguadagnarono la franchigia. Questi finanziatori, conosciuti come gli \"Hungry Five\" (i \"5 affamati\"), costituirono la \"Green Bay Football Corporation\".\nNel panorama di tutti gli sport professionistici degli Stati Uniti, i Packers sono oggi l'unica squadra priva di un proprietario unico, retta da un consiglio di amministrazione e con azioni da comprare e vendere (lo scenario tipico, infatti, \u00e8 quello di una squadra posseduta da un'unica persona). Questa \u00e8 una delle ragioni per cui i Packers non si sono mai trasferiti dalla citt\u00e0 di Green Bay, che ha poco pi\u00f9 di 100\u00a0000 abitanti. Normalmente, una citt\u00e0 sede di un club della NFL deve avere pi\u00f9 di un milione di abitanti per sostenere la squadra. Ad ogni modo, i Packers hanno da tempo un gran seguito nello Stato del Wisconsin: infatti, per decenni i Packers hanno giocato alcune delle gare casalinghe della stagione a Milwaukee. \u00c8 solamente dal 1995 che la squadra gioca a Green Bay tutte le partite in casa, a Lambeau Field.\nSecondo gli \"Articles of Incorporation for the Green Bay Football Corporation\", lo statuto originale del club del 1923, se la franchigia dei Packers venisse venduta, dopo il pagamento di tutte le spese, tutti i soldi rimanenti dovrebbero essere destinati alla costruzione di un memoriale per i soldati. Questa condizione fu stabilita per assicurare che il club rimanesse sempre a Green Bay e per evitare che ci potesse essere qualsiasi tipo di beneficio finanziario per gli azionisti. L'assemblea degli azionisti del novembre del 1997 ha indicato come nuovo beneficiario la \"Green Bay Packers Foundation\".\nNel 1950 i Packers hanno tenuto una nuova vendita di azioni per raccogliere denaro per sostenere il club. Nel 1956 con una votazione si approv\u00f2 la costruzione di un nuovo stadio, il New City Stadium (inaugurato il 29 settembre 1957), che nel 1965 fu chiamato Lambeau Field in onore del fondatore della squadra.\nUn'altra vendita di azioni si \u00e8 tenuta tra la fine del 1997 e l'inizio del 1998, con la quale si aggiunsero 105.989 nuovi azionisti e furono raccolti pi\u00f9 di 24 milioni di dollari, utilizzati per il progetto di ristrutturazione del Lambeau Field. Durante le 17 settimane di vendita, che termin\u00f2 il 16 marzo 1998, i tifosi acquistarono 120.010 azioni al costo di 200 dollari l'una. Gli azionisti sono cos\u00ec diventati 111.507 e si dividono 4.748.910 azioni. Il possesso delle azioni garantisce il diritto di voto nelle assemblee, ma il prezzo di un eventuale rimborso \u00e8 minimo, non sono mai pagati dividendi, le azioni non possono aumentare di valore, e non ci sono privilegi nell'acquisto dei biglietti per le partite della stagione di campionato. A nessun azionista \u00e8 permesso possedere pi\u00f9 di 200.000 azioni, per assicurare che nessuno riesca a prendere il controllo del club. Gli azionisti eleggono il consiglio di amministrazione, il quale a sua volta elegge un Comitato Esecutivo di sette membri: un presidente, un vicepresidente, un tesoriere, un segretario e tre \"members-at-large\". Il presidente \u00e8 l'unico a ricevere una paga.\nI Packers hanno vinto pi\u00f9 campionati di qualsiasi altra squadra professionistica di football americano: 13 titoli, compresi 4 Super Bowl. Sono inoltre l'unica squadra professionistica di football ad aver vinto tre titoli consecutivi, cosa che ai Packers \u00e8 riuscita due volte, dal al e dal al .\nI Green Bay Packers negli anni sessanta hanno dominato la scena del football americano come poche altre nella storia della NFL. L'allenatore Vince Lombardi al suo arrivo trov\u00f2 una squadra da ultimo posto in classifica e la trasform\u00f2 in una corazzata, vincendo cinque campionati nell'arco di sette anni, tra cui i primi due Super Bowl. Il trofeo che viene assegnato al Super Bowl \u00e8 stato chiamato Vince Lombardi Trophy per i grandi risultati di questo allenatore e della sua squadra.\nNegli ultimi decenni, i Packers hanno sempre potuto contare su una tifoseria estremamente affezionata: il Lambeau Field, infatti, \u00e8 sempre tutto esaurito, qualsiasi siano i risultati della stagione. Inoltre, i Packers hanno una delle pi\u00f9 lunghe liste d'attesa per l'acquisto degli abbonamenti allo stadio. Il tempo d'attesa per gli abbonamenti \u00e8 di circa 35 anni: ci\u00f2 significa che qualcuno che ha inserito il proprio nome nella lista d'attesa nel 1980, \u00e8 arrivato nei primi posti della lista solo in questi anni. Per questa ragione, non \u00e8 insolito che i tifosi indichino nel testamento un erede del proprio abbonamento.\nI Packers hanno anche una delle pi\u00f9 grandi audience televisive in occasione degli incontri giocati il luned\u00ec, i Monday Night Football. I tifosi del club sono conosciuti come \"cheeseheads\" (\"teste di formaggio\"), probabilmente per il fatto che il Wisconsin \u00e8 famoso per la sua produzione di formaggi. Sulle tribune si vedono spesso tifosi che indossano in testa dei triangoli di gommapiuma, simili a grosse fette di formaggio.\nCronistoria.\n\"La seguente \u00e8 la lista delle ultime 10 stagioni dei Packers,\"\nCampionati.\nCampionati di Lega.\nI Packers sono stati campioni di lega per 13 volte, superando di quattro volte il rivale pi\u00f9 vicino, i Chicago Bears. I primi tre furono decisi in base alla classifica, i successivi sei dalla Finale NFL e le ultime quattro dalle vittorie al Super Bowl. I Packers sono anche l'unica squadra a vincere tre titoli NFL consecutivi, dopo averlo fatto due volte - dal 1929 al 1931 con Lambeau, e dal 1965 al 1967 con Lombardi.\nCampionati NFL per classifica.\nDal 1920 al 1932 il campionato NFL fu assegnato in base alla classifica, senza che si svolgesse una finale. I Packers vinsero tre campionati di questo tipo.\nCampionati NFL Pre-Super Bowl.\nDal 1933 al 1969 la NFL tenne una finale per decidere la squadra campione. I Packers vinsero 8 finali del campionato NFL. Dal 1966 al 1969, la NFL Championship Game fu seguita dal Super Bowl.\nCampionati col Super Bowl.\nA partire dal 1966 si tenne il Super Bowl. I Packers ne hanno vinti quattro.\nRivalit\u00e0.\nI Packers hanno fortissime rivalit\u00e0 con le tre squadre della loro division: i Bears, i Lions ed i Vikings. Tutte queste squadre hanno sede in uno stato confinante con lo stato del Wisconsin (rispettivamente Illinois, Michigan e Minnesota).\nChicago Bears.\nLa rivalit\u00e0 Bears-Packers \u00e8 una delle pi\u00f9 antiche della NFL e dello sport americano, risalendo al 1921. Da allora le squadre si sono incontrate per 194 volte, rendendo cos\u00ec questa rivalit\u00e0 la pi\u00f9 giocata nella storia della lega.\nDetroit Lions.\nLa rivalit\u00e0 tra i Packers e i Lions ha avuto inizio nel 1930, quando i Lions si chiamavano ancora Spartans e giocavano a Portsmouth, nello stato dell'Ohio. Nel 1934 gli Spartans si spostarono e divennero i Detroit Lions, mantenendo (e se possibile acuendo) la reciproca antipatia con la squadra del Wisconsin. Da allora le squadre si sono incontrate 175 volte. Tuttavia nella stagione 1982, dato che si disputarono solo 9 delle 16 giornate previste a causa di uno sciopero dei giocatori ad inizio stagione, i Packers giocarono contro i Lions ma non contro i Bears. Questo fa s\u00ec che la rivalit\u00e0 Packers-Lions sia la rivalit\u00e0 giocata consecutivamente da pi\u00f9 tempo in NFL, dato che le due squadre si incontrano almeno due volte all'anno dal 1932.\nMinnesota Vikings.\nDa quando nel 1961 hanno fatto l'ingresso nella lega, i Vikings sono sempre stati nella stessa division dei Packers. Questo e la secolare rivalit\u00e0 tra gli stati di appartenenza hanno generato una rivalit\u00e0 anche nel football tra le due franchigie. La rivalit\u00e0 \u00e8 sempre stata nota per il grande equilibrio e la grande tensione sul campo, oltre che per alcune partite memorabili.\nGiocatori importanti.\nMembri della Pro Football Hall of Fame.\n\"Fonte\":\nRecord di franchigia.\nCarriera\nStagionali\n\"Fonte\":"}
{"id": "110566", "revid": "122925161", "url": "https://it.wikipedia.org/wiki?curid=110566", "title": "Legge di Demetra", "text": "La legge di Demetra (\"Law of Demeter\", spesso abbreviata in \"LoD\"), nota anche come Principle of Least Knowledge (\"principio della conoscenza minima\") \u00e8 una linea guida per lo sviluppo di software, soprattutto a oggetti. La legge fu proposta nel 1987 da un gruppo di ricercatori della Northeastern University di Boston, ed \u00e8 stata in seguito ripresa e diffusa da diverse altre fonti, incluso il celebre libro \"The Pragmatic Programmer\".\nNella sua forma pi\u00f9 generale, la LoD pu\u00f2 essere descritta nei seguenti termini:\nQuesti due principi possono essere riassunti col motto \"non parlate con gli sconosciuti\".\nIn programmazione a oggetti, in particolare, questo implica che un oggetto non dovrebbe interagire direttamente con (usare operazioni di) oggetti a cui accede solo indirettamente (attraverso operazioni o attributi dei suoi conoscenti diretti). Questo garantisce che un oggetto sia indipendente dalla struttura interna e dalle propriet\u00e0 degli altri oggetti, compresi i loro eventuali componenti interni o le loro relazioni.\nStoria della legge.\nLa legge fu cos\u00ec chiamata perch\u00e9 ebbe origine all'interno del Progetto Demetra, un tentativo di utilizzo della Programmazione orientata agli oggetti. Questo progetto fu cos\u00ec chiamato in onore di Demetra, la dea dell'abbondanza e dell'agricoltura, come metafora della filosofia bottom-up del progetto che incarnava la legge stessa.\nLegge di Demetra nell'OOP.\nQuando \u00e8 applicata ai programmi scritti in un linguaggio ad oggetti, la legge di Demetra afferma che un oggetto A pu\u00f2 richiedere un servizio (ovvero, chiamare un metodo) di un altro oggetto B ma l'oggetto A non pu\u00f2 usare l'oggetto B per raggiungere un terzo oggetto C che possa soddisfare le sue richieste. Questo infatti implicherebbe una conoscenza dei dettagli interni di B (nello specifico, dei suoi componenti) da parte di A. Anzich\u00e9 consentire ad A di interagire con un oggetto ottenuto da B (uno \"sconosciuto\"), il progettista dovrebbe modificare la classe B in modo da fornire direttamente nell'interfaccia di B il servizio di C che serve ad A.\nIn modo pi\u00f9 formale la legge di Demetra per le funzioni richiede che ogni metodo \"M\" di un oggetto \"O\" possa invocare solo i metodi dei seguenti tipi di oggetti:\nViceversa, un oggetto dovrebbe evitare di invocare metodi di un oggetto ritornato da un altro metodo.\nMotivazioni.\nIl vantaggio nel seguire la legge di Demetra consiste nel fatto che il software cos\u00ec creato tende ad essere pi\u00f9 mantenibile ed adattabile. Visto che gli oggetti sono meno dipendenti dalla struttura interna degli altri oggetti, i contenitori di oggetti possono essere modificati senza dover ristrutturare i chiamanti.\nUno svantaggio della legge \u00e8 che richiede la scrittura di una grande quantit\u00e0 di metodi wrapper per propagare le chiamate a metodo. Ci\u00f2 pu\u00f2 aumentare il tempo di sviluppo, almeno inizialmente, e sicuramente aumenta la quantit\u00e0 di codice necessario e peggiora le performance. Esistono comunque dei tool automatici che almeno in parte ovviano a tali problemi.\n\"Basili et al.\" hanno pubblicato dei risultati sperimentali nel 1996 che suggeriscono la validit\u00e0 della Legge di Demetra come metodo per diminuire la probabilit\u00e0 della presenza di bug nel software distribuito."}
{"id": "110567", "revid": "116181223", "url": "https://it.wikipedia.org/wiki?curid=110567", "title": "Carrellata", "text": "La carrellata \u00e8 un movimento compiuto da una macchina da presa (chiamata anche \"cinepresa\" o in breve \"mdp\"), o da una telecamera, solitamente con l'ausilio di un carrello. \nNell'effettuare la carrellata, un macchinista muove fisicamente il carrello sul quale \u00e8 posta la macchina da presa, seguendo un percorso prestabilito. In molti casi si predispongono dei binari, specie se il terreno \u00e8 accidentato. Lo scopo dell'impiego di un carrello \u00e8 infatti quello di consentire una ripresa fluida e stabile. La velocit\u00e0 del carrello pu\u00f2 variare pi\u00f9 o meno a seconda delle esigenze dell'inquadratura. Spetta al regista, o al direttore della fotografia, decidere in che direzione e con quale velocit\u00e0 muovere il carrello (sempre che non si deleghi la decisione all'operatore). Rispetto al soggetto ripreso, il carrello pu\u00f2 muoversi in avanti, indietro, lateralmente, verticalmente o in circolo. Pu\u00f2 anche scorrere su binari fissati al soffitto (come in \"Taxi Driver\", nella leggendaria ripresa al termine della sparatoria).\nParticolari tipi di carrelli sono forniti di una pedana per l'operatore e di vari accessori, come ad esempio un braccio mobile, dotato di molle o contrappesi, che sorregga la mdp. In base alla lunghezza e al tipo di braccio usato, questi carrelli sono chiamati in gergo con i termini inglesi \"dolly\", \"crane\" e \"louma\". La carrellata pu\u00f2 anche essere effettuata con l'ausilio di una gru, di una steadicam, di una camera-car, o di altre attrezzature, con o senza ruote, utilizzate nelle riprese aeree o nelle panoramiche (come le fly-cam o le sky-cam).\nLa carrellata pu\u00f2 anche essere effettuata variando la lunghezza focale di un obiettivo dotato di zoom: in questo caso si ottiene una \"carrellata ottica\", detta in gergo \"zoommata\" (assai frequente nelle riprese televisive). \u00c8 possibile combinare in vari modi la carrellata ottica col movimento del carrello, ottenendo vari effetti nella ripresa. Uno di questi effetti \u00e8 detto comunemente \"effetto vertigo\" (dal titolo del film Vertigo, di Alfred Hitchcock, in cui fu usata per rendere l'idea delle vertigini): consiste nel contrapporre una zoommata in avanti ad un arretramento del carrello (o viceversa).\nLa carrellata e la panoramica hanno i loro motivi di applicazione: possono essere applicate per seguire un attore durante il suo movimento, aggiustare l'inquadratura se l'attore si \u00e8 spostato, seguire lo stesso se sta per andare fuori campo, rendere la scena pi\u00f9 drammatica creando tensione (vedi per esempio le carrellate a seguire nel labirinto e nei corridoi dell'hotel in \"Shining\" di Stanley Kubrick), dinamicizzare ancora di pi\u00f9 un movimento veloce etc.\nAltri Tipi di carrellata: \nSulla Carrellata, cfr. Jeremy Vineyard, \"Come realizzare i vostri film\", Castoro, Milano, 2000, pp. 61-66-"}
{"id": "110569", "revid": "50", "url": "https://it.wikipedia.org/wiki?curid=110569", "title": "Legge di Demetrio", "text": ""}
{"id": "110570", "revid": "810736", "url": "https://it.wikipedia.org/wiki?curid=110570", "title": "Tavola (fumetto)", "text": "La tavola \u00e8 la singola facciata di una pagina di un albo a fumetti. Con questo termine viene convenzionalmente definita sia la pagina originale, sia su carta sia in formato digitale, sia la sua riproduzione a stampa.\nComposizione.\nIl fumetto si compone di una sequenza di vignette o quadri. Normalmente \u00e8 circa il doppio delle dimensioni in cui verr\u00e0 stampata. \u00c8 consuetudine della maggior parte dei disegnatori utilizzare come supporto cartaceo cartoncini lisci perch\u00e9 \u00e8 il tipo di carta che meglio assorbe l'inchiostro di china usato generalmente dai disegnatori ma in casi particolari viene scelto il cartoncino ruvido come ad esempio per tavole colorate con acquerelli. La composizione della tavola \u00e8 finalizzata alla rappresentazione statica che tende a dare l'illusione del movimento e del susseguirsi degli eventi. La composizione della tavola \u00e8 un aspetto che viene percepito quasi subliminalmente: il nostro cervello traduce immediatamente il linguaggio illusorio del disegno diviso in riquadri, interpretandolo in azione e in movimento. La bravura del disegnatore consiste anche in questo: dare fluidit\u00e0 alla narrazione. Alcuni disegnatori dal tratto apparentemente dimesso, come l'argentino Carlos Vogt, sono maestri in questo tipo di disposizione, la loro narrazione \u00e8 di una chiarezza lampante. In altri casi da un disegno sontuoso si fa fatica a capire come si dipanino gli eventi - un esempio \u00e8 dato dalla graphic novel di Silver Surfer scritta da Ron Marz e disegnata da Claudio Castellini. Will Eisner, noto autore di fumetti, nella composizione della tavola usava spesso le \"splash page\" nel quale il titolo diventa parte integrante dello sfondo (la nebbia di un porto, oppure il riflesso della luna sul mare) e, nel contempo, lo stesso sfondo va a comporre il titolo. L'arte di descrivere in una tavola la successione spazio-temporale dell'azione \u00e8 definita \"storytelling\" (dall'inglese, letteralmente \u00abraccontare una storia\u00bb).\nFumetto digitale.\nCon l'avvento delle tecnologie informatiche, oggi \u00e8 sempre pi\u00f9 diffusa la colorazione digitale, un processo editoriale che in particolare negli USA \u00e8 diventato uno standard. Pertanto, se si escludono paesi come la Francia dove la colorazione a mano \u00e8 una tradizione, le tavole originali colorate a mano stanno diventando una rarit\u00e0. Il miglioramento delle tecnologie di interfaccia disegnatore-computer han fatto s\u00ec che l'uso di tecnologie informatiche si stia estendendo anche alla fase dell'inchiostratura. Questo grazie all'adozione di monitor con digitizzatori incorporati, di cui i capostipite sono i vari Cintiq prodotti dalla giapponese Wacom e a cui, nel tempo, si sono affiancati alternative prodotte da altre ditte (Yiynova, Huion, Ugee). Se da un lato gli autori gi\u00e0 affermati preferiscono mantenere il loro modo di lavoro e inchiostrare su carta - anche perch\u00e9, per loro, la vendita di originali a collezionisti rappresenta una fonte di ingressi non trascurabile - non \u00e8 raro incontrare autori di formazione pi\u00f9 recente che producono le loro tavole integralmente in formato digitale."}
{"id": "110574", "revid": "1718925", "url": "https://it.wikipedia.org/wiki?curid=110574", "title": "Vignetta", "text": "La vignetta \u00e8 un disegno, generalmente rappresentato all'interno di un riquadro, contenente una singola scena della striscia, della tavola o dell'intero volume a fumetti. L'ordine e le dimensioni delle vignette sono fondamentali, perch\u00e9 rappresentano una scelta stilistica e narrativa ben precisa. Ad esempio vignette di dimensioni e forme diverse forniscono una narrazione pi\u00f9 movimentata, al contrario di un'impostazione con numero di vignette fisse, tutte della stessa dimensione, che esprimono meno dinamismo.\nPer alcuni studiosi la successione delle vignette crea un fenomeno percettivo analogo a quello del montaggio cinematografico ed effettivamente la funzione delle vignette \u00e8 simile a quella delle inquadrature, con cui ha alcune similitudini, fra queste:\nCinema e fumetto differiscono in altri aspetti pur avendo in comune una rappresentazione illusoria e bidimensionale di una realt\u00e0 tridimensionale. I mezzi tecnici utilizzati dai due media per rappresentare l'azione, sono completamente diversi, sia per i costi che per il numero di persone impiegate (un fumetto pu\u00f2 realizzarlo anche una persona sola). Ma le contaminazioni tra i due media, rafforzate dall'ondata di \"cinecomics\" (film tratti da fumetti, prevalentemente ma non esclusivamente con protagonisti supereroi), restano comunque importanti per evidenti analogie di linguaggio.\nLa vignetta satirica.\nUn'accezione molto importante della vignetta come termine tecnico del fumetto come mezzo espressivo \u00e8 la vignetta umoristica o di satira politica, messa a punto dal vignettista spesso anche caricaturista. in cui tutto si risolve in una singola inquadratura (vignetta) in s\u00e9 conclusa e finita. All'interno del riquadro si trovano uno o pi\u00f9 personaggi con le loro battute in genere brevi e fulminanti. La storia della vignetta politica in particolare \u00e8 ormai ultrasecolare e ha annoverato anche autori assunti a notevole fama. \nIn questo ambito specifico, tra gli italiani pi\u00f9 celebri si ricordano: Giorgio Forattini, Emilio Giannelli, Francesco Tullio Altan, Angese, Massimo Bucchi, Renato Calligaro, Vauro Senesi, Mauro Biani e altri."}
{"id": "110583", "revid": "1356", "url": "https://it.wikipedia.org/wiki?curid=110583", "title": "Ofanto", "text": "L'Ofanto (, dal latino \"Aufidus\") \u00e8 il pi\u00f9 importante fiume della Puglia per lunghezza, bacino e ricchezza d'acque; inoltre, con i suoi 134\u00a0km totali di corso, risulta anche il secondo fiume pi\u00f9 lungo fra quelli che sfociano nell'Adriatico a sud del Reno (dopo l'Aterno-Pescara) e uno dei pi\u00f9 lunghi dell'Italia meridionale dopo lo stesso Aterno-Pescara, il Volturno, il Basento e l'Agri.\nL'antico Aufidus.\nNell'Italia antica il fiume Ofanto fu conosciuto con il nome di \"Aufidus\" ed \u00e8 celebre per vari motivi: nei pressi dell'Aufidus fu combattuta la battaglia di Canne; fu celebrato pi\u00f9 volte nelle sue liriche da Quinto Orazio Flacco. Lungo il corso di questo fiume sorgevano antiche citt\u00e0 che furono protagoniste di molti eventi storici importanti, possiamo citarne alcune: \"Compsa\" (attuale Conza della Campania), \"Canusium\" (attuale Canosa di Puglia), la rocca di Canne (dove fu combattuta la pi\u00f9 sanguinosa battaglia della storia che si sia combattuta in un solo giorno), l'antica \"Aufidena\" e, non distante da esso, la stessa \"Venusia\" (ovvero l'odierna citt\u00e0 lucana di Venosa) dove il famoso poeta latino Orazio nacque e visse la propria adolescenza. Una delle prime citazioni storiografiche sull'antico Aufidus risale a Polibio. Lo storico greco menziona il fiume proprio quando descrive gli eventi che caratterizzarono la disastrosa battaglia di Canne. Nel libro III delle storie (capitolo 110, paragrafo 8) Polibio racconta: \"Lucio Emilio il giorno seguente, non approvando la risoluzione di combattere, n\u00e9 per\u00f2 potendo di l\u00e0 ritirare l'esercito, con le due parti delle truppe si accamp\u00f2 in riva al fiume Aufidus, il quale \u00e8 l'unico fiume che attraversa l'Appennino\" (in greco \"\u03b5\u1f30\u03c2 \u03b4\u1f72 \u03c4\u1f74\u03bd \u1f10\u03c0\u03b1\u03cd\u03c1\u03b9\u03bf\u03bd \u1f41 \u039b\u03b5\u03cd\u03ba\u03b9\u03bf\u03c2 \u03bf\u1f54\u03c4\u03b5 \u03bc\u03ac\u03c7\u03b5\u03c3\u03b8\u03b1\u03b9 \u03ba\u03c1\u03af\u03bd\u03c9\u03bd \u03bf\u1f54\u03c4\u03b5 \u03bc\u1f74\u03bd \u1f00\u03c0\u03ac\u03b3\u03b5\u03b9\u03bd \u1f00\u03c3\u03c6\u03b1\u03bb\u1ff6\u03c2 \u03c4\u1f74\u03bd \u03c3\u03c4\u03c1\u03b1\u03c4\u03b9\u1f70\u03bd \u1f14\u03c4\u03b9 \u03b4\u03c5\u03bd\u03ac\u03bc\u03b5\u03bd\u03bf\u03c2 \u03c4\u03bf\u1fd6\u03c2 \u03bc\u1f72\u03bd \u03b4\u03c5\u03c3\u1f76 \u03bc\u03ad\u03c1\u03b5\u03c3\u03b9 \u03ba\u03b1\u03c4\u03b5\u03c3\u03c4\u03c1\u03b1\u03c4\u03bf\u03c0\u03ad\u03b4\u03b5\u03c5\u03c3\u03b5 \u03c0\u03b1\u03c1\u1f70 \u03c4\u1f78\u03bd \u0391\u1f54\u03c6\u03b9\u03b4\u03bf\u03bd \u03ba\u03b1\u03bb\u03bf\u03cd\u03bc\u03b5\u03bd\u03bf\u03bd \u03c0\u03bf\u03c4\u03b1\u03bc\u03cc\u03bd, \u1f43\u03c2 \u03bc\u03cc\u03bd\u03bf\u03c2 \u03b4\u03b9\u03b1\u03c1\u03c1\u03b5\u1fd6 \u03c4\u1f78\u03bd \u1f08\u03c0\u03b5\u03bd\u03bd\u1fd6\u03bd\u03bf\u03bd\"). Il paragrafo poi continua con un particolare importante, infatti, l'Aufidus risulta essere l'unico fiume del Mezzogiorno che ha le sorgenti sul lato tirrenico degli Appennini: \"Quella catena di monti [gli Appennini] che forma uno spartiacque di tutti i fiumi italiani che scorrono da ovest al Tirreno o da est all'Adriatico. Questa catena \u00e8 attraversata dall'Aufidus, che nasce nel versante vicino al Tirreno, e sfocia nell'Adriatico\" (in greco \" \u03c4\u03bf\u1fe6\u03c4\u03bf \u03b4\u1fbd \u1f14\u03c3\u03c4\u03b9\u03bd \u1f44\u03c1\u03bf\u03c2 \u03c3\u03c5\u03bd\u03b5\u03c7\u03ad\u03c2, \u1f43 \u03b4\u03b9\u03b5\u03af\u03c1\u03b3\u03b5\u03b9 \u03c0\u03ac\u03c3\u03b1\u03c2 \u03c4\u1f70\u03c2 \u03ba\u03b1\u03c4\u1f70 \u03c4\u1f74\u03bd \u1f38\u03c4\u03b1\u03bb\u03af\u03b1\u03bd \u1fe5\u03cd\u03c3\u03b5\u03b9\u03c2, \u03c4\u1f70\u03c2 \u03bc\u1f72\u03bd \u03b5\u1f30\u03c2 \u03c4\u1f78 \u03a4\u03c5\u03c1\u03c1\u03b7\u03bd\u03b9\u03ba\u1f78\u03bd \u03c0\u03ad\u03bb\u03b1\u03b3\u03bf\u03c2, \u03c4\u1f70\u03c2 \u03b4\u1fbd \u03b5\u1f30\u03c2 \u03c4\u1f78\u03bd \u1f08\u03b4\u03c1\u03af\u03b1\u03bd: \u03b4\u03b9\u1fbd \u03bf\u1f57 \u1fe5\u03ad\u03bf\u03bd\u03c4\u03b1 \u03c3\u03c5\u03bc\u03b2\u03b1\u03af\u03bd\u03b5\u03b9 \u03c4\u1f78\u03bd \u0391\u1f54\u03c6\u03b9\u03b4\u03bf\u03bd \u03c4\u1f70\u03c2 \u03bc\u1f72\u03bd \u03c0\u03b7\u03b3\u1f70\u03c2 \u1f14\u03c7\u03b5\u03b9\u03bd \u1f10\u03bd \u03c4\u03bf\u1fd6\u03c2 \u03c0\u03c1\u1f78\u03c2 \u03c4\u1f78 \u03a4\u03c5\u03c1\u03c1\u03b7\u03bd\u03b9\u03ba\u1f78\u03bd \u03ba\u03bb\u03af\u03bc\u03b1\u03c3\u03b9 \u03c4\u1fc6\u03c2 \u1f38\u03c4\u03b1\u03bb\u03af\u03b1\u03c2, \u03c0\u03bf\u03b9\u03b5\u1fd6\u03c3\u03b8\u03b1\u03b9 \u03b4\u1f72 \u03c4\u1f74\u03bd \u1f10\u03ba\u03b2\u03bf\u03bb\u1f74\u03bd \u03b5\u1f30\u03c2 \u03c4\u1f78\u03bd \u1f08\u03b4\u03c1\u03af\u03b1\u03bd \u2014 \u03c4\u1ff7 \u03b4\u1f72 \u03c4\u03c1\u03af\u03c4\u1ff3 \u03c0\u03ad\u03c1\u03b1\u03bd\"). Altre indicazioni sull'antico Aufidus provengono da Strabone nel libro VI della \"Geografia\" (capitolo III, paragrafo 9): \"Da Barium al fiume Aufidus, lungo il quale i Canusiti hanno stabilito il loro emporio, ci sono 400 stadi. Risalendo il fiume, l'emporio si trova a 90 stadi\" (in greco \"\u1f10\u03ba \u03b4\u1f72 \u0392\u03b1\u03c1\u03af\u03bf\u03c5 \u03c0\u03c1\u1f78\u03c2 \u03c4\u1f78\u03bd \u03c0\u03bf\u03c4\u03b1\u03bc\u1f78\u03bd \u0391\u1f54\u03c6\u03b9\u03b4\u03bf\u03bd, \u1f10\u03c6\u1fbd \u1fa7 \u03c4\u1f78 \u1f10\u03bc\u03c0\u03cc\u03c1\u03b9\u03bf\u03bd \u03c4\u1ff6\u03bd \u039a\u03b1\u03bd\u03c5\u03c3\u03b9\u03c4\u1ff6\u03bd, \u03c4\u03b5\u03c4\u03c1\u03b1\u03ba\u03cc\u03c3\u03b9\u03bf\u03b9: \u1f41 \u03b4\u1fbd \u1f00\u03bd\u03ac\u03c0\u03bb\u03bf\u03c5\u03c2 \u1f10\u03c0\u1f76 \u03c4\u1f78 \u1f10\u03bc\u03c0\u03cc\u03c1\u03b9\u03bf\u03bd \u1f10\u03bd\u03b5\u03bd\u03ae\u03ba\u03bf\u03bd\u03c4\u03b1\"). Anche Orazio, come abbiamo gi\u00e0 accennato, menzion\u00f2 pi\u00f9 volte l'Aufidus e lo celebr\u00f2 come il fiume presso il quale egli era nato. Nelle \"Odi\" al libro IV (poema IX), infatti, Orazio canta: \"Ne forte credas interitura quae / longe sonantem natus ad Aufidum / non ante volgatas per artis / verba loquor socianda chordis\".\nIl fiume viene nominato anche nel poema epico di Publio Virgilio Marone la famosa Eneide (libro XI, verso 405); durante la guerra che contrappone Enea e i suoi compagni ai popoli indigeni, all'arrivo dei Troiani esuli sulle coste dell'Italia: \"...dal mar se ne torna per paura l'\u00c0ufido indietro\". Un'altra fonte antica che descrive l'Aufidus \u00e8 la Tabula Peutingeriana, una copia del XII-XIII secolo di un'antica carta romana che mostrava le vie militari dell'impero. Su questa mappa \u00e8 indicato il corso del fiume ed \u00e8 segnalato anche il famoso \"Pons Aufidi\" (questo ponte romano sorgeva in localit\u00e0 Santa Venere nel comune di Rocchetta Sant'Antonio ) che faceva parte della Via Appia Antica.\nVari autori antichi parlano di questo fiume, per\u00f2 poco sappiamo sull'origine del nome Aufidus. La ricerca etimologica \u00e8 molto incerta e presenta molte curiosit\u00e0 piuttosto che basi certe e inopinabili. Una delle etimologie proposte fa risalire al latino l'origine del nome Aufidus: \"aute fides\" (da cui \"sine fide\" o \"vel infidus\"), questo a causa della pericolosit\u00e0 del corso del fiume. Alcuni attribuiscono un parallelo tra il nome Aufidus e l'aggettivo \"tauriformis\" che usa Orazio nel descrivere l'Ofanto (libro IV delle Odi, poema XIV). Nella parola \"tauriformis\" si pu\u00f2 estrarre 'au-f-is' ma questa procedura \u00e8 facilmente esposta a obiezioni di ogni tipo, per esempio si usava nell'antichit\u00e0 dipingere i simulacri dei fiumi con le corna di un toro a indicare la forza devastatrice delle acque e i misteri dei gorghi. Altri studiosi hanno proposto una etimologia greca: Aufidus deriverebbe dal greco \"\u1f44\u03c6\u03b9\u03c2\" che significa \"serpente\" e ci\u00f2 deriva dalla forma serpeggiante del fiume. In conclusione, il nome Aufidus, questo \u00e8 certo, riflette la base idronimica \"*auf-\" oppure \"*oudh-\" (con una conseguente trasformazione della \"dh\" in \"f\") che significa 'ricco, abbondante', infatti, esso presentava una portata media annua di 14\u00a0m\u00b3/s.\nUn recente studio suggerisce un'ulteriore possibile etimologia: l'idronimo Aufidus potrebbe derivare dalle radici indoeuropee \"aud\" (equivalente a \"ud\") e \"bhid\". La radice \"aud\" significa \"acqua che scorre\" ed \u00e8 associata quindi allo scorrere dell'acqua, mentre la radice \"bhid\" significa \"irrompere\", \"passare attraverso\". La lettera \"bh\" nelle lingue italiche si trasforma in \"f\" quindi si ha \"fid\" al posto di \"bhid\". Unendo le due radici si arriva alla parola \"audfid\" che \u00e8 molto simile ad Aufidus. Il significato sarebbe quindi quello di \"acqua\\fiume che passa attraverso\". Se ricordiamo quello che dice Polibio del fiume Aufidus ovvero che \"\u00e8 l'unico fiume che attraversa l'Appennino\", allora l'etimologia sembra almeno plausibile.\nVale la pena riportare un'etimologia popolare ancora in voga tra le genti che tuttora popolano il corso dell'Ofanto, velata da un senso di \"mitologia\"; si dice che il nome Ofanto discenda dall'esclamazione del console romano Varrone \"\"Oh fanti\" miei perduti\" in seguito alla sanguinosa battaglia di Canne, tale etimologia \u00e8 palesemente falsa ma appartiene comunque al patrimonio culturale delle \"genti ofantine\" ed \u00e8 solo per questa ragione che viene qui riportata a titolo di curiosit\u00e0.\nCorso del fiume e regime.\nLa sua sorgente si trova sull'Altopiano Irpino a 715\u00a0m d'altezza, sotto il piano dell'Angelo, a sud di Torella dei Lombardi, in provincia di Avellino.\nAttraversa parte della Campania e della Basilicata, scorrendo poi prevalentemente in Puglia. Sfocia nel mare Adriatico, tra Barletta e Margherita di Savoia. Esso \u00e8 lungo 134\u00a0km e si suddivide in Alto Ofanto (parte irpina del fiume), Medio Ofanto (parte lucana e prima parte pugliese) e Basso Ofanto (seconda parte pugliese del fiume).\nL'Alto Ofanto attraversa un territorio con una intrinseca fragilit\u00e0 geologica, con frequenti fenomeni di dissesto idrogeologico e forte grado di sismicit\u00e0, inoltre, interessante \u00e8 anche l'andamento pluviometrico: si registra una piovosit\u00e0 media pari a 790\u00a0mm annui, con punte di 1100\u20131200\u00a0mm. Il Medio Ofanto \u00e8 la parte che lambisce il Vulture e il Subappennino dauno. Il Basso Ofanto si presenta diverso geologicamente ed \u00e8 caratterizzato da una minore piovosit\u00e0 (pari a circa la met\u00e0 di quella che si registra nella parte irpina del fiume), tipica della Puglia.\nAlla fine del suo corso, l'Ofanto termina con una foce a delta, anche se in rapido arretramento verso un estuario.\nLa pendenza media del fiume \u00e8 dello 0,533%. L'Ofanto ha un regime marcatamente torrentizio con piene notevoli in autunno e inverno per le precipitazioni e magre notevolissime in estate. A dispetto poi della notevole lunghezza ed estensione di bacino la sua portata media alla foce \u00e8 abbastanza scarsa (circa 15 metri cubi al secondo).\nBacino e affluenti.\nIl bacino idrografico dell'Ofanto occupa un'area di 2.780\u00a0km\u00b2 risultando cos\u00ec uno dei pi\u00f9 estesi del Mezzogiorno. In esso abitano 422.423 persone.\nOltre al corso principale del fiume comprende anche svariati affluenti tra i quali ricordiamo:\nInvasi idrici.\nAll'interno del bacino dell'Ofanto sono presenti alcuni invasi idrici indispensabili per la popolazione e per l'economia a causa della scarsit\u00e0 d'acqua soprattutto nelle zone delle Murge.\nGli invasi sono quelli di \"Conza\", \"Osento\", \"Marana Capacciotti\", \"Rendina\", \"Locone\", \"Lampeggiano\", \"S.Pietro\" e \"Saetta\".\nQuesti invasi hanno ridotto notevolmente la portata d'acqua del fiume, non pi\u00f9 ricca e abbondante come quella di un tempo.\nCitt\u00e0 e paesi.\nLe citt\u00e0 e i paesi attraversati in provincia di Avellino sono: Aquilonia, Cairano, Calitri, Conza della Campania, Lacedonia, Lioni, Monteverde, Morra De Sanctis, Nusco, Sant'Andrea di Conza, Sant'Angelo dei Lombardi, Teora, Torella dei Lombardi (sorgente), per un totale di 14 comuni e una popolazione di circa 50.000 abitanti.\nI territori comunali attraversati in provincia di Potenza sono quelli di: Atella, Melfi, Lavello, Pescopagano, Rapone, Rionero in Vulture, Ruvo del Monte per un totale di sette comuni e una popolazione di circa 50.000 abitanti.\nLe citt\u00e0 e i paesi attraversati in provincia di Foggia sono: Ascoli Satriano, Candela, Cerignola, Rocchetta Sant'Antonio, per un totale di quattro comuni e una popolazione di 66.996 abitanti.\nLe citt\u00e0 e i paesi attraversati in provincia di Barletta-Andria-Trani sono: Barletta (che ne ospita anche la foce), Canosa di Puglia, Margherita di Savoia (foce), Minervino Murge, San Ferdinando di Puglia, , Trinitapoli, per un totale di sette comuni e una popolazione di 179.414 abitanti.\nI Comuni attraversati, lambiti o interessati dal fiume partecipano alle Ofantiadi, manifestazione sportiva multidisciplinare.\nFlora e fauna.\nLe specie pi\u00f9 importanti di flora presenti lungo il corso del fiume sono: graminacee alofite, fragmiteti, canneti, pioppo, noce, saliceti, tamerici, salsola, salicorna e limonio.\nTra la fauna sono presenti svariate specie di invertebrati (nematodi, copepodi, cladoceri, oligocheti e ditteri chironomidi).\nNelle acque si trovano pesci (carpa, carassi, cheppia, pescegatto, cefalo e anguilla).\nLungo le sponde \u00e8 possibile incontrare mammiferi (talpa, lepre, cinghiale, tasso, volpe, donnola, faina, lontra, riccio, istrice e topo campagnolo).\nRappresentati anche rettili (bisce d'acqua e biacco) e anfibi (rane, rospi e raganelle).\nIl genere degli uccelli nidificanti \u00e8 rappresentato da (beccamoscio, pendolino, cannaiola, cannareccione, passero, cardellino (\"Carduelis carduelis\"), verzellino, gazza ladra, folaga (\"Fulica atra\"), gallinella d'acqua (\"Gallinula chloropus\"),\nGli uccelli di passo sono (nitticore, tarabusi, pittime, beccacce di mare, cannareccione, ballerine bianche e gialle, gabbiani, porciglione, cormorano, airone cenerino (\"Ardea cinerea\"), airone rosso (\"Ardea purpurea\"), tuffetto, garzetta, avocetta, cavaliere d'Italia, beccapesci, svasso maggiore, martin pescatore (\"Alcedo atthis\"), germano reale (\"Anas platyrhynchos\"), mestolone, noriglione, moretta, marzaiola, piro piro, corriere piccolo, tortora, quaglia, cappellaccia, tordo, fringuello, storno).\nI rapaci presenti sono grillaio (\"Falco naumanni\") e gheppio (\"Falco tinnunculus\").\nDal 2003 \u00e8 stato istituito dalla regione Puglia il Parco naturale regionale Fiume Ofanto, che ha cominciato ad attirare qualche turista.\nIttiofauna del fiume Ofanto.\nLa fauna ittica del fiume Ofanto non \u00e8 dissimile da quella di tutti i principali fiumi irpini. Si trovano principalmente le seguenti specie di pesci autoctone: la trota fario (\"Salmo trutta\"), l'anguilla (\"Anguilla anguilla\"), la tinca (\"Tinca tinca\") e il cavedano italico (\"Squalius squalus\").\nTra le specie endemiche e che necessitano di particolare tutela si annoverano il barbo tiberino (\"Barbus tyberinus\"), la rovella (\"Rutilus rubilio\"), l'alborella appenninica (\"Alburnus albidus\") e la scardola scardafa (\"Scardinius scardafa\").\nMentre tra le specie alloctone vi sono: la trota iridea (\"Oncorhynchus mykiss\"), il cavedano europeo (\"Squalius cephalus\"), la carpa comune (\"Cyprinus carpio\"), il pesce rosso (\"Carassius auratus\"), il pesce gatto (\"Ameiurus melas\"), il persico sole (\"Lepomis gibbosus\") e il persico trota (\"Micropterus salmoides\"), tutte specie che costituiscono una grave minaccia di estinzione per le specie endemiche."}
{"id": "110584", "revid": "6923", "url": "https://it.wikipedia.org/wiki?curid=110584", "title": "Aslan Abashidze", "text": "Abashidze (in georgiano \u10d0\u10e1\u10da\u10d0\u10dc \u10d0\u10d1\u10d0\u10e8\u10d8\u10eb\u10d4) \u00e8 nato e cresciuto in una famiglia georgiana musulmana dell'Agiaria. Suo nonno Memed Abashidze era un famoso scrittore e un membro del Parlamento della Repubblica della Georgia democratica fra il 1918-1921, ma fu fucilato per ordine di Stalin nel 1937. Suo padre fu inviato nei Gulag per dieci anni ma riusc\u00ec a sopravvivere. Malgrado un'infanzia difficile, durante gli anni cinquanta Abashidze pot\u00e9 laurearsi in storia e filosofia all'universit\u00e0 di Batumi e in economia all'universit\u00e0 di Stato di Tbilisi. Ha lavorato come insegnante ed economista per un periodo prima di unirsi al servizio pubblico regionale della Georgia. Era il direttore di parecchi istituti tecnici di servizio prima di essere chiamato a Batumi, la capitale dell'Agiaria, dove ha servito da assessore regionale del servizi sociali. Successivamente \u00e8 stato nominato primo delegato nazionale del Ministero dei servizi sociali a Tbilisi. Il suo ruolo nel governo rimase tuttavia secondario.\nAbashidze e la Georgia indipendente.\nQuando la Georgia ha riguadagnato la sua indipendenza nel 1991, Abashidze si assicur\u00f2 il posto come presidente del Consiglio Supremo della Repubblica autonoma georgiana di Agiaria. Inoltre fu nominato vicepresidente del Parlamento della Georgia, incarico che ha mantenuto nel 1990-1992 e nel 1992-1995. Ha sviluppato una base indipendente di potere in Agiaria dirigendo una mediazione fra il governo di Tbilisi e l'opposizione. Ha stabilito un proprio esercito come contrappeso alle fazioni armate che hanno sostenuto e si sono opposte al presidente Zviad Gamsakhurdia. Quando scoppi\u00f2 la guerra civile fra le forze pro- e anti-Gamsakhurdia nell'inverno di 1991-1992 ed ancora nel autunno del 1993, tenne entrambe le fazioni fuori dall'Agiaria, assicurandosi che i combattimenti non si estendessero alla repubblica.\nTuttavia, diversamente dagli indipendentisti di Abcasia e Ossezia del sud, non ha mai tentato di ottenere l'indipendenza per l'Agiaria e persegu\u00ec quella che pu\u00f2 essere meglio descritta come una politica di \"autonomia armata\" dopo la caduta di Gamsakhurdia. Ha trasformato l'Agiaria \"in una zona economica franca\" con poche restrizioni negli scambi, ma con i diritti doganali e i redditi che vanno al suo governo piuttosto che a quello di Tbilisi. Le sue politiche economiche sono riuscite a fare dell'Agiaria una delle zone pi\u00f9 ricche della Georgia.\nAbashidze si \u00e8 attirato critiche per il suo governo dalla mano pesante, spesso descritto come feudale. Ha fondato il suo partito politico nel 1992, noto come Unione della Rinascita Democratica o Unione per la rinascita della Georgia. Nel 1998 \u00e8 stato eletto come presidente di Agiaria con il 93% dei voti, con gli osservatori della Russia che hanno dichiarato che bisogna considerare queste elezioni come generalmente libere e giuste (anche se questo verdetto pu\u00f2 essere influenzato dalle politiche costantemente pro-Russe di Abashidze).\nHa preferito esercitare la sua influenza da lontano, piuttosto che tentare di fare un'offerta per il potere nazionale, e adott\u00f2 costantemente una politica di sostegno a chi sembrava offrire l'offerta migliore per mantenere il suo dominio sull'Agiaria. Egli raggiunse un accordo con il presidente Eduard Shevardnadze, che sembrava preferire l'esistenza con un'Agiaria semi-indipendente piuttosto che rischiare un'altra guerra civile. I suoi rapporti con Shevardnadze si sono bruscamente raffreddati alla conclusione degli anni novanta, quando come lui e il governo si sono accusati di corruzione e tradimento.\nAbashidze e la rivoluzione delle rose.\nLe dimissioni forzate di Shevardnadze nel novembre del 2003, causate dalla Rivoluzione delle Rose, generarono una crisi politica fra Abashidze ed il nuovo governo di Tbilisi. L'opposizione georgiana critic\u00f2 fortemente Shevardnadze perch\u00e9 non riusciva a risolvere il problema del separatismo nel paese, compresa la mancanza di controllo che Tbilisi aveva sull'Agiaria. Non sorprendentemente, Abashidze vide questo come una minaccia alla sua posizione ed alla semi-indipendenza dell'Agiaria ed denunci\u00f2 la caduta di Shevardnadze come un colpo di Stato. Cos\u00ec dichiar\u00f2 lo stato di emergenza in Agiaria e cerc\u00f2 il supporto russo in caso di un conflitto aperto. Tuttavia, non \u00e8 riusc\u00ec ad attrarre molto supporto dalla Russia, e fu sottoposto a forte pressione dagli Stati Uniti per un compromesso. Il 25 gennaio 2004, Abashidze incontr\u00f2 il nuovo presidente Mikheil Saak'ashvili a Batumi e dichiar\u00f2 la sua intenzione a dialogare con Saak'ashvili.\nQuesto rapporto presto si incrin\u00f2 dopo che Saak'ashvili ebbe fatto la promessa di ristabilire l'autorit\u00e0 centrale su tutte le regioni separatiste della Georgia. Nel seconda met\u00e0 di marzo del 2004, un convoglio che trasportava Saak'ashvili per gli eventi politici previsti in Agiaria per le elezioni legislative georgiane del 28 marzo, fu respinto dalle guardie di confine dell'Agiaria. Abashidze accus\u00f2 Saak'ashvili di aver tentato di condurre un convoglio militare nella repubblica allo scopo di rovesciarlo, dichiar\u00f2 lo stato di emergenza in Agiaria e la mobilitazione delle forze armate. La risposta di Saak'ashvili non tard\u00f2 ad arrivare, sotto forma di ultimatum: dette ad Abashidze 24 ore per accettare l'autorit\u00e0 centrale e sciogliere le forze paramilitari dell'Agiaria. Il governo di Tbilisi inoltre chiuse le vie di transito in entrate e uscita dall'Agiaria.\nVista la situazione di alta tensione, i governi stranieri e le organizzazioni internazionali fecero un appello ad entrambe le parti di fermare gli eserciti e di risolvere pacificamente le loro controversie. Abashidze si dimise come guida dell'Agiaria il 5 maggio 2004. Il giorno seguente, dopo l'assicurazione che non sarebbe stato estradato, Abashidze part\u00ec per Mosca, senza che un colpo venisse sparato nella regione.\nLe propriet\u00e0 di Abashidze in Georgia, cos\u00ec come quella dei suoi parenti stretti, fu congelata dai tribunali georgiani ed infine trasferite alla propriet\u00e0 dello Stato. Secondo il New York Times, a partire dal dicembre 2012, Abashidze viveva nel villaggio di Barvikha nel distretto di Odintsovsky dell'Oblast di Mosca.\nNell'agosto 2016, il tribunale della citt\u00e0 di Batumi condann\u00f2 Abashidze a 15 anni di reclusione in contumacia per molteplici accuse, tra cui abuso d'ufficio, appropriazione indebita, organizzazione di attacchi terroristici nel 2004 e omicidio del suo ex vice, Nodar Imnadze, il 30 aprile 1991.\nLa famiglia di Abashidze.\nAslan Abashidze \u00e8 vedovo, si spos\u00f2 con Maguli Gogitidze, una musicista, con la quale ha avuto due bambini: un figlio, George Abashidze, che \u00e8 stato sindaco di Batumi, e una figlia, Diana Abashidze."}
{"id": "110586", "revid": "1783371", "url": "https://it.wikipedia.org/wiki?curid=110586", "title": "Aita", "text": "Aita o Eita \u00e8 il dio etrusco dell'oltretomba, assimilabile a Mantu e a Sur (\"il Nero\" secondo la tesi di Giovanni Colonna) e consorte della dea Phersipnai. Corrisponde al dio greco Ade e al dio della mitologia romana Plutone.\nAspetto.\nSu un'urna di cenere appare Aita in forma umanizzata, Il suo aspetto da lupo \u00e8 acuito dalla pelle di lupo che gli fa da mantello e da cappuccio come un veggente, in procinto di condurre nell'oltretomba l'uomo le cui ceneri erano custodite in una cassa, il cui spirito \u00e8 visto dall'esterno mentre passa attraverso il portale verso un nuovo mondo.\nAita viene raffigurato solo in pochi esemplari della scultura estrusca tombale, come nelle Tombe Golini ad Orvieto e nella Tomba dell'Orco a Tarquinia.\nEsso viene ritratto insieme alla moglie Persipnei, equivalente etrusca della dea greca Persefone."}
{"id": "110587", "revid": "438304", "url": "https://it.wikipedia.org/wiki?curid=110587", "title": "Tebaide (Buffalmacco)", "text": "L'affresco di Buonamico Buffalmacco raffigurante i santi anacoreti della Tebaide \u00e8 il primo di una serie di tre grandi scene per il Camposanto di Pisa e fu eseguito nel 1336-41, su commessa dei frati domenicani.\nStaccata dalla parete e riportata su tela (misura: metri 6,1 x 15,6), l'opera \u00e8 stata rimossa dal cosiddetto \"salone degli affreschi\" per essere sottoposta a restauro. Tra le tre scene \u00e8 quella peggio conservata, con i colori che appaiono \"spalmati\" con lo sfondo, rendendo pi\u00f9 difficile la lettura dei dettagli.\nDescrizione e stile.\nAttraverso l'affresco della \"Tebaide\", il programma pedagogico dei committenti, i frati domenicani che gestivano il Camposanto, Buffalmacco arriva a presentare un modello di vita alternativo a quello futile e peccaminoso dei nobili pisani raffigurati nel \"Trionfo della Morte\". L'affresco ci trasporta tra i monti desertici dell'Egitto, dove vissero i grandi santi anacoreti (Sant'Antonio abate, San Paolo Eremita, Santa Maria Egiziaca, ecc.) e ci offre una rappresentazione per immagini della loro vita.\nIl tema \u00e8 trattato in modo aneddotico, riconducendo a poche scene, interpretate in modo popolare, quanto si poteva leggere nell'agiografia dei santi eremiti. A volte il tono diventa burlesco, come nella scena di \"Sant'Antonio che scaccia il demonio sotto forma di donna tentatrice\". Vien da pensare che Buffalmacco, pur esaudendo gli ordini dei committenti, si sia preso qualche libert\u00e0 artistica, assecondando la \"vis comica\" per la quale andava famoso. Le scene, pur apologetiche, dell'affresco richiamano il gusto narrativo con il quale Boccaccio rappresenta i semplici di spirito e gli episodi di inganno.\nDifficile pensare che il Beato Angelico, autore della \"Tebaide\" conservata agli Uffizi, non avesse in mente l'affresco di Buffalmacco.\nVoci correlate.\nLe altre scene del ciclo:"}
{"id": "110594", "revid": "1875018", "url": "https://it.wikipedia.org/wiki?curid=110594", "title": "Tinia", "text": "Tinia o Tin (secondo alcune versioni d'epoca romana si registra anche Tunia) \u00e8 la pi\u00f9 importante divinit\u00e0 etrusca, marito di Thalna o di Uni, \"corrisponde\" allo Zeus greco o al Giove romano.\nInsieme a Menrva e Uni formava una potente triade divina, che dominava il pantheon etrusco.\nEra il padre con Uni di Hercle. \nDa Tarquinia e dal suo territorio (Ferento) provengono le pi\u00f9 antiche iscrizioni votive per Tinia, apposte su frammenti di bucchero.\nIn una incisione sulla Chimera di Arezzo leggiamo o che possiamo tradurre con \"donata a Tin\".\nLa divinit\u00e0 \u00e8 quella pi\u00f9 menzionata nel Fegato di Piacenza: vi sono cinque caselle o regioni in cui Tin viene nominato, sempre insieme al nome di altre divinit\u00e0.\nNon sono stati identificati con sicurezza i suoi luoghi di culto. Solo recentemente, a Tarquinia, \u00e8 stata rinvenuta una parte di trono imperiale con dedica a Giove (Tinia) appartenente al grande tempio detto \"Ara della Regina\", dinanzi al quale si svolgevano i ludi.\nSi ritiene, poi, che Tinia debba essere identificato con lo stesso Voltumna, dio della Federazione etrusca."}
{"id": "110598", "revid": "287204", "url": "https://it.wikipedia.org/wiki?curid=110598", "title": "ARP poisoning", "text": "Nell'ambito della sicurezza informatica, lARP poisoning (letteralmente \"avvelenamento dell'ARP\", \"falsificazione\" dell'ARP) \u00e8 una tecnica di \"hacking\" che consente ad un attacker, in una \"switched lan\", di concretizzare un attacco di tipo \"man in the middle\" verso tutte le macchine che si trovano nello stesso segmento di rete quando queste operano a livello 3 cio\u00e8 di \"internetworking\" con altre sottoreti scambiandosi traffico IP grazie al ricorso ad opportune manipolazioni tramite i protocolli di livello 2. L'ARP poisoning \u00e8 oggi la principale tecnica di attacco alle lan commutate. Consiste nell'inviare intenzionalmente e in modo forzato risposte ARP contenenti dati inesatti o, meglio, non corrispondenti a quelli reali. In questo modo la tabella ARP (\"ARP entry cache\") di un host conterr\u00e0 dati alterati (da qui i termini \"poisoning\", letteralmente avvelenamento e \"spoofing\", raggiro). Molto spesso lo scopo di questo tipo di attacco \u00e8 quello di ridirezionare, in una rete commutata, i pacchetti destinati ad un host verso un altro al fine di leggere il contenuto di questi per catturare le password che in alcuni protocolli viaggiano in chiaro.\nIntroduzione.\nL'esigenza di praticare questo attacco \u00e8 dovuta al fatto che ormai nelle recenti reti ethernet gli hub sono stati sostituiti dagli switch, i quali a differenza dei primi, grazie alla CAM table, permettono di inoltrare il traffico soltanto all'host di destinazione rendendo cos\u00ec inefficace qualsiasi tentativo di sniffing (nelle vecchie reti con hub, infatti, tutti i pacchetti arrivano a tutti gli host, e non c'\u00e8 quindi necessit\u00e0 di modificare il proprio MAC address per ricevere i pacchetti destinati ad un altro host).\nFunzionamento.\nQuesto attacco si basa su una debolezza intrinseca nel protocollo ARP: la mancanza di un meccanismo di autenticazione.\nEthernet, il pi\u00f9 diffuso standard per le reti locali, identifica gli host in base ad un indirizzo a 48 bit chiamato MAC, a differenza di Internet, dove ciascun host viene mappato grazie ai 32 bit del protocollo IP.\nIl protocollo ARP si occupa di gestire l'associazione tra indirizzi IP e indirizzi MAC. Quest'associazione, in Ethernet, viene fatta prima di ogni tipo di comunicazione. Sono previsti due tipi di messaggi dal protocollo ARP: ARP request (effettuata in broadcast) e ARP reply (effettuata in unicast).\nUn ipotetico host 192.168.1.1 che vuole comunicare con l'host 192.168.1.2 mander\u00e0 una ARP request in broadcast con il proprio MAC, il proprio indirizzo IP e l'indirizzo IP di destinazione; quando 192.168.1.2 ricever\u00e0 l'ARP request risponder\u00e0 con un'ARP reply destinato al MAC sorgente e contenente il proprio MAC.\nPer ottimizzare le prestazioni e limitare il traffico queste informazioni (associazione indirizzo IP/indirizzo MAC) vengono memorizzate nella tabella ARP (ARP cache) di ciascun host cos\u00ec che non sia necessario effettuare continue richieste per successivi eventuali indirizzamenti verso terminali host gi\u00e0 noti. Per migliorare ancora di pi\u00f9 le prestazioni quando si ricevono delle ARP reply (alcuni anche con le ARP request), anche se non sollecitate, gli host aggiornano le informazioni della propria ARP cache.\nSolaris implementa una gestione personalizzata delle ARP request/reply, infatti aggiorna i record della propria tabella ARP solo se sono gi\u00e0 presenti. Questo \u00e8 un problema in pi\u00f9, per l'attacker, anche se \u00e8 di facile risoluzione: basta infatti inviare un pacchetto ICMP echo request all'host Solaris per costringerlo a rispondere ed inevitabilmente usare l'ARP aggiungendo cos\u00ec un record alla propria tabella ARP.\nOra si analizzi il seguente scenario:\nLe ARP cache di ciascun host prima dell'attacco saranno:\nPer realizzare l'ARP poisoning l'attacker invier\u00e0 delle ARP reply opportunamente costruite/modificate: a John invier\u00e0 una reply che ha come IP quello di Linus (192.168.1.88) ma come MAC il proprio (00:00:00:ZZ:ZZ:ZZ), a Linus invier\u00e0 una reply con IP quello di John (192.168.1.13) e con MAC, anche questa volta, il proprio (00:00:00:ZZ:ZZ:ZZ). Per protrarre l'attacco \u00e8 necessario inviare delle ARP reply ogni 10 secondi poich\u00e9 spesso i sistemi operativi cancellano sistematicamente le voci dell'ARP cache dopo un certo periodo di tempo.\nQuindi dopo l'attacco le ARP cache di ciascun host saranno appunto \"avvelenate\" ovvero falsificate o corrotte:\nQuando le due vittime, John e Linus, instaureranno una comunicazione tra loro, crederanno di comunicare reciprocamente, ma in realt\u00e0 comunicheranno con l'attacker il quale, per mostrare trasparenza e regolarit\u00e0 nella comunicazione tra i due host e continuare quindi a sniffare il relativo traffico, inoltrer\u00e0 il traffico proveniente da John verso Linus e viceversa il traffico proveniente da Linus verso John, realizzando cos\u00ec un MITM.\nDopo aver concretizzato il MITM, l'attacker sar\u00e0 quindi in grado di sniffare ovvero leggere tutto il traffico in chiaro come password telnet, ftp, pop3, irc, ecc. ed eventualmente anche modificare e creare nuovi pacchetti.\nImplementazione.\nEsistono svariati tool per attacchi di questo tipo, ma probabilmente il pi\u00f9 completo \u00e8 Ettercap, disponibile per diversi sistemi operativi come Linux, *BSD, Windows e macOS. Questo evoluto e potente strumento offre molte possibilit\u00e0 di configurazione. \u00c8 possibile usarlo sia via gui che via riga di comando. Esiste inoltre la possibilit\u00e0 di creare dei filtri personalizzati, per lo sniffing, usando un linguaggio derivato dal Berkeley Packet Filter.\nCon Ettercap per realizzare un ARP poisoning e il conseguente MITM, basta dare il seguente comando:\nPer effettuare l'arp poisoning sull'intero segmento di rete, baster\u00e0 questo comando:\nTracce lasciate.\nLe tracce lasciate dall'attaccante sono costituite dal proprio MAC address contenuto nella ARP cache delle vittime e questo fatto \u00e8 effettivamente sfruttato in alcune tecniche di protezione da questo tipo di attacco tramite semplice rilevazione delle anomalie.\nContromisure.\nL'utilizzo di IPv6, IPsec o di tabelle ARP statiche sono metodi che possono rivelarsi una difesa efficace contro attacchi di tipo ARP spoofing. Ovviamente \u00e8 impensabile mantenere aggiornate le tabelle ARP di ogni host in una rete di grande dimensioni per tener traccia di eventuali discordanze tra indirizzo Ip e indirizzo MAC nell'attacco. Altre soluzioni potrebbero essere:\nUtilizzo legittimo dell'ARP spoofing.\nL'ARP spoofing pu\u00f2 essere utilizzato anche per fini legittimi. Un esempio pu\u00f2 essere quello di tool di autenticazione di rete che effettuino la redirezione di host non registrati ad una pagina di \"login\" prima di permetterne il completo accesso alla rete, come nel caso della tecnica Captive portal.\nTecniche alternative.\nEsistono tecniche alternative all'ARP poisoning per effettuare lo sniffing su switched lan. Il MAC flooding infatti, permette di sfruttare una debolezza nel funzionamento degli switch, basata sul fatto che la CAM table, la memoria con cui questi dispositivi tengono traccia dei MAC address e della relativa porta associata, ha risorse finite. Quando questa viene inondata da MAC address, che ne esauriscono le risorse, lo switch entra in uno stato detto fail open e invia il traffico a tutte le porte, proprio come un qualsiasi hub, rendendo possibile lo sniffing. Talvolta alcuni switch non entrano in fail open ma in fail close bloccando cos\u00ec tutte le porte e quindi tutto il traffico dell'intero segmento di rete. Questo tipo di attacco, coinvolgendo solo gli indirizzi MAC e non gli indirizzi IP, pu\u00f2 essere considerato dunque di livello 2. Sempre di livello 2 \u00e8 anche l'attacco di Port stealing."}
{"id": "110600", "revid": "1272592", "url": "https://it.wikipedia.org/wiki?curid=110600", "title": "Campo Marzio", "text": "Campo Marzio \u00e8 il quarto rione di Roma, indicato con R. IV. Esso occupa solo una porzione dell'omonima zona (\"Campus Martius\") dell'antica Roma, con cui non coincide che in minima parte.\nLo stemma \u00e8 una mezza-luna d'argento in campo azzurro; l'origine di tale simbolo \u00e8 ignota. Fino all'epoca napoleonica \u00e8 stato chiamato \"Campo Marzo\".\nGeografia fisica.\nDal punto di vista orografico si tratta di una vasta zona pianeggiante, delimitata da un'ansa del fiume Tevere, a nord del Quirinale e del Campidoglio.\nTerritorio.\nIl rione confina con:\nStoria.\nIl Campo Marzio in et\u00e0 romana.\nSin dall'epoca regia, l'area fu consacrata al dio Marte, e adibita ad esercizi militari. Si racconta che qui, presso la \"Palus Caprae\", fu assunto al cielo il primo re di Roma, Romolo. Tarquinio il Superbo se ne appropri\u00f2 e lo fece coltivare a grano. Secondo una leggenda, durante la rivolta che caus\u00f2 la cacciata del re, i covoni di quel grano furono gettati nel fiume dando origine all'Isola Tiberina. Con l'inizio dell'epoca repubblicana, il Campo Marzio ritorn\u00f2 area pubblica e fu riconsacrato al dio. Fu sede dei \"comitia centuriata\", assemblee del popolo in armi.\nLa parte pi\u00f9 meridionale della piana, a partire dalle pendici del Campidoglio (dove attualmente sono visibili i resti del teatro di Marcello e del portico di Ottavia) era distinta dal Campo Marzio vero e proprio, con il toponimo di Circo Flaminio. L'area fu attraversata dalla via Flaminia, la cui parte urbana prese il nome di \"via Lata\" (attuale via del Corso).\nLe fondazioni di edifici sacri partono dal primo dei re di Roma, Romolo e proseguono fino a tutto il II secolo a.C. Vi vennero inoltre edificati portici e edifici privati e vi ebbero dei possedimenti Publio Cornelio Scipione e Pompeo.\nInizialmente la zona, poich\u00e9 era al di fuori dei confini ufficiali della citt\u00e0 (pomerium), venne utilizzata per dare udienza ad ambasciatori stranieri e vi venivano pi\u00f9 facilmente eretti luoghi di culto per le divinit\u00e0 orientali.\nL'inizio della monumentalizzazione dell'area si ebbe con il teatro di Pompeo nel 55 a.C. Con Cesare furono sistemati gli edifici legati alle elezioni, i \"Saepta Iulia\" (completati da Augusto) e la \"Villa publica\".\nIn epoca augustea, Marco Vipsanio Agrippa inser\u00ec i giardini, la basilica di Nettuno, le terme con il suo nome e il Pantheon. Vi fu costruito anche il primo anfiteatro permanente di Roma (l'anfiteatro di Statilio Tauro), un teatro (il teatro di Balbo), un'immensa meridiana (\"Horologium Augusti\") a fianco della quale sorgeva l'Ara Pacis. La zona non edificata verso nord era dominata dal mausoleo di Augusto e dall'orologio solare formato da un'estesa platea in marmo, i cui resti sono oggi visibili negli scavi a San Lorenzo in Lucina, e per gnomone l'obelisco oggi a piazza Montecitorio. Nel giorno natale dell'imperatore, l'ombra dello gnomone raggiungeva l'ingresso dell'Ara Pacis, il monumento voluto dal Senato romano per celebrare la pace e la stabilit\u00e0 portate dal governo di Augusto, che integrava questo grande complesso celebrativo e funerario. Questo \u00e8 quanto ci racconta Strabone del Campo Marzio negli anni di inizio principato di Tiberio:\nProbabilmente a Caligola si deve la prima costruzione del tempio dedicato a Iside. Sotto Nerone furono costruite altre terme a suo nome e un ponte.\nDopo il grande incendio di Roma dell'anno 80 Domiziano ricostru\u00ec i monumenti aggiungendo uno stadio (che diverr\u00e0 poi piazza Navona) e un \"odeion\" (piccolo edificio per spettacoli coperto, in forma di piccolo teatro). Adriano trasform\u00f2 il complesso del Pantheon e colloc\u00f2 nella parte settentrionale, legata ai funerali imperiali, i templi di Matidia e Marciana. Successivamente vi furono costruiti il tempio di Adriano, e vi furono innalzate una colonna dedicata ad Antonino Pio e la colonna Antonina, dedicata a Marco Aurelio, che traeva ispirazione dalla Colonna Traiana.\nIl Campo Marzio nella Roma papale.\nCon il taglio degli acquedotti durante gli assedi delle guerre greco-gotiche nel VI secolo e la conseguente maggiore comodit\u00e0 determinata dalla vicinanza del fiume, e in seguito alla creazione di un nuovo polo cittadino nella basilica di San Pietro in Vaticano, centro di pellegrinaggi, l'area del Campo Marzio divenne il quartiere pi\u00f9 popolato della Roma medioevale.\nIl quartiere era attraversato dal percorso della processione che conduceva il papa neoeletto tra la basilica di San Pietro e la residenza a San Giovanni in Laterano. L'area era inoltre attraversata dalla pi\u00f9 importante arteria che continuava a collegare Roma col resto d'Europa, la via Cassia, Questa, dopo essersi riunita alla via Flaminia entrava in citt\u00e0 attraverso la porta del Popolo; il tratto urbano conservava ancora l'antico nome di \"via Lata\" e costituiva un importante percorso cittadino.\nIl tessuto edilizio del quartiere era particolarmente fitto tra le emergenze monumentali dei resti degli antichi edifici ancora conservati, percorso da una fitta rete di strette strade, incentrata sulle preesistenti vie romane e sull'attraversamento del Tevere verso San Pietro con ponte Sant'Angelo.\nVa tenuto presente che durante l'alto Medioevo erano rimasti urbanizzati a Roma in modo intensivo soltanto tre rioni: il Borgo Vaticano, Trastevere e appunto il Campo Marzio, nella cui denominazione si includeva tutta la zona popolata lungo la riva sinistra del Tevere a partire dalle falde del Quirinale, cio\u00e8 quelli che sono oggi i rioni di Trevi, Colonna, Pigna, Sant'Angelo, Regola, Sant'Eustachio e Ponte ed erano allora al massimo toponimi.\nNumerosi furono gli interventi papali per la sistemazione della viabilit\u00e0:\nContemporaneamente la citt\u00e0 si arricchisce di palazzi nobiliari e cardinalizi, di chiese e di monumenti pubblici. Per evitare di dipendere dall'acqua del Tevere nel 1570 si ripristin\u00f2 l'acquedotto Vergine e si iniziarono ad edificare le prime fontane. Con papa Sisto V (1585-1590) si inizi\u00f2 la sistemazione degli obelischi antichi, che vennero rialzati come punto focale dei nuovi tracciati stradali, i quali estendevano il processo di urbanizzazione anche al di fuori del Campo Marzio. Continuarono ad essere edificati palazzi e sistemate piazze, fontane e monumenti per tutto il periodo barocco e ancora nel XVIII secolo, che vide le scenografiche sistemazioni della scalinata di piazza di Spagna, del porto di Ripetta e della fontana di Trevi.\nGli interventi successivi diminuirono (si pu\u00f2 citare quasi soltanto la sistemazione di piazza del Popolo), spostandosi in altre zone della citt\u00e0 in sviluppo o rivolgendosi alle infrastrutture.\n\u00c8 solo in et\u00e0 napoleonica, che il quartiere fino a quel momento chiamato \"Campo Marzo\" prende il nome attuale di \"Campo Marzio\".\nIl Campo Marzio moderno.\nMassicci interventi nel Campo Marzio ripresero quando Roma divenne capitale del Regno d'Italia nel 1870: anzitutto i muraglioni in cui fu chiuso il Tevere, per evitare le alluvioni, costeggiati dai nuovi \"Lungotevere\", che furono denominati \"Lungotevere in Augusta\" (dove fu bruciato Cola di Rienzo), dalle mura all'Ara Pacis, e \"Lungotevere Marzio\".\nPer raggiungere il nuovo quartiere dei Prati di Castello da piazza del Popolo fu costruito nel 1891 il ponte intitolato alla Regina Margherita e nel 1902 pi\u00f9 a valle, in asse con piazza Cavour e il Palazzaccio, il ponte intitolato a Cavour, sotto il quale fu seppellito il porto di Ripetta.\nGi\u00e0 nel 1909, in funzione dello sviluppo del rione Prati, era poi stato previsto uno sventramento trasversale al Campo Marzio, che prevedeva un nuovo asse stradale il quale, scendendo dal Pincio, doveva raggiungere il Tevere a Ponte Cavour, demolendo lungo la direttrice di via della Croce. Questo percorso fu leggermente modificato tra il 1926 e i primi anni trenta quando, contestualmente agli sventramenti di via Arenula, di corso Vittorio Emanuele, di corso del Rinascimento e della spina di Borgo, furono effettuati grandi lavori di \"liberazione\" attorno al Mausoleo di Augusto, creando attorno al mausoleo un grande vuoto delimitato da travertini abbaglianti e geometrici in luogo delle 120 case demolite.\nStemma.\nMezzaluna d'argento in campo azzurro."}
{"id": "110609", "revid": "6923", "url": "https://it.wikipedia.org/wiki?curid=110609", "title": "Carlo Alberto dalla Chiesa", "text": "Figlio di un generale dei Carabinieri, Romano dalla Chiesa, e di Maria Laura Bergonzi, entr\u00f2 nell'Arma durante la seconda guerra mondiale e partecip\u00f2 alla Resistenza. Dopo la guerra combatt\u00e9 il banditismo prima in Campania e quindi in Sicilia; dopo vari periodi a Firenze, Como, Roma e Milano, tra il 1966 e il 1973 fu nuovamente in Sicilia dove, con il grado di colonnello, comandante della Legione Carabinieri di Palermo, indag\u00f2 su Cosa nostra. Divenuto generale di brigata a Torino dal 1973 al 1977, fu protagonista della lotta contro le Brigate Rosse; su sua proposta venne creato il \"Nucleo Speciale Antiterrorismo\" attivo tra il 1974 e il 1976. Promosso generale di divisione, fu nominato nel 1978 coordinatore delle forze di polizia e degli agenti informativi per la lotta contro il terrorismo, con poteri speciali. Dal 1979 al 1981 comand\u00f2 la Divisione Pastrengo a Milano; tra il 1981 e il 1982 fu vicecomandante generale dell'Arma.\nNel 1982 venne nominato prefetto di Palermo con l'incarico di contrastare Cosa nostra cos\u00ec come aveva fatto nella lotta al terrorismo. Fu ucciso nella citt\u00e0 siciliana pochi mesi dopo il suo insediamento nella strage di via Carini dove perirono anche la consorte Emanuela Setti Carraro e l'agente di scorta Domenico Russo. Fu insignito di medaglia d'oro al valore civile alla memoria; la salma \u00e8 attualmente tumulata nel Cimitero della Villetta, a Parma.\nBiografia.\nLa carriera militare e la partecipazione alla seconda guerra mondiale.\nFiglio dell'ufficiale dell'Arma Romano dalla Chiesa e di Maria Laura Bergonzi, scoppiata la seconda guerra mondiale entr\u00f2 nel 1941 nel Regio Esercito, dapprima frequentando la scuola allievi ufficiali di complemento di Spoleto, in seguito prest\u00f2 servizio in fanteria come sottotenente nel 120\u00ba Reggimento fanteria \"Emilia\" partecipando per dieci mesi all'occupazione del Montenegro, per la quale ricevette due croci di guerra al valore. Nel 1942 transit\u00f2 nei Reali Carabinieri (dove gi\u00e0 prestava servizio il fratello Romolo), e come primo incarico venne mandato a comandare la tenenza di San Benedetto del Tronto, dove rimase fino alla proclamazione dell'armistizio dell'8 settembre 1943.\nIl ruolo nella resistenza italiana.\nPass\u00f2 poi nel comando provinciale di Ascoli Piceno; un giorno venne affrontato da un partigiano comunista. I partigiani della zona sospettavano che lui fosse responsabile del blocco dei rifornimenti di armi che gli alleati di tanto in tanto riuscivano a spedire via mare. Successivamente, a causa del suo rifiuto di collaborare nella caccia ai partigiani, venne preso di mira dei nazisti, ma riusc\u00ec a fuggire prima che le SS potessero catturarlo.\nDopo la fuga, oper\u00f2 poi nella resistenza italiana, operando in clandestinit\u00e0 nelle Marche, unendosi alla \"Brigata Patrioti Piceni\" di stanza in Colle San Marco, localit\u00e0 di montagna, ove organizz\u00f2 gruppi per fronteggiare i tedeschi. In seguito, divenne uno dei responsabili delle trasmissioni radio clandestine di informazioni per gli americani, nascosto in un'abitazione privata presso la citt\u00e0 di Martinsicuro, in Abruzzo.\nNel luglio del 1943 intanto si era laureato in giurisprudenza presso l'Universit\u00e0 degli Studi di Bari, citt\u00e0 in cui il padre Romano era comandante della locale Legione Carabinieri. Nel dicembre dello stesso anno pass\u00f2 le linee nemiche con le truppe alleate, ritrovandosi in una zona d'Italia gi\u00e0 liberata nel Regno del Sud. Venne poi inviato a Roma per seguire gli alleati nel loro ingresso nella capitale, dove venne incaricato di garantire la sicurezza della Presidenza del Consiglio dei ministri dell'Italia liberata. Nel 1944 fu inviato a comandare una tenenza a Bari, dove riusc\u00ec a conseguire la seconda laurea in scienze politiche, per la quale frequent\u00f2 alcune lezioni tenute dall'allora docente Aldo Moro. Sempre a Bari conobbe Dora Fabbo, la ragazza che nel 1946 diventer\u00e0 sua moglie.\nDopo la guerra, per la sua partecipazione alla resistenza, gli venne attribuito il Distintivo di Volontario della Guerra di Liberazione, guadagnando il passaggio in servizio permanente effettivo nell'Arma dei Carabinieri per merito di guerra.\nL'impegno contro il banditismo in Campania e in Sicilia.\nFu destinato poi in Campania, al Comando Compagnia di Casoria (Napoli), dove nel 1947 nacque la figlia Rita. Durante la permanenza a Casoria si distinse nelle operazioni di lotta al banditismo; per questo motivo nel 1949 fu inviato in Sicilia, al Comando forze repressione banditismo, agli ordini del colonnello Ugo Luca, formazione interforze costituita per eliminare le bande di criminali nell'isola, come quella del bandito Salvatore Giuliano. Qui comand\u00f2 il Gruppo Squadriglie di Corleone e svolse ruoli importanti e di grande delicatezza come quello di Capo di stato maggiore, meritando peraltro una medaglia d'argento al valor militare. Nel novembre del 1949, a Firenze, nacque il suo secondo figlio Nando. Il 23 ottobre 1952, sempre a Firenze, nacque la terza figlia, Simona.\nDa capitano, indag\u00f2 sulla scomparsa a Corleone, poi rivelatasi omicidio, del sindacalista socialista Placido Rizzotto, giungendo a indagare e incriminare l'allora emergente \"boss\" della mafia Luciano Liggio. Il posto di Rizzotto sarebbe stato preso dal politico comunista Pio La Torre che Dalla Chiesa conobbe in tale occasione e che in seguito fu anch'egli ucciso dalla mafia \nDurante gli anni 1950, dopo il periodo in Sicilia, venne trasferito prima a Firenze, successivamente a Como e quindi presso il comando della Brigata di Roma. Nel 1964 pass\u00f2 al coordinamento del nucleo di polizia giudiziaria presso la Corte d'appello di Milano, che poi unific\u00f2 e diresse come nuovo gruppo.\nLa nomina a comandante della \"Legione carabinieri Sicilia\".\nDal 1966 al 1973 ritorn\u00f2 in Sicilia con il grado di colonnello, al comando della Legione carabinieri di Palermo. Incominci\u00f2 particolari indagini per contrastare Cosa nostra, che nel 1966 e 1967 sembrava aver abbassato i toni dello scontro che si era verificato nei primi anni sessanta. Intanto nel gennaio 1968 intervenne coi suoi reparti in soccorso delle popolazioni del Belice colpite dal terremoto, riportandone una medaglia di bronzo al valor civile per la personale partecipazione \"in prima linea\" alle operazioni, oltre che la cittadinanza onoraria di Gibellina e Montevago.\nNel 1969 riesplose in maniera evidente lo scontro interno tra le famiglie mafiose con la strage di Viale Lazio, nella quale perse la vita il \"boss\" Michele Cavataio. Nel 1970 il col. Dalla Chiesa svolse indagini sulla scomparsa del giornalista Mauro De Mauro, sposando fin dall'inizio la \"pista droga\", che ne spiegava il sequestro con una vendetta della mafia per gli articoli pubblicati contro il traffico di stupefacenti.\nIn tutt'altra direzione si mossero le indagini della Polizia, sotto la direzione del commissario Boris Giuliano, capo della Squadra Mobile di Palermo, anch'egli in seguito ucciso dalla mafia mentre cominciava a intuire le connessioni tra mafia e alta finanza.\nNel 1971 si trov\u00f2 a indagare sull'omicidio del procuratore della Repubblica di Palermo Pietro Scaglione. Sempre nello stesso anno partecip\u00f2 alle indagini del caso del mostro di Marsala Michele Vinci, che aveva rapito e ucciso tre bambine a Marsala, indagini che furono coordinate dall'allora procuratore di Marsala, Cesare Terranova.\nSempre dalla fine degli anni '60, dalla Chiesa inizi\u00f2 anche una proficua collaborazione con la Commissione parlamentare antimafia, cui present\u00f2 numerosi rapporti e schede di mafiosi e venne citato in audizione numerose volte dai suoi membri per illustrare lo stato delle inchieste antimafia. Il risultato delle indagini sulle cosche mafiose fu il famoso \"Rapporto dei 114\" del giugno 1971 (Albanese Giuseppe + 113), redatto congiuntamente da Polizia e Carabinieri il quale denunciava centinaia di mafiosi per associazione a delinquere, tra cui numerosi \"boss\" del calibro di Stefano Bontate, Gaetano Badalamenti, Giuseppe Calderone, Gerlando Alberti e Gaetano Fidanzati; le indagini che sfociarono nel rapporto vennero condotte da dalla Chiesa in prima persona e dal suo stretto collaboratore, il capitano Giuseppe Russo, e furono possibili grazie alla collaborazione degli uomini del commissario Boris Giuliano. L'innovazione voluta da dalla Chiesa fu quella di non mandare i \"boss\" arrestati al confino nelle periferie delle grandi citt\u00e0 del Nord Italia; pretese invece che le destinazioni fossero le isole di Linosa, Asinara e Lampedusa.\nIl contrasto alle Brigate Rosse.\nNel 1973 fu promosso al grado di generale di brigata e nel 1974 divenne comandante della 1\u00aa Brigata Carabinieri (con sede a Torino), con competenza sulle legioni Carabinieri di Torino, di Alessandria e di Genova che comprendevano le aree del Piemonte, Valle d'Aosta e Liguria.\nSi trov\u00f2 a contrastare il crescente numero di episodi di violenza portati avanti dalle Brigate Rosse e il loro progressivo radicarsi negli ambienti operai. Per fare ci\u00f2, utilizz\u00f2 i metodi che gi\u00e0 aveva sperimentato in Sicilia contro le organizzazioni mafiose, infiltrando alcuni uomini all'interno dei gruppi terroristici, al fine di conoscere perfettamente i loro schemi di potere interno. Nell'aprile del 1974 le Brigate Rosse rapirono il giudice genovese Mario Sossi; in cambio della sua liberazione le BR volevano ottenere la liberazione di otto detenuti della Banda 22 ottobre.\nDalla Chiesa, insieme al procuratore generale di Torino, Carlo Reviglio Della Veneria, mise fine a un tenttivo di fuga in Alessandria di tre detenuti con basco nero, cui i prigionieri politici e studenteschi erano estranei e che contavano al loro interno un ex rapinatore ex neonazista, Levrero, unico sopravvissuto. Il gruppo aveva preso degli ostaggi, assistenti e operatori sociali, ma Il magistrato e il generale ordinarono un intervento armato che si concluse con l'uccisione di due detenuti, di due agenti di custodia, del medico del carcere, di un insegnante e di un'assistente sociale.\nDopo avere selezionato dieci ufficiali dell'arma, dalla Chiesa cre\u00f2 nel maggio del 1974 una struttura antiterrorismo, denominata Nucleo Speciale Antiterrorismo, con base a Torino. Nel settembre del 1974 il Nucleo riusc\u00ec a catturare a Pinerolo Renato Curcio e Alberto Franceschini, esponenti di spicco e fondatori delle Brigate Rosse, grazie anche alla determinante collaborazione di Silvano Girotto, detto \"frate mitra\", dirigendo le indagini dall'attuale Comando Provinciale Carabinieri di Torino, edificio unito alla Scuola allievi Carabinieri \"Cernaia\".. Il vero regista dell'operazione fu pero' il cap.Gustavo Pignero, giunto agli inizi del secolo alla testa del SISMI\nNel febbraio del 1975 Curcio riusc\u00ec a evadere dal carcere di Casale Monferrato, grazie a un intervento di un nucleo delle BR, capeggiato dalla stessa moglie del brigatista, Margherita \"Mara\" Cagol.\nSempre nel 1975, i Carabinieri intervennero per la liberazione di Vittorio Vallarino Gancia, rapito dalle BR a scopo di estorsione; dopo un violento e drammatico scontro a fuoco con l'impiego di armi automatiche e bombe a mano, l'ostaggio venne liberato incolume, ma nel corso dell'azione morirono l'appuntato dei carabinieri Giovanni D'Alfonso e il capo del nucleo brigatista Margherita Cagol, e furono gravemente feriti altri due carabinieri, tra cui il tenente Umberto Rocca che perse un braccio e un occhio. Nonostante i successi conseguiti nella lotta al terrorismo nel 1976 il Nucleo Antiterrorismo di dalla Chiesa venne sciolto, a seguito delle critiche formulate da pi\u00f9 parti ai metodi utilizzati nell'infiltrazione degli agenti tra i brigatisti e sulla tempistica dell'arresto di Curcio e Franceschini.\nNel 1977 dalla Chiesa fu nominato coordinatore del Servizio di sicurezza della Direzione generale degli istituti di prevenzione e pena e promosso al grado di generale di divisione.\nNel febbraio del 1978 Dalla Chiesa perse la moglie Dora, stroncata in casa a Torino da un infarto. Per il generale fu un duro colpo, che lo lasci\u00f2 per qualche tempo nella disperazione e lo indusse successivamente a dedicarsi completamente alla lotta contro i brigatisti.\nIl 9 agosto 1978 fu infatti nominato Coordinatore delle Forze di Polizia e degli Agenti Informativi per la lotta contro il terrorismo, con poteri speciali per diretta determinazione governativa. Era una sorta di reparto operativo speciale, alle dirette dipendenze del ministro dell'Interno Virginio Rognoni, creato con particolare riferimento alla lotta alle Brigate Rosse e alla ricerca degli assassini del \"leader\" democristiano Aldo Moro, rapito e ucciso pochi mesi prima.\nLa concessione di poteri speciali a dalla Chiesa fu veduta da taluni come pericolosa o impropria (le sinistre estreme la catalogarono come \"atto di repressione\"). Ricevuto l'incarico dalla Chiesa decise di stringere il cerchio intorno ai vertici delle Brigate Rosse. In una perquisizione successiva a due arresti (Lauro Azzolini e Nadia Mantovani) in via Montenevoso a Milano, vennero ritrovate alcune carte riguardanti Aldo Moro, tra le quali un presunto memoriale dello stesso \"leader\" democristiano.\nNel 1979 venne trasferito nuovamente a Milano, promosso al comando della \"Divisione interregionale Pastrengo\". Particolarmente importanti furono i successi contro le Brigate Rosse, ottenuti a seguito dell'arresto di Rocco Micaletto e di Patrizio Peci nel febbraio 1980, che con le sue rivelazioni contribu\u00ec alla iniziale sconfitta delle BR, come l'irruzione di via Fracchia, con cui fu inflitto un duro colpo alla colonna genovese che si ricostitu\u00ec presto con l'arrivo di nuovi aderenti soprattutto giovani, ma anche inesperti. La colonna genovese fu sgominata definitivamente grazie alla DIGOS del Commissario Rosa grazie ai pentiti a catena ma anche con piu' paziente azione investigativa mancata al Generale che segu\u00ec per un anno un gruppo eterogeneo di militanti dell'estrema sinistra da lui ritenuta la Colonna Br per la presenza fra essi del Prof.Fenzi unico del gruppo, ad essere br accertato e due ex br,Demuro e Lorenzo La Paglia, che avevano desistito dall'organizzazione. Gli altri oltre venti fra arrestati e seriamente indagati saranno prosciolti in istruttoria subito e, in dibattimento o con revisione e risarcimento qualche anno dopo.. Nel periodo maggio 79, giugno 80, arresto e assoluzione in primo grado, i Carabinieri del Generale seguirono, arrestarono, fecero processare come colonna br una colonna inesistente di persone fra loro neppure tutte conosciute, benche' in parte prevalente anarcocomunisti e autonomi, e solo in un secondo momento estesa a \"qualunque banda armata\" , le br eseguirono quattro attentati mortali contro i Carabinieri e diversi ferimenti contro esponenti dc, agendo involontariamente indisturbati.. A mettere il generale e il suo nucleo speciale sulla strada sbagliata furono anche il PCI che nell'opuscolo \"Terrorismo e Nuovo Estremismo\", inseri' un capitolo anonimo che descriveva br fantastiche dedite al narcotraffico e all'uso di giovani sicari venuti da altre citt\u00e0, forniti dell'arma per uccidere e ripartire, \"cavalli di battaglia\", nome mai sentito prima ne' piu' dopo,e di provocatori come E.M che agiva non solo per lucro ma come informatore preparato ben addentro lo Stato, la GDF in particolare. L'autore del libello, Roberto Speciale, aveva pero' scritto un'opera di analisi storico politica nell'attualita' con la tesi che gli Autonomi potessero essere considerati gli erede dei Luddisti del prof.Faina. Solo l'uccisione di Rossa, nelle more di stampa, trasformo' l'opuscolo e il suo autore in una violenta requisitoria dando pero' inevitabilmente spazio alla tesi che le br a Genova fossero una emanazione di Faina: Dietro tutto questo e l'errata operazione vi era, come si legge nella Commissione Moro, l'operato e le false informative del SISDE del gen.Grassini, (operazione Lungomare Canepa), che nella relazione annuale sui Servizi Segreti si era attribuito il merito dell'inchiesta e del blitz del maggio 79, nel quale l'impegno dei militi del generale in una lavoro faticoso benche' fuori pista comunque non aveva demeritato mentre il solo merito del SISDE era stato la provocazione e la costruzione di false prove..\nIl Generale rest\u00f2 al comando della Pastrengo sino al dicembre 1981, ma l'operazione del blitz maggio 79 e l'azione di via Fracchia che a tutto concedere non aveva rispetatto le regole d'ingaggio degli agenti catturattori. \"Avevo l'impressione - scriveva nel bel Diario e Dialogo con la moglie scomparsa - che mi si volesse togliere l'incarico. E se davvero c'era una volont\u00e1 di farlo, and\u00f2 a segno.\nLa nomina a vicecomandante dell'Arma dei Carabinieri.\nIl 16 dicembre 1981 dalla Chiesa venne nominato Vicecomandante generale dell'Arma, carica che aveva gi\u00e0 rivestito il padre. Si trattava della massima carica raggiungibile per un ufficiale generale dei Carabinieri, giacch\u00e9 all'epoca il Comandante generale dell'Arma doveva necessariamente provenire, per espressa disposizione di legge, dalle file dell'Esercito. Rimase in tale incarico fino al 5 maggio 1982.\nLa nomina a prefetto di Palermo.\nNominato il 6 aprile 1982 dal Consiglio dei ministri prefetto di Palermo, posto contemporaneamente in congedo dall'Arma, il 30 aprile s'insedi\u00f2 in citt\u00e0, il giorno dell'omicidio di Pio La Torre, che era tra coloro che avevano sostenuto la sua nomina a prefetto. Il 5 maggio 1982, giorno in cui fu collocato in ausiliaria con il grado di generale di corpo d'armata, egli tenne il discorso di commiato dall'Arma presso il Comando Generale, il cui testo integrale \u00e8 stato pubblicato nel 2018.\nIl tentativo del governo Spadolini I era quello di ottenere contro Cosa nostra gli stessi brillanti risultati ottenuti contro le Brigate Rosse. Dalla Chiesa inizialmente si dimostr\u00f2 perplesso su tale nomina, ma poi venne convinto dal ministro Virginio Rognoni, che gli promise poteri fuori dall'ordinario per contrastare la guerra tra le cosche che insanguinava l'isola.\nIl 10 luglio nella cappella del castello di Ivano-Fracena, in provincia di Trento, spos\u00f2 in seconde nozze Emanuela Setti Carraro.\nA Palermo lament\u00f2 pi\u00f9 volte il mancato rispetto degli impegni assunti dal governo e la carenza di sostegno da parte dello Stato. Riguardo a Cosa nostra ebbe a dire:\nEsprimendo la sua disapprovazione per il fatto che i promessi \"poteri speciali\" tardavano ad arrivare (e in realt\u00e0 lo Stato non glieli concesse mai: sarebbero arrivati solo al suo successore), disse amaramente:\nNel luglio del 1982 dalla Chiesa dispose che fosse trasmesso alla Procura di Palermo il cosiddetto \"rapporto dei 162\". Tale rapporto, steso congiuntamente da polizia e carabinieri, ricostruiva l'organigramma delle famiglie mafiose palermitane attraverso scrupolose indagini e riscontri.\nNell'agosto del 1982 il generale rilasci\u00f2 un'intervista a Giorgio Bocca, in cui dichiar\u00f2 ancora una volta la carenza di sostegno e di mezzi, necessari per la lotta alla mafia, che nei suoi piani doveva essere combattuta strada per strada, rendendo palese alla criminalit\u00e0 la massiccia presenza di forze di polizia; inoltre nell'intervista dalla Chiesa dichiar\u00f2:\nTali dichiarazioni provocarono il risentimento dei Cavalieri del Lavoro catanesi Carmelo Costanzo, Mario Rendo, Gaetano Graci e Francesco Finocchiaro (i proprietari delle quattro maggiori imprese edili catanesi, alle quali si riferiva Dalla Chiesa), e l'inizio di una polemica in forma ufficiale da parte dell'allora presidente della Regione siciliana Mario D'Acquisto, che invit\u00f2 pubblicamente Dalla Chiesa a specificare il contenuto delle sue dichiarazioni e ad astenersi da tali giudizi qualora tali circostanze non fossero state provate.\nA fine agosto, con una telefonata anonima fatta ai carabinieri di Palermo probabilmente dal \"boss\" Filippo Marchese, venne annunciato per la prima volta l'attentato al generale, dichiarando che, dopo gli ultimi omicidi di mafia,\nIl Generale a quel punto, come da intervista dell fedele colonnello Nicolo' Bozzo, aveva deciso di passare all'azione secondo i modi che gli erano stati propri, e chiamo' proprio il fedelissimo capitano Riccio, cui dette ordine che era un programma di indagine clandestina ed azione poi risolutiva, \"Vieni ... !\". Ma cio' avvenne troppo tardi\nL'agguato a Palermo e la morte.\nAlle ore 21:15 del 3 settembre 1982, ventiquattro giorni prima del suo sessantaduesimo compleanno, la A112 sulla quale viaggiava il prefetto, guidata dalla moglie Emanuela Setti Carraro, fu affiancata in via Isidoro Carini a Palermo da una BMW, dalla quale partirono alcune raffiche di Kalashnikov AK-47, che uccisero il prefetto e la moglie.\nNello stesso momento l'auto con a bordo l'autista e agente di scorta, Domenico Russo, che seguiva la vettura del Prefetto, veniva affiancata da una motocicletta, dalla quale part\u00ec un'altra micidiale raffica, che fer\u00ec gravemente Russo, il quale mor\u00ec dopo dodici giorni all'ospedale di Palermo.\nI funerali e la reazione dell'opinione pubblica.\nIl giorno dei funerali, che si tennero il 4 settembre nella chiesa palermitana di San Domenico, una grande folla protest\u00f2 contro le presenze politiche, accusandole di avere lasciato solo il generale. Vi furono attimi di tensione tra la folla e le autorit\u00e0, sottoposte a lanci di monetine e insulti al limite dell'aggressione fisica. Solo il Presidente della Repubblica Sandro Pertini venne risparmiato dalla contestazione.\nLa figlia Rita pretese che fossero immediatamente tolte di mezzo le corone di fiori inviate dalla Regione Siciliana (era presidente Mario D'Acquisto, che aveva duramente polemizzato con il prefetto) e volle che sul feretro del padre fossero deposti il tricolore, la sciabola e il berretto della sua divisa da Generale con le relative insegne.\nDell'omelia del cardinale Pappalardo, fecero il giro dei telegiornali le seguenti parole (citazione di un passo di Tito Livio), che furono liberatorie per la folla, mentre causarono imbarazzo tra le autorit\u00e0 (il figlio Nando le defin\u00ec \"una frustata per tutti\"):\nGli arresti e le condanne per l'omicidio.\nPer i tre omicidi sono stati condannati all'ergastolo come mandanti i vertici di Cosa nostra, ossia i \"boss\" Tot\u00f2 Riina, Bernardo Provenzano, Michele Greco, Pippo Cal\u00f2, Bernardo Brusca e Nen\u00e8 Geraci.\nNel 2002 sono stati condannati in primo grado, quali esecutori materiali dell'attentato, Vincenzo Galatolo e Antonino Madonia, entrambi all'ergastolo, Francesco Paolo Anzelmo e Calogero Ganci a 14 anni di reclusione ciascuno. Nella stessa sentenza si legge:\nIl 4 aprile 2017 \"Il Fatto Quotidiano\" riporta la rivelazione del collaboratore di giustizia Gioacchino Pennino secondo cui Francesco Cosentino, vicino all'onorevole Giulio Andreotti, sarebbe il mandante dell'omicidio del prefetto Carlo Alberto dalla Chiesa. Tale notizia risale all'audizione in commissione antimafia del Procuratore Generale di Palermo Roberto Scarpinato.\nNel 2018 il collaboratore di giustizia Simone Canale, affiliato alla cosca Alvaro di Sinopoli, rivela che il boss Nicola Alvaro, originario di San Procopio, detto \"u zoppu\", appartenente alla famiglia degli Alvaro, detti \"codalonga\", era presente all'agguato contro il generale dalla Chiesa, confermando le precedenti accuse contestategli nel 1982 e decadute perch\u00e9 il testimone contro il boss Alvaro venne ritenuto inattendibile.\nAspetti dibattuti.\nDepistaggi nell'inchiesta De Mauro.\nI magistrati che a Pavia hanno condotto la seconda inchiesta (1994-2004) sulla morte di Enrico Mattei e a Palermo la terza sul caso De Mauro hanno accertato che la \"pista droga\", privilegiata a Palermo dai carabinieri del col. Dalla Chiesa, costituiva il perno di un depistaggio volto a impedire che l'uccisione del giornalista fosse collegata a quella di Enrico Mattei. Nel marzo-aprile 1970 Mauro De Mauro aveva accettato di supportare il presidente dell'Ente minerario siciliano Graziano Verzotto in una campagna mediatica contro i dirigenti dell'Eni che si opponevano alla costruzione del metanodotto Algeria-Sicilia e il 21 luglio successivo aveva ricevuto dal regista napoletano Francesco Rosi l'incarico di stendere una bozza di sceneggiatura sull'ultimo viaggio di Mattei in Sicilia in preparazione del film \"Il caso Mattei\", uscito nelle sale cinematografiche nel successivo 1972. Nel corso delle sue inchieste giornalistiche il redattore de \"L'Ora\" di Palermo aveva acquisito notizie sui retroscena della morte del manager pubblico che dovevano rimanere segrete. Viceversa la questura palermitana aveva subito configurato responsabilit\u00e0 a carico dell'avv. Vito Guarrasi e dell'ex sen. Graziano Verzotto, ma ai primi del novembre 1970 le sue indagini furono stoppate dai vertici nazionali della polizia di stato e dei servizi segreti, su input di politici romani.\nUn secondo depistaggio dei carabinieri di Palermo si rese necessario nell'estate del 1971 dopo l'arresto dei boss mafiosi Giuseppe Di Cristina e Giuseppe Calderone e la brutta figura rimediata da Graziano Verzotto davanti alla commissione parlamentare antimafia (26 marzo 1971). Ed ecco il 13 settembre 1971 il col. Dalla Chiesa e il suo braccio destro cap. Giuseppe Russo inscenare un farsesco interrogatorio dell'ex senatore di origini padovane per \u00abpotenziare la pista mafiosa\u00bb, rivelatasi inconsistente. Classificato dai giudici del tempo come \u00abanomalo\u00bb e una \u00abingerenza nell'istruttoria in corso\u00bb, esso \u00e8 stato considerato da una sentenza del 2011 una \u00abvera e propria sceneggiata, orchestrata tanto per costruire un atto processualmente spendibile\u00bb a favore di Verzotto.\nInterferenze nell'inchiesta Feltrinelli.\nFu sempre un esposto presentato dal gen. Dalla Chiesa alla magistratura torinese a met\u00e0 marzo 1975 a indurre il giudice Ciro De Vincenzo a spogliarsi dell'inchiesta sulla morte di Giangiacomo Feltrinelli cui attendeva da tre anni. Alla fine il magistrato milanese venne prosciolto dall'accusa di connivenza con le brigate rosse, ma intanto l'indagine pass\u00f2 di mano in una fase cruciale, per cui i colleghi meneghini mancarono l'occasione di identificare il misterioso \"Gunther\", un collaboratore dell'editore sospettato di aver provocato il fatale scoppio di Segrate, col terrorista nero Berardino Andreola. Considerato un confidente dei carabinieri, costui si era consegnato volontariamente al col. Giuseppe Russo il giorno successivo (2 febbraio 1975) al fallito sequestro dell'ex sen. Graziano Verzotto a Siracusa. Subito dopo furono un interrogatorio-farsa (5 marzo 1975) e un rapporto giudiziario (5 aprile 1975) di due ufficiali dei carabinieri, gi\u00e0 collaboratori del gen. Dalla Chiesa, a liquidare il fascista romano come mitomane, ponendo le premesse del suo proscioglimento in sede giudiziaria.\nContemporaneamente una ricostruzione addomesticata del fallito sabotaggio del traliccio di Segrate, registrata da Andreola su un'audiocassetta e ritrovata nell'ottobre del 1974 dai carabinieri del gen. Dalla Chiesa nel covo brigatista di Robbiano di Mediglia, riusc\u00ec a convincere i magistrati milanesi del carattere volontario della presenza dell'editore milanese sotto il traliccio di Segrate e, quindi, dell'accidentalit\u00e0 del ferale scoppio. Al contrario, i \u00abcarabinieri del Nucleo speciale\u00bb del gen. Dalla Chiesa non seppero fornire notizie utili al giudice torinese Giancarlo Caselli, che li aveva incaricati di indagare su Andreola, un fascista gi\u00e0 volontario della Repubblica Sociale Italiana di Mussolini che si spacciava per discepolo di Feltrinelli. Eppure costui era ben noto al suo fidato ex collaboratore col. Russo che, pur informato in anticipo dei progetti criminali del terrorista nero, non aveva mosso un dito per prevenire l'agguato siracusano al sen. Verzotto del 1 febbraio 1975.\nUna guerra asimmetrica al terrorismo.\n\u00c8 noto che i suoi successi investigativi il gen. Dalla Chiesa li consegu\u00ec unicamente contro il terrorismo di sinistra nelle vesti dapprima di responsabile del \"Nucleo speciale antiterrorismo\", operante a Torino fra il maggio 1974 e il luglio 1975, e poi \u2013 a partire dall'agosto 1978 \u2013 di \u00abCoordinatore delle forze di polizia e degli agenti informativi per la lotta contro il terrorismo\u00bb, alle dirette dipendenze del ministro degli Interni Virgilio Rognoni. Coadiuvato da un ristretto numero di ufficiali qualificati e sganciati dalle strutture territoriali dell'Arma, i suoi uomini avevano saputo adottare tecniche investigative innovative, a partire dall'infiltrazione delle organizzazioni terroristiche. In compenso non si \u00e8 mai capito perch\u00e9, in piena \"strategia della tensione\" e in tempi di conclamati \"opposti estremismi\", il gen. Carlo Alberto Dalla Chiesa non abbia ottenuto risultati altrettanto brillanti nei confronti dell'eversione di estrema destra. E nemmeno perch\u00e9 il suo reparto operativo sia stato sciolto a met\u00e0 1975 quando aveva messo all'angolo le brigate rosse, che cos\u00ec ebbero modo di riprendersi e di portare il loro attacco al cuore dello Stato col sequestro e l'uccisione dell'on. Aldo Moro. Stupisce infine che l'apposito Comitato di crisi, costituito dal ministro degli Interni Francesco Cossiga nel marzo del 1978, non si sia avvalso della sua esperienza e delle sue competenze per scoprire il carcere del popolo in cui le brigate rosse tenevano rinchiuso il loro illustre prigioniero. Il grave lutto familiare che l'aveva colpito (la morte dell'amata consorte Dora Fabbo) non spiega in alcun modo la mancata valorizzazione dei suoi uomini, tutti provvisti di grandi capacit\u00e0 operative. Di qui il sospetto che tale organismo, infarcito di esponenti della loggia P2 di Ligio Gelli, non fosse particolarmente interessato alla liberazione dell'on. Moro, un politico che sembrava ormai rassegnato all'ingresso dei comunisti di Berlinguer nella stanza dei bottoni. Tale interpretazione risulta avvalorata dagli strepitosi risultati riportati dal gen. Dalla Chiesa contro le brigate rosse dopo il suo richiamo in servizio tramite l'utilizzo di infiltrati e di pentiti, come da lui riconosciuto nelle sue relazioni semestrali.\nAltre perplessit\u00e0 le ha infine suscitate l'intromissione del gen. Dalla Chiesa nell'inchiesta palermitana sull'uccisione di due giovani carabinieri ad Alcamo Marina (26 gennaio 1976). Quella volta furono confessioni strappate con la tortura da carabinieri del col. Russo a far condannare all'ergastolo persone risultate innocenti dopo oltre vent'anni di ingiusta detenzione. Il loro proscioglimento fa dell'eccidio di Alcamo Marina un caso giudiziario tutt'ora irrisolto, su cui aleggia l'ombra di una provocazione politica fallita per impreviste complicazioni.\nLa richiesta di affiliazione alla P2.\nIl 17 marzo 1981 durante la perquisizione della Guardia di Finanza a Castiglion Fibocchi nella cassaforte di Gelli furono ritrovate, oltre agli elenchi degli affiliati alla loggia P2, anche parecchie \u00abdomande di iscrizione con firme illustri\u00bb, tra cui quella del gen. Carlo Alberto dalla Chiesa. Nel suo caso le due firme di presentazione risultarono apposte dal generale della Guardia di Finanza Raffaele Giudice - poi travolto dallo scandalo dei petroli - e dal deputato democristiano Francesco Cosentino, segretario generale della Camera dei deputati. Sia il maestro venerabile Licio Gelli, che l'ex Presidente della Repubblica Francesco Cossiga, hanno considerato il generale regolarmente iscritto alla Loggia massonica segreta P2. In una sua lettera il primo \u00e8 arrivato a presentarlo come \u00abun autorevole fratello della P2, emarginato, perseguitato, e poi mandato allo sbaraglio perch\u00e9 massone\u00bb, definendolo \u00abun martire per lo Stato, ma anche per la causa massonica\u00bb. Sulla loro stessa posizione Giuliano Di Bernardo, Gran Maestro del Grande Oriente d'Italia dal 1990 al 1993.\nSecondo il figlio Nando dalla Chiesa, invece, la domanda di affiliazione del generale non sarebbe mai stata accolta da Licio Gelli, rimasto sempre diffidente nei suoi confronti. Il padre l'avrebbe presentata nell'autunno del 1976, in un momento di particolare isolamento all'interno del corpo di appartenenza, su sollecitazione del gen. Franco Picchiotti, vice comandante dell'Arma. Da parte sua il gen. Dalla Chiesa non avrebbe considerato un atto grave l'affiliazione alla P2, in quanto ritenuta composta da \u00abuomini per bene, servitori dello Stato\u00bb, tant'\u00e8 vero che vi aveva aderito anche il fratello Romolo dalla Chiesa, altro generale dell'Arma. Il 12 maggio 1981, di fronte ai magistrati milanesi Giuliano Turone, Gherardo Colombo e Guido Viola, il generale ha motivato la sua richiesta di iscrizione come \u00abmezzo con cui chiarire\u00bb a se \u00abstesso e conoscere chi [\u2026] fosse nell'ambito della massoneria e in particolare nella loggia P2\u00bb.\nQuesta versione \u00e8 riportata anche dal generale Bozzo, che la colloca in un momento di difficolt\u00e0 del generale Dalla Chiesa, isolato dentro l'Arma:\n\"Uscito Picchiotti, Dalla Chiesa fece due telefonate: una al generale Palombi, ma non lo trova, l\u2019altra al generale Mino, che dinanzi alle sue perplessit\u00e0, commenta: \u00abNon vedo che male possa esserci\u00bb. Qualche settimana dopo, Dalla Chiesa consegnava la richiesta di iscrizione a Picchiotti e del ventilato trasferimento nessuno avrebbe pi\u00f9 parlato\"\".\"\nPerfezionata o meno, la domanda di iscrizione rischi\u00f2 di costargli molto cara. Il figlio Nando ha riferito alla primavera del 1981 \u00abun tentativo condotto con inaudita determinazione\u00bb dal comandante generale Umberto Capuzzo \u00abdi espellerlo dall'Arma dei carabinieri\u00bb. A salvarlo quella volta furono i ministri Virginio Rognoni e Lelio Lagorio e il gen. Eugenio Rambaldi, che si pronunciarono per l'archiviazione del suo caso.\nInfine, si deve sottolineare che dal ritrovamento delle carte di via Montenevoso si capisce che Dalla Chiesa non conoscesse che una parte erano state sottratte e rimesse nel covo. Al contrario tale situazione pare nota a Licio Gelli, che ne parla al giornalista Coppetti e all'ufficiale del Sios Umberto Nobili e questa versione si attesta anche lo storico Miguel Gotor: \"Le carte, verosimilmente lungo l\u2019asse Musumeci-Santovito, dovettero raggiungere Gelli che il 2 dicembre 1978 mostrava di essere a conoscenza di due memoriali, uno consegnato alla magistratura (quello dattiloscritto) e l\u2019altro no (quello in fotocopie di manoscritto)\"\".\"\nUna lotta alla mafia con \u00absconti alla DC\u00bb?\nConsapevole che lo \u00abStato\u00bb gli aveva affidato il coordinamento della lotta contro Cosa Nostra pi\u00f9 per perpetuare \u00abla tranquillit\u00e0 della sua esistenza\u00bb, che per \u00abcombattere e debellare la mafia e una politica mafiosa\u00bb, il gen. dalla Chiesa si era premunito con la richiesta di poteri adeguati e un approccio decisamente realistico alla sfida intrapresa. Cos\u00ec nell'intervista rilasciata il 10 agosto 1982 precis\u00f2 al giornalista di \"Repubblica\" Giorgio Bocca che il suo obiettivo era quello \u00abdi contenere\u00bb e non certo \u00abdi vincere, di debellare\u00bb la mafia, presentata come un \u00abfenomeno interno allo Stato, di cui condiziona il pulsare della vita quotidiana come le scelte strategiche\u00bb. E pochi giorni prima di essere ucciso conferm\u00f2 ai familiari la disponibilit\u00e0 \u00aba fare qualche sconto\u00bb ai democristiani \u00ablegati alla mafia\u00bb, purch\u00e9 gli fosse consentito di \u00abtogliere il marcio\u00bb accumulatosi nei rapporti fra Cosa Nostra e politica nel corso dei decenni.\nAnzich\u00e9 manifestazione di cinismo, simili propositi si prestano ad essere interpretati come prova di realismo, perch\u00e9 nascevano dalla consapevolezza che un'azione di contrasto frontale a Cosa Nostra era destinata all'insuccesso senza l'appoggio convinito e solidale di tutte le forze politiche e di tutte le Istituzioni. Alla prova dei fatti la sua disponibilit\u00e0 a non delegittimare il maggior partito di governo con la riesumazione di vecchi scheletri custoditi negli armadi dei diversi Palazzi del potere non bast\u00f2 a superare la diffidenza della corrente andreottiana, da lui qualificata come \u00abla famiglia politica pi\u00f9 inquinata\u00bb dell'isola. Di qui il sospetto che all'agguato mafioso di via Carini non sia rimasta estranea una volont\u00e0 politica ancora legata al voto di scambio e alla logica della convivenza non conflittuale con Cosa Nostra. Non per niente Tommaso Buscetta ritard\u00f2 fino al 1994 le sue rivelazioni in tema di rapporti fra politici e uomini d'onore, avendo in precedenza constatato la mancanza di \u00abuna seria volont\u00e0 dello Stato di combattere il fenomeno mafioso\u00bb e la permanenza nella \u00abvita politica attiva\u00bb dei \u00abpersonaggi mafiosi di cui\u00bb avrebbe dovuto \u00abparlare\u00bb.\nL'arma segreta del prefetto Dalla Chiesa.\nAllo stesso approccio realistico dev'essere ricondotta l'adombrata disponibilit\u00e0 del gen. Dalla Chiesa ad usare delicati dossier in suo possesso vuoi come arma di pressione nei confronti di una certa classe politica restia a prendere le distanze dalla mafia, vuoi come polizza di assicurazione sulla propria vita. Confermata da familiari e da altre fonti, l'ipotesi ha acquistato ulteriore credito dalla sparizione, all'indomani della sua uccisione, dei documenti conservati nella sua cassaforte e nella sua borsa personale. Difficile, per\u00f2, credere che essi coincidessero con alcune delle carte da lui ritrovate nel covo brigatista milanese di via Monte Nevoso e non consegnate ai magistrati, visto che neppure il secondo memoriale Moro, reso pubblico nel 1990, conteneva \u00abnovit\u00e0 inedite [\u2026] rispetto a quello del 1978\u00bb. Al possesso di materiale di diverso genere fanno pensare i suoi numerosi incontri con Mino Pecorelli, un giornalista in grado di pubblicare notizie riservate perch\u00e9 notoriamente ammanigliato coi servizi segreti. In effetti su \"OP\" (Osservatorio Politico) del 18 ottobre 1978 il principe del gossip ricattatorio italiano aveva scritto che dalla Chiesa (\u00abil generale Amen\u00bb) era riuscito a individuare la prigione nella quale le brigate rosse tenevano prigioniero Aldo Moro e ne aveva informato il ministro dell'Interno, ma Cossiga non sarebbe intervenuto perch\u00e9 \u00abcostretto a non intervenire\u00bb. Con la soppressione di Moro il generale era diventato un pericoloso testimone, per cui Pecorelli sentenzi\u00f2 che di l\u00ec a poco sarebbe stato il suo turno. Lo stesso Pecorelli venne ucciso pochi giorni dopo aver dichiarato di voler pubblicare integralmente su \"OP\" un dossier sulle responsabilit\u00e0 politiche del sequestro Moro.\nA ben riflettere, di notizie imbarazzanti per la classe politica di governo il gen. Dalla Chiesa doveva averne acquisite molte nel corso del suo quarantennale servizio, a partire dai retroscena del delitto Mattei \u2013 probabile oggetto di un suo interessamento la sera stessa della sciagura aerea di Bascap\u00e9 (27 ottobre 1962) - per finire con quelli De Mauro, Feltrinelli, Moro, ecc. Risulta pertanto plausibile che abbia confidato su informazioni riservate di questo genere, anzich\u00e9 sulla benevolenza di Gelli e della loggia P2, per vincere le ostilit\u00e0 di certi settori dell'Arma e del mondo politico ed ottenere, in rapida successione, il coordinamento della lotta alle brigate rosse (1978) e alla mafia (1982), il comando della divisione \"Pastrengo\" (1979) e il vice comando dell'Arma (1981), massima carica a cui potesse allora aspirare un generale dei carabinieri.\nUn uomo del suo tempo.\nAnche i comportamenti del gen. Dalla Chiesa poco compatibili col galateo giuridico o costituzionale appaiono in sintonia con la funzione di stabilizzazione politica in chiave conservatrice svolta dall'Arma dei carabinieri nei primi decenni del dopoguerra, oltre che con le sue personali estrazione sociale e formazione culturale. Il figlio Nando gli ha attribuito una visione paternalistica della democrazia, definendolo in \"Delitto imperfetto\" un \u00abuomo del Novecento con profonde radici nel secolo precedente\u00bb, vale a dire nell'Ottocento. Il senso delle gerarchie e l'innata deferenza nei confronti della legge e dell'ordine costituito fecero di lui un leale servitore dello Stato anche negli anni pi\u00f9 bui della Guerra Fredda, quando componenti non marginali delle istituzioni strizzarono l'occhio all'eversione di destra. Lo stesso figlio Nando lo riteneva \u00abcapace anche di spregiudicati compromessi, ma sempre nel vincolo di quello che egli riteneva fosse il superiore interesse dello Stato\u00bb. Emblematica in questo senso la battuta attribuitagli da Elda Barbieri, vedova De Mauro: \u00abSignora, non insista su questa tesi, perch\u00e9, se cos\u00ec fosse, ci troveremmo dinanzi ad un delitto di Stato e io non vado contro lo Stato\u00bb. Di qui la decisione dei giudici di una Corte d'Assise di Palermo di elevarlo, nella sentenza emessa il 10 giugno 2011, a \u00abprototipo\u00bb dei \u00abtanti, troppi servitori fedeli dello Stato, custodi della rispettabilit\u00e0 e dell'onore delle istituzioni\u00bb, per i quali era \u00abintollerabile anche la sola idea che all'interno\u00bb delle stesse \u00abavesse potuto germinare un complotto\u00bb della \u00abnatura e portata\u00bb messe in luce dalla loro inchiesta sulla scomparsa del giornalista.\nUn acuto sentimento dell'onore e della legalit\u00e0 potrebbero, in compenso, spiegare le posizioni politicamente scomode assunte da un certo momento in avanti. Nella citata deposizione davanti ai giudici milanesi (12 maggio 1981), Carlo Alberto dalla Chiesa attribu\u00ec lo scioglimento del suo reparto torinese antiterrorismo al fatto che esso \u00abaveva ormai assunto per molti versi la fisionomia pi\u00f9 ampia di un nucleo contro il terrorismo in genere\u00bb, dopo che egli stesso aveva disposto che \u00abun ufficiale e sei, sette sottufficiali si dedicassero esclusivamente a penetrare l'ambiente di estrema destra\u00bb. Secondo il figlio Nando il padre avrebbe anche dato, sia pure \u00aba titolo esclusivamente personale\u00bb, un \u00abcontributo alle indagini per la strage di Bologna\u00bb del 2 agosto 1980, che avevano incontrato \u00abostacoli e vischiosit\u00e0 in alcuni livelli regionali dell'Arma\u00bb. Avrebbe poi assunto il coordinamento della lotta alla mafia per un alto senso del dovere, cio\u00e8 per poter \u00abcontinuare a guardare serenamente negli occhi i propri figli e i figli dei propri figli\u00bb. Negli anni di servizio trascorsi in Sicilia tra il 1949 e il 1973 aveva avuto modo di conoscere a fondo la pervasivit\u00e0 di Cosa Nostra e dei suoi legami con la politica. Nel 1982 l'evoluzione democratica del partito comunista e la riduzione della sua presa sulla societ\u00e0 civile devono averlo convinto del venir meno anche di quest'ultimo alibi politico. Pag\u00f2 con la vita la sua generosit\u00e0 e l'affezione alla divisa restituendo, a giudizio del figlio Nando, \u00abcredibilit\u00e0 e prestigio a istituzioni militari\u00bb \u2013 in primis l'Arma dei carabinieri \u2013 \u00abche nella coscienza dei pi\u00f9 si erano ridotte a laboratorio di complotti o a inesauribile alimento della satira popolare\u00bb, specie nella barzellettistica. Diversi ambienti politici non lo assecondarono affatto nell'opera di moralizzazione della vita pubblica, ma un decennio pi\u00f9 tardi finirono tutti travolti dall'implosione della Prima Repubblica sotto il peso di Tangentopoli."}
{"id": "110614", "revid": "812894", "url": "https://it.wikipedia.org/wiki?curid=110614", "title": "Vampirella", "text": "Vampirella \u00e8 un personaggio immaginario dei fumetti creato da Forrest J. Ackerman e Trina Robbins esordito negli Stati Uniti d'America pubblicato dalla Warren Publishing nel 1969. Il personaggio \u00e8 parzialmente ispirato a \"Barbarella\" di Roger Vadim e deve una grossa parte della propria fortuna alle illustrazioni di Frank Frazetta. Ne venne realizzata una trasposizione cinematografica omonima, \"Vampirella\", nel 1996.\nStoria editoriale.\nIl personaggio venne pubblicato dal 1969 al 1983 in una serie omonima, \"Vampirella\" (vol. 1), edita dalla Warren Publishing. Nel 1991 venne acquistato dalla Harris Comics che lo rilanci\u00f2 con svariati progetti compreso un film omonimo. Tra il 2003 e il 2006 ci sono stati molti \"team-up\" con altre eroine con caratteristiche affini. Dal 2010 i diritti sul personaggio sono stati rilevati da Dynamite Entertainment, che gli ha dedicato numerose serie e miniserie.\nOltre a Frank Frazetta, altri autori di rilievo della prima fase sono lo scrittore Archie Goodwin e il disegnatore Jose Gonzalez. In seguito hanno scritto e disegnato delle storie Warren Ellis, Alan Moore, Grant Morrison, Adam Hughes. A met\u00e0 strada tra la parodia dell'orrore e l'erotismo, \nBiografia del personaggio.\nVampirella \u00e8 un'aliena fuggita dal pianeta morente Drakulon e venuta a vivere sulla Terra; \u00e8 una bellissima donna dal corpo statuario con fluenti capelli neri e occhi profondi e penetranti; \u00e8 una donna emancipata, forte e aggressiva. Pur essendo una vampira, non \u00e8 necessariamente un personaggio negativo, lottando anche contro altri feroci visitatori alieni. Dovendosi nutrire col sangue degli esseri umani, cerca costantemente di scegliersi vittime malvagie, e quando le capita di colpire un innocente \u00e8 turbata dai sensi di colpa. Successivamente si scoprir\u00e0 che il personaggio \u00e8 originario di una remota regione infernale e che i suoi ricordi erano stati alterati per farle credere di essere un'extraterrestre. Grazie a un siero si libera dalla necessit\u00e0 di doversi nutrire di sangue.\nEdizioni in lingua originale.\nWarren Publishing\nHarris Comics\nEdizioni italiane.\nVampirella in Italia \u00e8 stato pubblicato in modo discontinuo da diversi editori che si sono avvicendati nella gestione dei diritti, causando una grande frammentariet\u00e0 e incompletezza nella trasposizione in italiano delle sue storie. Di seguito sono elencate le edizioni di cui si ha traccia su Internet o su fonti cartacee.\nEdizioni estere.\nVampirella \u00e8 stata pubblicata in molti paesi del mondo: Argentina, Australia, Brasile, Danimarca, Inghilterra, Italia, Finlandia, Francia, Germania, Messico, Paesi Bassi, Polonia, Ungheria, Giappone, Portogallo, Spagna, Svezia e Turchia.\nAltri media.\nCinema\nGiochi\n\"Scarlet Legion\" (il Fan Club ufficiale di Vampirella)\nRomanzi\nPubblicati dalla \"Warner Books\" su licenza della Warren"}
{"id": "110617", "revid": "438678", "url": "https://it.wikipedia.org/wiki?curid=110617", "title": "Il pellegrino (film 1923)", "text": "Il pellegrino (\"The Pilgrim\") \u00e8 un film interpretato, diretto e prodotto da Charlie Chaplin; fu proiettato la prima volta il 26 febbraio 1923.\nUltimo film di Chaplin girato per la First National (casa di produzione) e ultima interpretazione di Edna Purviance al fianco del Vagabondo: non reciteranno pi\u00f9 insieme (l'ultima apparizione cinematografica di lei - eccettuato il film, per altro girato e mai distribuito \"A woman of Sea\" del 1926 di cui il committente fu proprio Chaplin, che affid\u00f2 l'incarico a Josef von Sternberg - \u00e8 del 1923, nella prima produzione United Artists per Chaplin: il capolavoro La donna di Parigi). Negli anni a seguire la carriera di Edna praticamente fin\u00ec, lontana dalla regia di Chaplin (malgrado quest'ultimo si fosse imbarcato in \"A Woman of Paris\" - esattamente come far\u00e0 anni pi\u00f9 tardi con \"A woman of Sea\" - proprio per lanciare Edna in un ruolo da vera protagonista, non potendo ella pi\u00f9 reggere i ruoli da commedia brillante). Charlie comunque non la abbandon\u00f2 mai: per tutta la sua vita lei rimase impiegata della compagnia, ricevendo regolarmente il suo mensile).\nIl Pellegrino incontr\u00f2 qualche difficolt\u00e0 con la censura dell'epoca: suscit\u00f2 l'indignazione di associazioni ecclesiastiche e ministri evangelici che vi rilevarono offese al Vangelo e alla chiesa protestante.\nTrama.\nEvaso dal carcere di Sing Sing, Charlot si spoglia della divisa carceraria impossessandosi dei primi abiti civili a portata di mano: quelli di un ministro del culto evangelico sorpreso a bagnarsi al fiume. Cos\u00ec camuffato si presenta alla societ\u00e0 civile che vede in lui un pastore, ma nell'intimo egli sa di essere un ergastolano in fuga e come tale reagisce e filtra gli atteggiamenti del mondo intorno a lui: la vista di un poliziotto gli provoca il collasso, un semplice gesto di saluto, lo fa trasecolare sospettando qualche possibile intenzione recondita e potenzialmente fonte di pericolo.\nPrende un treno per una direzione qualsiasi affidandosi al destino, si accomoda nella carrozza a fianco di un viaggiatore ignorando essere uno sceriffo, accortosene scende immediatamente alla prima fermata ritrovandosi in un tipico paesino dell'Ovest dal nome benaugurante (si fa per dire), letteralmente: \"il dirupo dell'uomo morto\". Una piccola folla acclamante gli si fa incontro felicitandosi con l'esterrefatto Charlot: si tratta dei fedeli della locale missione evangelica accorsi ad accogliere il loro nuovo pastore che ha preannunciato l'arrivo telegraficamente, e che visto scendere Charlot credono sia lui il loro l'uomo.\nTra i fedeli il volto fascinoso di una ragazza ammalia il falso pastore, trattenendolo dall'istinto alla fuga, predisponendolo al ruolo inconsueto di pastore d'anime, che non ha per\u00f2 ancora scorto lo sceriffo del paese, trasecolando al momento delle presentazioni. Tra gli abitanti della cittadina, il volto familiare di un ex compagno di cella che ripresosi dallo sgomento si fa avanti per salutarlo cameratescamente, ma subito viene zittito e snobbato dal pastore.\nLa funzione \u00e8 la prima prova pubblica e se la caver\u00e0, il pastore, con un'originalissima predica ispirata alla vicenda biblica di Davide e Golia, destando un po' di sconcerto tra i fedeli per lo stile disinvolto. Si appassioner\u00e0 il pastore all'andamento della questua addossandosi la responsabilit\u00e0 della custodia del raccolto.\nL'alloggio assegnatogli dalla comunit\u00e0 \u00e8 presso una devota credente e madre della ragazza adocchiata da Charlot, che ben volentieri si presta ai convenevoli e al rituale di presentazioni dei membri della comunit\u00e0: tra questi una famiglia con un bambino terribile e dispettoso che metter\u00e0 a dura prova la pazienza del pastore; in visita anche l'ex compagno di galera del pastore, attirato dal patrimonio della comunit\u00e0 custodito dalla madre della ragazza e padrona di casa. Avr\u00e0 il suo da fare Charlot a tenere a bada le ben poco edificanti intenzioni del collega, preoccupandosi di salvaguardare le simpatie della ragazza e non ultimo la propria incolumit\u00e0 dovendo per\u00f2 soccombere alla fine, dopo la colluttazione con l'ex compagno d'universit\u00e0(cos\u00ec si sono spacciati nelle presentazioni ufficiali), il quale riesce ad impossessarsi del denaro custodito dalle due donne.\nLa denuncia del furto non sorprende lo sceriffo, nel frattempo informato della vera identit\u00e0 del pastore: egli stesso parteciper\u00e0 degli eventi l'intera comunit\u00e0, sgomenta e incredula.\nCharlot folgorato dalla disperazione della ragazza e della di lei madre, in un bagliore di dignit\u00e0, infusagli forse anche dall'abito talare indossato, rintraccia il compare nel saloon della cittadina, recupera il denaro e lo restituisce alle proprietarie, ma lo sceriffo in agguato cattura Charlot e ammanettatolo si appresta a riconsegnarlo all'istituzione penitenziaria, apparentemente sordo alla richiesta di clemenza della ragazza commossa dal gesto del redento peccatore. Lo sceriffo a cavallo, il malvivente al seguito diretti al luogo di detenzione, fiancheggiano il confine tra lo stato americano e il Messico, invano lo sceriffo invita il galeotto ad oltrepassare la linea di demarcazione che divide gli stati e il destino di prigionia, che lo attende al di qua, dalla libert\u00e0 dell'altra parte: dovr\u00e0 prendere a calci l'ingenuo Charlot per indirizzarlo verso il confine, concedendogli la possibilit\u00e0 di fuga e di riconquistarsi la libert\u00e0. Sergej Michajlovi\u010d \u0116jzen\u0161tejn ebbe a scrivere, a proposito del finale: \u00abUn piede nel territorio dello sceriffo, della legge, della palla di piombo alla caviglia, e l'altro nel territorio dove legge, responsabilit\u00e0, tribunali e polizia non contano nulla\u00bb. Il fuggiasco infatti si trover\u00e0 subito in mezzo a una sparatoria tra gente col sombrero di conseguenza il finale \u00e8 un avviarsi in equilibrio tra Stati Uniti e Messico lungo la linea di confine, un piede di qua l'altro di l\u00e0."}
{"id": "110619", "revid": "1104133", "url": "https://it.wikipedia.org/wiki?curid=110619", "title": "Verdena", "text": "I Verdena sono un gruppo musicale rock italiano formatosi ad Albino (Bergamo) nel 1995.\nStoria del gruppo.\nOrigini.\nIl gruppo nasce nel 1995 ad opera di Alberto Ferrari (voce, chitarra) e suo fratello Luca (batteria).\nNel 1996 il duo, dopo aver esplorato diversi generi musicali e aver cambiato alcuni bassisti, tra cui Maurizio Brazzoduro ; bassista del primo demo tape \"Froll Sound\", conosce Roberta Sammarelli, che ai tempi suonava la chitarra in un gruppo punk femminile di Bergamo, le Porno Nuns, con la quale Alberto intrattenne una relazione per qualche tempo.\nIn quello stesso anno registrano il loro primo demo \"Froll sound\", con testi quasi interamente in inglese, dove si possono sentire nettamente le influenze dei Nirvana.\nIl gruppo decide di chiamarsi inizialmente \"Verbena\", (Alberto lo urla in \"Nella schiuma\", una canzone del loro secondo demotape), nome di una pianta, salvo successivamente decidere di cambiare la \"b\" in \"d\" una volta scoperta l'esistenza di un gruppo statunitense con lo stesso nome. La sorte tra l'altro vuole che tale band sia prodotta da Dave Grohl (ex batterista dei Nirvana); nota \u00e8 l'etichetta di \"Nirvana italiani\" che la stampa affibbia ai Verdena sin dagli esordi.\nNel luglio 1997 il trio registra il secondo e ultimo demotape (stavolta con i testi completamente in italiano), e compare con la canzone \"Fiato adolescenziale\" nella compilation Soniche Avventure della Fridge Records, mentre le attivit\u00e0 seguono gli indirizzi del manager Giabini, cos\u00ec che tra il '97 e il '98 gli ormai \"Verdena\" suonano dal vivo nelle province di Bergamo, Brescia, Milano e Savona.\nLa band entra intanto in contatto con numerose etichette indipendenti, ma nel settembre 1998 accetta la proposta di Black Out/Universal (scoperti da Luca Fantacone) con cui firma un contratto pochi mesi pi\u00f9 tardi.\nIl primo album e il successo.\nNel marzo 1999 il trio inizia a lavorare all'album di debutto \"Verdena\" allo Studio Emme di Firenze, album che vender\u00e0 pi\u00f9 di quarantamila copie e varr\u00e0 alla band il \"Premio PIM\" di Repubblica come \"Miglior gruppo rivelazione del 1999\". La produzione \u00e8 affidata a Giorgio Canali (ex-chitarrista di CCCP Fedeli alla linea, ai tempi membro dei CSI) che insieme alla band riesce a concludere i lavori dopo circa un mese.\nL'attivit\u00e0 live dei Verdena si intensifica, suonano con i Marlene Kuntz, a giugno al Gods of Metal e all'Heineken Jammin' Festival, sempre in estate allo Jesolo Beach Bum Festival ed all'Independent Days Festival.\nIl 21 giugno 1999 esce il primo singolo estratto dall'album d'esordio: \"Valvonauta\". Il pezzo, promosso da un videoclip diretto da Francesco Fei e trasmesso frequentemente su MTV, diventa in breve un successo nel panorama indie rock italiano. Il 30 settembre 1999 l'album \u00e8 in vendita nei negozi ed il 18 ottobre la band inizia il proprio tour italiano. Il secondo singolo da \"Verdena\" \u00e8 \"Viba\"; al suo interno vi sono altri tre brani: \"Stenuo\", \"Cretina\" e \"Sunshine of Your Love \"(cover dei Cream).\nNel febbraio 2000 i Verdena pubblicano una versione in vinile del loro album di debutto, includendo una nuova canzone, \"Ormogenia\", cantata dalla bassista Roberta Sammarelli.\nIn questo periodo la band prova nuove idee, stratificando maggiormente il proprio suono con l'aggiunta delle tastiere\n\"Solo un grande sasso\" e \"Il suicidio dei samurai\".\nIl 15 giugno 2001 esce l'EP \"Spaceman EP\" contenente tre inediti tra cui \"Reverberation\", una cover dei 13th Floor Elevators. Il singolo anticipa l'uscita del secondo album della band, \"Solo un grande sasso\", risultato di due mesi di registrazione nello Studio Next di Mauro Pagani con la produzione di Manuel Agnelli, frontman degli Afterhours.\nIl disco, appena uscito, ottiene ampi consensi dalla critica musicale e guadagna in breve la sesta posizione della classifica FIMI.\nIl 26 ottobre 2001 iniziano il tour di \"Solo un grande sasso\" che li vede impegnati per tutto il 2002, con date in tutta Italia e partecipazioni a due festival olandesi. Nel frattempo nella formazione si aggiungono prima il pianista/tastierista milanese Diego Maggi e poi il tastierista Fidel Fogaroli.\nCome per il primo album, anche di \"Solo un grande sasso\" viene pubblicata in seguito un'edizione su vinile includendo una canzone non presente nell'edizione su CD, chiamata \"Il tramonto degli stupidi\".\nNel 2003 i Verdena registrano tre cover (\"Search &amp; Destroy\", \"TV Eye\" degli Stooges e \"Across the Universe\" dei Beatles) assieme a Manuel Agnelli. Nell'estate dello stesso anno il gruppo inizia le registrazioni del terzo album, \"Il suicidio dei samurai\". L'album esce ad inizio 2004, anticipato dall'EP \"Luna EP\". Come accaduto per \"Solo un grande sasso\", anche in questo caso la critica accoglie benissimo l'album. Alberto Ferrari utilizza l'aggettivo \"rude\" per descrivere il nuovo album (per \"Solo un grande sasso\" aveva utilizzato \"cosmico\").\nIl 2004 \u00e8 caratterizzato da una lunga tourn\u00e9e (pi\u00f9 di 90 date) che parte il 21 febbraio per terminare il 26 dicembre (nei primi giorni di febbraio la band propone un piccolo assaggio del nuovo disco in tre concerti di circa 40 minuti presso tre negozi della catena Fnac).\nil 18 aprile 2005 \"Il suicidio dei samurai\", uscito nel gennaio 2004 ed entrato in classifica nei primi posti della top ten italiana, verr\u00e0 pubblicato in Svizzera, il 12 settembre in Germania.\nSempre nel mese di aprile 2005 i Verdena faranno un tour promozionale in alcune citt\u00e0 tedesche e svizzere.\nDopo molte date in Italia, Germania e Svizzera, nel dicembre 2005 inizia la prima fase di scrittura del quarto disco nell'Henhouse Studio, cos\u00ec denominato per essere stato originariamente il pollaio dietro casa Ferrari, poi riadattato a studio di registrazione.\nNel mese di aprile 2006 esce per la prestigiosa etichetta francese Barclay (la stessa che ha lanciato i Noir D\u00e9sir) \"Il Suicidio dei Samurai\", il disco della band pubblicato nel gennaio 2004. Anche qui, come in Germania, Svizzera, Austria, il disco viene pubblicato nella sua versione originale.\nL'album viene distribuito nei negozi francesi luned\u00ec 10 aprile 2006. Finito il tour all'estero e dopo un'apparizione unica in Italia all'Arezzo Wave, la band torna nello studio di registrazione.\n\"Requiem\".\nDopo diversi mesi spesi in sala a registrare, il 16 marzo 2007 esce il quarto disco, \"Requiem\". Quindici tracce che spaziano dal rock pi\u00f9 duro al grunge degli anni novanta, con forti ricordi psichedelici anni settanta e allo stoner rock. Il disco viene anticipato dal tour italiano. Con l'uscita del quarto album il tastierista Fidel abbandona il gruppo; tuttavia ha preso parte alle registrazioni dell'album.\nAnche \"Requiem\" viene pubblicato in Germania, Svizzera, Austria e Francia inizialmente, e successivamente anche in Spagna.\nIl 29 giugno 2007 \u00e8 stato pubblicato \"Ca\u00f1os EP\" che contiene, oltre al brano che d\u00e0 il nome all'EP, anche quattro brani inediti (\"Malaga\", \"L'ora \u00e8 buia\", \"Parabellum\" e \"Fluido\") oltre a una cover di Elvis Presley, \"His Latest Flame (Marie's the Name)\". L'EP segna un cambio di direzione riguardo alle sonorit\u00e0 dei Verdena: le influenze elettroniche iniziano infatti ad occupare una porzione significativa del disco, come dimostra \"Parabellum\", dove viene rielaborata una traccia musicale di Stefano Facchielli (alias D.RaD, sezione elettronica degli Almamegretta) scomparso nel 2004.\n\"Post-Requiem Tour\".\nNel settembre 2009 Alberto e Luca Ferrari danno vita assieme al batterista Paolo Serra e ad altri amici il progetto Betoschi con cui pubblicano l'album \"83705CH1\", presentato anche dal vivo con una serie ridotta di date nell'ottobre del 2009.\nNel novembre 2009 al duo Marco Fasolo-Liviano Mos dei Jennifer Gentle si uniscono per alcune date live 2/3 dei Verdena ossia Alberto Ferrari al basso e Luca Ferrari alla batteria.\n\"WOW\", \"Radar\" e la raccolta degli EP.\nIl quinto album della band si chiama \"Wow\" ed \u00e8 stato pubblicato il 18 gennaio 2011. Il \"Wow Tour 2011\" si apre il 26 gennaio 2011 a Roma e si conclude il 27 dicembre dello stesso anno al Bloom di Mezzago.\nDal 13 dicembre 2010 il video di \"Razzi arpia inferno e fiamme\", il singolo che anticipa l'uscita dell'album \"Wow\", \u00e8 in rotazione su Rock TV e Deejay TV, mentre dal 14 dicembre 2010 il video \u00e8 in rotazione anche su Chart, new entry in classifica in dodicesima posizione. Il video \u00e8 in rotazione anche su MTV+. Il disco \u00e8 stato prodotto anche in vinile. La prima produzione uscita il 30 gennaio 2011 comprendeva 1.000 copie. Due giorni prima dell'uscita dei vinili, il disco \"Wow\" raggiunge la seconda posizione nella classifica dei dischi in Italia (dietro ad \"Io e te\" di Gianna Nannini). Con questo disco i Verdena conquistano anche le copertine dei mensili Rumore e Rockerilla di gennaio 2011.\nNel tour di \"Wow\" dopo vari \"sold out\" (le due date a Roma, Milano, Torino, Bologna, Bari, Perugia, Firenze, Brescia, Ravenna, Palermo e Catania) vengono aggiunte nuove date al calendario: Roma, Vicenza, Quero, Brescia, Seregno, Perugia, Cosenza ed al prestigioso Sziget Festival a Budapest, in Ungheria.\nIl secondo singolo estratto da \"Wow\", intitolato \"Scegli me (Un mondo che tu non vuoi)\", \u00e8 uscito nelle radio il 18 marzo 2011.\nIl 18 aprile invece, la Universal pubblica una raccolta dei 7 EP della band, \"Verdena - 7EP Limited Edition\", pubblicati tra il 1999 e il 2007 e ormai introvabili nei negozi.\nIl 31 maggio 2011 pubblicano come allegato alla rivista XL la Repubblica un EP solo per il mese di giugno dal titolo \"Radar (Ejabbabbaje)\", contenente 10 brani tra live, inediti e remix.\nIl 4 giugno 2011 riparte a Gradisca d'Isonzo il \"Wow Tour 2011\" con le date estive. Tra le esibizioni pi\u00f9 significative vi sono quella a Firenze, nella Piazza Santa Croce, e all'Heineken Jammin Festival a Mestre. I Verdena oltretutto faranno tappa anche all'estero a Budapest (Ungheria) allo Sziget Festival e a Novi Sad in Serbia all'Exit Festival. Il 10 settembre 2011 il \"Wow Tour 2011\" viene premiato con il premio \"KeepOn 100%Live 2011\" come \"Miglior Tour Rock\" presso il Live Club di Trezzo sull'Adda.\nIl 20 settembre 2011 esce la versione deluxe di \"Wow\", contenente, oltre al CD, un DVD, \"Amatour\", con video amatoriali realizzati dalla band durante il tour. Il 9 novembre 2011 esce in anteprima sul sito Wired.it il video del terzo singolo estratto da \"Wow\", \"Miglioramento\".\nNel novembre del 2011 fanno delle comparsate in alcune scene del film di Enrico Lando \"I soliti idioti - Il film\"\nA fine 2013 \"Wow\" \u00e8 stato certificato disco d'oro per aver superato le 30.000 copie vendute.\n\"Post-Wow Tour\".\nIl 14 marzo 2012 viene presentata la prima biografia del gruppo: \"Un mondo del tutto differente. La storia di Wow e dei Verdena\" scritta da Emiliano Colasanti in contemporanea con una mostra personale di Luca Ferrari al Bloom di Mezzago intitolata \"Immagini per forza\".\nNel luglio del 2012 fanno da gruppo spalla ai The Flaming Lips per le loro due date italiane a Padova il 10 e a Torino l'11.\nQueste sono state le uniche date dei Verdena nel 2012, poich\u00e9 il gruppo stava lavorando su Endkadenz.\nNel settembre 2012 il gruppo ha inciso la cover della canzone \"Moby Dick\" e ha fornito dei frammenti per la trasmissione omonima di Rai Radio 2.\nNell'estate e successivamente nell'autunno del 2012 al duo Marco Fasolo-Liviano Mos dei Jennifer Gentle si uniscono Alberto Ferrari (al basso) e Luca Ferrari (alla batteria) per una decina di concerti.\nIl 29 maggio 2013 i Verdena comunicano che sono entrati in studio per iniziare le registrazioni del nuovo album.\nIl 20 novembre 2014, i Verdena hanno confermato la conclusione delle registrazioni del nuovo album.\n\"Endkadenz\".\nIl 18 dicembre 2014, i Verdena hanno annunciato l'uscita in due volumi della loro ultima fatica discografica. Il 27 dicembre 2014, a un mese esatto dalla pubblicazione del loro nuovo album, annunciano il titolo, la copertina e la tracklist di \"Endkadenz Vol. 1\".\nL'8 gennaio 2015 \u00e8 stato reso noto dalla band bergamasca il primo singolo estratto da \"Endkadenz Vol. 1\", \"Un po' esageri\".\nIl 23 gennaio 2015 viene annunciato il nuovo membro del gruppo, Giuseppe Chiara, turnista che accompagner\u00e0 il gruppo durante le esibizioni dal vivo. \u00c8 interessante o quantomeno inusuale il modo in cui Chiara \u00e8 stato ingaggiato dai Verdena: Roberta Sammarelli sotto lo pseudonimo di \"Eleanor Spinetti\" ha pubblicato un annuncio sul sito internet Villaggio Musicale. Recitava cos\u00ec: \"Gruppo rock avviato in zona Bergamo cerca musicista esperto, uomo o donna tra i 18 e i 40 anni, che sappia suonare tastiere, chitarra e cantare (per seconde voci), per tour impegnativi in Italia e in Europa. Richiesto molto tempo, impegno e soprattutto passione. No cover\". Successivamente il gruppo ha provato con vari musicisti che hanno risposto all'annuncio, selezionando alla fine proprio Giuseppe Chiara.\nDopo la promozione dell'album nelle librerie Feltrinelli di diverse citt\u00e0 italiane (dal 26 al 29 gennaio a Milano, Roma, Napoli e Bari), inizia la prima parte del tour (9 date tra la fine di febbraio e l'inizio di marzo) insieme ai Jennifer Gentle. La seconda parte del tour dedicato al primo volume parte a fine marzo e non include i Jennifer Gentle.\nIl 22 maggio 2015 viene annunciato il secondo singolo estratto dal primo volume di \"Endkadenz\", \"Contro la ragione\" accompagnato da un video diretto da Pepsy Romanoff, mentre il 31 luglio esce il terzo e ultimo singolo, \"Nevischio\" il cui video (montaggio di Marianna Schivardi) \u00e8 stato girato durante due date del tour di \"Endkadenz Vol. 1\", il 2 marzo a Milano (riprese di Paolo De Francesco, Jarno Iotti e Nico Cagarelli) e il 15 luglio a Roma (riprese di Dandaddy e Davide Caucci).\nIl 28 agosto 2015 esce \"Endkadenz Vol. 2\", seconda parte di \"Endkadenz\", in contemporanea viene rilasciato anche il primo singolo estratto dal secondo volume, \"Colle immane\" con un video diretto da Sansone Pomponny.\nIl 3 dicembre 2015, tramite la pagina Facebook della band, viene promosso il videoclip di \"Identikit\", secondo singolo di \"Endkadenz Vol. 2\", diretto dallo stesso Alberto Ferrari.\nPer tutto il 2015 le date dell\"'Endkadenz tour\" hanno registrato un grande successo, e nel 2016 le esibizioni dal vivo proseguono.\nSulla propria pagina Facebook, la band annuncia per il mese di maggio l\"'European Endkadenz Tour 2016\", che vedr\u00e0 appunto i Verdena portare la loro musica in giro per l'Europa, con 8 date rispettivamente a Barcellona, Parigi, Colonia, Londra, Monaco, Lussemburgo, Berlino e Amburgo. Il tour europeo viene per\u00f2 anticipato da una breve serie di date italiane, dove i Verdena suonano in \"piccoli club\", compresi alcuni locali storici dove esordirono alla fine degli anni '90 (es. il Bloom di Mezzago). La scaletta rispetto al 2015 \u00e8 diversa, e si conclude con una cover in inglese (un brano scelto a rotazione tra Nirvana, Melvins e Led Zeppelin, tutte band che hanno notoriamente influenzato il gruppo bergamasco).\nIn giugno, vengono annunciati a sorpresa altri 6 concerti estivi in Italia (Caerano di San Marco, Cesena, Pesaro, Olbia, Prato e Desio) dove saranno suonati solo brani di \"Endkadenz\" 1 e 2.\nIl 2 settembre 2016 esce uno \"split\" (ossia un EP \"in comune\" tra due artisti, che occupano un lato per ciascuno del vinile) in collaborazione con Iosonouncane, il titolo \u00e8 semplicemente \"Split EP\". I due decidono che ognuno registrer\u00e0 una coppia di cover dell'altro artista. I Verdena eseguono due brani tratti dall'album DIE di Iosonouncane, ossia \"Tanca\" e \"Carne\", mentre quest'ultimo registra una cover per ogni volume di Endkadenz, scegliendo \"Diluvio\" e \"Identikit\".\n\"America Latina\".\nIl 7 settembre 2021 viene annunciato che le musiche del film America Latina sono state realizzate dai Verdena, e il 13 gennaio 2022, sempre tramite i canali social, vengono fornite maggiori informazioni sulla produzione della colonna sonora del film dei fratelli Damiano e Fabio D'Innocenzo, tra le quali la data di pubblicazione dell'album omonimo nonch\u00e9 la copertina. La band spiega di aver sottoposto alla regia del materiale inedito mai utilizzato prima. Tra questo materiale vi era \"Fenuk\", una compilation di suite strumentali registrate da Luca Ferrari a casa con un 4 piste a cassetta nel 2010, nello stesso periodo in cui il fratello Alberto era impegnato nella scrittura dei testi di \"Wow\". Tra le 31 tracce di \"Fenuk\" i fratelli D'Innocenzo hanno individuato due temi che sono stati poi sviluppati in diverse variazioni. Cos\u00ec, mentre i fratelli D'Innocenzo giravano il film i Verdena hanno sviluppato i temi musicali, con un costante e continuo confronto. I brani pi\u00f9 rappresentativi sono stati raccolti in un album: \"America Latina. Music inspired by the film\".\nLo stesso giorno viene pubblicato il primo brano estratto dall'album: \"Scintillatore (Bambola a gas)\".\nL'album, uscito il 28 gennaio 2022 in digitale e in vinile a tiratura limitata e numerata di sole 1500 copie.\nStile.\nMusica.\nI Verdena si sono subito contraddistinti all'interno del panorama musicale italiano, soprattutto nella scena indie e alternative rock, per il loro peculiare stile musicale, che trae liberamente ispirazione da quel suono vicino al grunge e all'alternative rock americano. Tuttavia il suono della band lombarda ha sempre mostrato all'interno del proprio stile una forte vena psichedelica e shoegaze.\nInizialmente, i primi album erano semplicisticamente visti come appartenenti al filone del rock alternativo e del grunge con all'interno alcuni elementi provenienti dal rock psichedelico e dal noise; con il passare del tempo, questa loro vena eclettica \u00e8 andata sempre pi\u00f9 accentuandosi, incorporando all'interno del proprio stile un suono pi\u00f9 sporco, complesso ed elaborato variando e sperimentando altri generi come il rock progressivo e lo stoner rock.\nTesti.\nAlberto Ferrari scrive i testi delle loro canzoni, che sono stati spesso oggetto di critiche per la mancanza di contenuti; il frontman del gruppo ha tuttavia dichiarato pi\u00f9 volte di scrivere esclusivamente in funzione della melodia e della musica, affinch\u00e9 le parole diano soltanto \"colore al disco\", senza quindi raccontare storie o trasmettere qualche significato preciso. I testi non sono scritti per\u00f2 con la tecnica del cut-up (tipica dei primi album in italiano degli Afterhours). La composizione dei testi avviene prima cantando in un finto inglese sulla base musicale del brano, per poi sostituire i termini inglesi con parole italiane che suonino bene. I testi, come gi\u00e0 detto, non hanno un significato narrativo o politico, ma sono per Alberto delle allucinazioni quasi oniriche.\nIn un'altra intervista Alberto ha dichiarato: \u00abPossono secondo me essere interpretati in modo diverso, in base alla persona, o al momento. [...] Ognuno vive le cose in modo diverso e le sente in modo diverso. I miei testi non hanno senso, e allo stesso tempo ne hanno pi\u00f9 di uno. Possono averne anche tre/quattro.\u00bb Sono comunque testi personali, spiega Alberto \u00abAnche quando dico \"tu\" sono io. [...] Sono io allo specchio. [...] Anche \"lei\" posso essere io. Anche \"loro\".\u00bb\nL\"Henhouse\".\nAlberto Ferrari e Luca Ferrari cominciano a suonare nello studio \"Henhouse\" (in italiano pollaio) dal 1992.\nNel 2001 esce l'album \"Solo un grande sasso\"; il disco \u00e8 registrato quasi interamente alle Officine Meccaniche di Mauro Pagani, eccetto per la traccia \"La tua fretta\", registrata all\"'Henhouse\". Dal disco successivo \"Il suicidio dei samurai\" la band registra autonomamente gli album nell'Henhouse. L'Henhouse era realmente un pollaio prima che il gruppo lo trasformasse in uno studio di registrazione. Nel 2004 lo studio di registrazione \u00e8 stato ampliato per la registrazione dell'album \"Il suicidio dei samurai\" con la costruzione della sala di regia dotata di mixer e registratore a bobina 24 tracce. Nel 2011 il sito Rockit registra un'intervista al gruppo (realizzata da Carlo Pastore) e dei pezzi live dall'album Wow proprio nel pollaio. Nell'Ottocento l'henhouse era la mensa di una scuola che ospitava una decina di alunni."}
{"id": "110620", "revid": "240277", "url": "https://it.wikipedia.org/wiki?curid=110620", "title": "Pier Luigi Nervi", "text": "Biografia.\nNato a Sondrio da genitori liguri, a causa del lavoro del padre (direttore postale) durante l'infanzia fu costretto a cambiare pi\u00f9 volte residenza. Si iscrisse alla facolt\u00e0 di ingegneria dell'Universit\u00e0 di Bologna, conseguendo la laurea nel 1913. Subito dopo trov\u00f2 lavoro nell'ufficio tecnico della \"Societ\u00e0 per Costruzioni Cementizie\" a Bologna; qui si form\u00f2 professionalmente, approfondendo i problemi di ogni tipo di struttura. Durante la prima guerra mondiale svolse servizio nel Genio militare.\nNel 1923 fond\u00f2 a Roma la sua prima impresa, la \"Societ\u00e0 per costruzioni Ing. Nervi e Nebbiosi\", che nel 1932 divenne \"Nervi e Bartoli\". \nNel 1924 spos\u00f2 Irene Calosi, da cui ebbe quattro figli. Tre di loro lo affiancheranno nel lavoro, mentre il quarto, Carlo Nervi, sar\u00e0 oncologo a Roma.\nLa prima struttura realizzata da lui, il Ponte sul fiume Cecina nel comune di Pomarance (PI) porta la data 1920. Nel 1925 realizz\u00f2 la copertura in cemento armato con apertura mobile e la galleria del teatro Politeama Pratese di Prato. Il Teatro Augusteo di Napoli fu realizzato tra il 1926 e il 1927, ma il primo lavoro a destare interesse a livello internazionale fu lo stadio \"Berta\" di Firenze Campo di Marte (successivamente noto come Stadio Artemio Franchi) con le particolari scale elicoidali e la famosa \"Torre Maratona\". Il concorso per l'opera si svolse nel 1930 e il suo progetto fu giudicato il migliore per la raffinatezza strutturale, per l'impatto delle strutture totalmente a vista e per l'attenzione al contenimento dei costi di costruzione.\nNervi continua la sua ricerca nello sviluppo delle costruzioni anche con progetti e studi di tipo programmatico. Cos\u00ec nel 1932 espone a Firenze lo studio per un albergo galleggiante progettato insieme all'architetto Rubens Magnani. L'albergo (non realizzato) dispone di 16 camere ed \u00e8 pensato come luogo di soggiorno tipo da ancorarsi al largo in prossimit\u00e0 di citt\u00e0 marine. Essendo studiato per gli abitanti di queste citt\u00e0 che non abbiano la possibilit\u00e0 di assentarsi dal loro luogo di residenza per una villeggiatura, l'idea contiene anche un originale aspetto funzionale che ulteriormente pone in evidenza la multiforme ricerca di Nervi.\nLa stessa attenzione al controllo tecnico ed economico rese vincenti anche i progetti per aviorimesse, realizzati per conto della Regia Aeronautica italiana. Gli hangar generalmente erano costruiti in legno o metallo, ma all'epoca questi materiali erano preziosi e venivano destinati alla produzione bellica. Restano visibili i famosi \"hangar in galleria\" realizzati sull'isola di Pantelleria. Applicando innovative soluzioni nella progettazione delle ampie volte di copertura, caratterizzate da archi incrociati di cemento, tra il 1935 e il 1943 costru\u00ec due dei quattro hangar dell'idroscalo di Orbetello, i due dell'idroscalo di Marsala e i quattro dell'aeroporto di Castel Viscardo/Orvieto , impiegando l'avveniristica ed elegante struttura \"geodetica\". Tali realizzazioni consentivano di ridurre il numero dei punti di appoggio, aumentando considerevolmente le luci interne destinate ad ospitare gli aerei. Nulla resta delle costruzioni di Orvieto ed Orbetello, distrutte dai tedeschi in ritirata alla fine dell'ultimo conflitto; sono invece in buono stato di conservazione le aviorimesse coeve da lui costruite presso l'idroscalo di Marsala e sull'aeroporto di Pantelleria, in Sicilia.\nLa produzione degli anni trenta e quaranta (stadio di Firenze, aviorimesse), con la sua chiarezza compositiva, impose all'attenzione del pubblico Nervi, che ben presto divenne il simbolo dell'evoluzionismo in architettura, il simbolo di un \"continuum\" tra il grande passato artistico dell'Italia e il presente. In questo senso la figura di Nervi fu utilizzata dal regime fascista per propagandare il \"progresso\" e proposta all'opinione pubblica come un idolo.\nSebbene figura particolare, Nervi era comunque legato al Razionalismo Italiano e nel dopoguerra assieme a Bruno Zevi, Luigi Piccinato, Mario Ridolfi e altri fu tra i fondatori nel 1945 a Roma dell'Associazione per l'Architettura organica.\nNel dopoguerra, la prima opera significativa fu il Salone per Torino Esposizioni, in cui sfrutt\u00f2 la nuova tecnologia del ferro-cemento per realizzare la grande volta a botte trasparente. Dal 1946 al 1961 insegn\u00f2 alla facolt\u00e0 di Architettura dell'Universit\u00e0 Sapienza di Roma. Tra il 1953 e il 1958 si occup\u00f2 della realizzazione della sede dell'UNESCO a Parigi e, con l'affermarsi della sua figura di progettista al di fuori dell'Italia, a questa fecero seguito numerosi incarichi internazionali. Nel 1950 fu insignito della laura \"honoris causa\" in Architettura di Buenos Aires. Seguiranno quelle di Edimburgo e Monaco (1960), Varsavia (1961), Harvard e Dartmouth College (1962), Praga (1966), Londra (1969).\nLa costante attenzione nei confronti del rapporto tra forma e struttura, tra architettura e ingegneria, tra etica dei costi ed estetica della costruzione, contraddistinse anche la produzione dei suoi scritti e il suo impegno come docente universitario: fra il 1945 e il 1962 fu professore incaricato di Tecnica delle costruzioni e Tecnologie dei materiali della facolt\u00e0 di Architettura dell'Universit\u00e0 \"La Sapienza\" di Roma.\nTra il 1956 e il 1961 collabor\u00f2 alla progettazione del Grattacielo Pirelli a Milano e, nello stesso periodo, alla progettazione del complesso di opere per le Olimpiadi di Roma del 1960.\nSempre del 1961 \u00e8 il Palazzo del Lavoro per l'esposizione Italia 61 a Torino e la progettazione della Cartiera Burgo a Mantova. L'incarico pi\u00f9 prestigioso per Pier Luigi Nervi fu quello conferitogli nel 1964 da papa Paolo VI per la costruzione della nuova Aula delle Udienze Pontificie in Vaticano, nota come \"Aula Nervi\".\nMuore nel 1979 a Roma all'et\u00e0 di 87 anni. Dopo la morte del figlio Antonio, che segu\u00ec di pochi mesi quella del padre, lo studio Nervi chiuse l'attivit\u00e0, dopo aver completato tra il 1980 e il 1981 gli ultimi progetti.\nFilosofia operativa.\nIl filo conduttore di tutta l'opera di Nervi \u00e8 la staticit\u00e0. Egli affermava: \"\u00abCome sempre in tutta la mia opera progettistica ho constatato che i suggerimenti statici interpretati e definiti con paziente opera di ricerca e di proporzionamento sono le pi\u00f9 efficaci fonti di ispirazione architettonica. Per me questa regola \u00e8 assoluta e senza eccezioni\u00bb\".\nLa prima produzione di Nervi si scontrava comunque con una non perfetta gestione degli spazi, ma questo era dovuto in larga misura alla scarsa intesa con i collaboratori. A tal proposito, esempi significativi sono il grattacielo Pirelli (1955-1959), il cui progetto architettonico \u00e8 di Gi\u00f2 Ponti (Nervi ha progettato esclusivamente le strutture in cemento armato), e il grattacielo di Place Vitoria a Montr\u00e9al (1962-1966), il cui progetto architettonico \u00e8 di Luigi Moretti.\nIl Nervi pi\u00f9 autentico si manifesta nelle opere pi\u00f9 recenti, i cui progetti sono stati redatti da lui o in collaborazione con architetti di minor calibro. Ne sono esempio il Palazzetto dello Sport di Roma (1956-1957, con Annibale Vitellozzi), la cartiera Burgo a Mantova (1961-1963, con il figlio Antonio), il grattacielo di Australia Square a Sydney (1961-1967, progetto architettonico di Harry Siedler), l'Aula delle Udienze Pontificie in Vaticano (1966-1971).\nPer uno spirito contemplatore la natura riserva una miriade di spunti alla creazione, ma al contempo, nell'atto della creazione e della costruzione, si rivelano i vincoli imposti dalle leggi fisiche, che limitano la creativit\u00e0 dell'artista. Pier Luigi Nervi ha saputo, nel corso della sua vita di costruttore, superare questi vincoli in maniera brillante, quanto determinata. Lo ha fatto con la sperimentazione e la ricerca (le sue coperture ne sono un esempio). Per Nervi l'arte non \u00e8 concepibile soltanto come estetica, ma \u00e8 pura funzionalit\u00e0 e staticit\u00e0.\nArchivio e biblioteca personale.\nL'archivio \u00e8 conservato in pi\u00f9 sedi. Presso la sede di Architettura della Biblioteca di Scienze Tecnologiche, Universit\u00e0 degli Studi di Firenze \u00e8 presente un fondo iconografico di circa 5000 tra negativi e lastre fotografiche di vari formati, che documenta la maggior parte dei progetti di Nervi, soprattutto l'attivit\u00e0 meno conosciuta della sua impresa di costruzioni \"Societ\u00e0 Ingg. Nervi e Bartoli\". Al MAXXI \u00e8 conservata la corrispondenza, oltre alla documentazione relativa ai progetti e alle attivit\u00e0 scientifiche e didattiche. Alla documentazione archivistica \u00e8 aggregata la biblioteca dello studio. Si trovano allo CSAC disegni e fotografie di progetti realizzati dal 1920 alla fine degli anni Settanta."}
{"id": "110621", "revid": "647687", "url": "https://it.wikipedia.org/wiki?curid=110621", "title": "Tempio di Giove Ottimo Massimo", "text": "Il Tempio di Giove Ottimo Massimo (in latino, \"aedes Iovis Optimi Maximi Capitolini\") o di Giove Capitolino, dedicato alla triade capitolina (Giove, Giunone e Minerva) era il pi\u00f9 grande monumento esistente sul Campidoglio. Fu il centro del culto di stato romano e secondo la tradizione fu eretto in concorrenza del santuario dedicato a \"Iuppiter Latiaris\" sul \"Mons Albanus\", nei pressi di Alba Longa.\nDavanti al tempio terminavano le cerimonie trionfali e vi si svolgevano le assemblee solenni del Senato, oltre ai sacrifici augurali dei nuovi consoli. Vi erano depositati gli archivi riguardanti le relazioni estere ed i Libri sibillini.\nStoria.\nLa sua fondazione sembra risalire all'ultimo quarto del VI secolo a.C. ed essere opera del re Tarquinio Prisco., grazie al bottino ricavato dalla conquista della citt\u00e0 di Apiolae.\nI lavori per la costruzione del tempio furono continuati dal re Tarquinio il Superbo, anche grazie al bottino ricavato dalla conquista di Suessa Pometia, ma il tempio fu inaugurato il 13 settembre del 509 a.C. da Marco Orazio Pulvillo, uno dei primi consoli repubblicani romani. \nLe grandi dimensioni testimoniano l'importanza di Roma all'epoca dei re etruschi e probabilmente erano state decise con la volont\u00e0 di fare di Roma la sede della lega federale latina, al posto del tempio sul \"mons Albanus\".\nSi raccontava che durante la costruzione del tempio le numerose divinit\u00e0 delle cappelle che si trovavano sul luogo scelto, accettarono di ritirarsi, per lasciare il posto al signore degli d\u00e8i. Solamente il dio Termine si rifiut\u00f2 di partire, e si dovette includere la sua cappella all'interno del tempio. Dato per\u00f2 che la sua effigie doveva ergersi sotto il cielo, fu praticata una apertura sul tetto del tempio a suo uso esclusivo. Poich\u00e9 il dio Termine era stato persino in grado di opporsi all'autorit\u00e0 di Giove, alcuni auguri predissero che i confini dello stato romano non sarebbero mai receduti. \nAll'inizio del III secolo a.C. il frontone venne abbellito con una quadriga bronzea, che sostitu\u00ec la precedente fittile, mentre nel 192 a.C. vi vennero apposti degli scudi dorati dagli edili curuli Marco Emilio Lepido e Lucio Emilio Paolo. Nel 179 a.C. i censori Marco Emilio Lepido e Marco Fulvio Nobiliore restaurano alcune aree del tempio, segno di una struttura pensata per parti affiancate e sovrapposte non collegate omogeneamente tra loro.\nIl tempio fu quasi totalmente distrutto da un incendio nell'83 a.C. e con esso i Libri sibillini, che vi erano conservati. La ricostruzione in pietra, voluta da Lucio Cornelio Silla, fu affidata a Quinto Lutazio Catulo che la termin\u00f2 nel 69 a.C., conservando fedelmente la pianta e l'aspetto precedenti: secondo alcune fonti Silla fece prelevare per questa ricostruzione due colonne del tempio di Zeus Olimpico a Atene. Interventi di restauro si ebbero sotto Augusto, e Svetonio aggiunge che:\nSappiamo anche che durante il consolato di Druso maggiore nel 9 a.C., quasi fosse un presagio di sventura per il figlio adottivo del \"princeps\", il tempio fu danneggiato da una tempesta e da alcuni fulmini caduti sulla citt\u00e0 di Roma.\nNel 75, in seguito ad un incendio scoppiato nel 69, fu riedificato da Vespasiano. Nuovamente distrutto da un incendio, scoppiato nell'80, fu ricostruito per opera di Tito e Domiziano.\nDurante il sacco di Roma del 455, il tempio di Giove Capitolino fu danneggiato e spogliato dai Vandali di re Genserico, per attestato dello storico Procopio di Cesarea:\nDel tempio, di cui si hanno notizie ancora alla fine del IV secolo, non rimane quasi pi\u00f9 nulla. Nell'area del palazzo Caffarelli furono rinvenuti parte della platea e del podio e frammenti della decorazione marmorea del rifacimento di et\u00e0 domizianea.\nDescrizione.\nLe proporzioni dell'antico santuario, che occupava la sommit\u00e0 meridionale del Campidoglio (\"Capitolium\"), erano rilevanti: misurava infatti 53 metri per 62 metri circa (dai 175 ai 180 piedi in lunghezza e dai 204 ai 210 in larghezza, a seconda dei calcoli) e la superficie della platea era di circa 15.000 metri quadrati. Si trattava quindi del pi\u00f9 grande tempio etrusco e italico finora conosciuto ed il suo effetto sulla citt\u00e0 doveva essere simile a quello del Partenone su Atene: visibile da molti punti e dominante.\nIl tempio, orientato verso sud-est, era esastilo, periptero su tre lati (\"sine postico\", cio\u00e8 senza colonne sul lato posteriore), e sorgeva su un podio alto 13 piedi, il cui accesso avveniva tramite una scalinata tra due avancorpi. Probabilmente tre file di colonne tuscaniche precedevano la cella tripartita: l'ambiente centrale era dedicato a Giove e quelli laterali, leggermente pi\u00f9 piccoli, rispettivamente per Giunone e Minerva.\nSecondo quanto indicato da Vitruvio, l'intercolunnio era areostilo, cio\u00e8 la distanza fra le colonne alla base era particolarmente ampia (superiore a tre volte il diametro del fusto) e tale da rendere impossibile la presenza di architravi in pietra.\nPer la decorazione con statue e fregi di terracotta policroma furono coinvolti artisti veienti, tra cui lo scultore Vulca, che esegu\u00ec la statua di Giove e una quadriga in terracotta sul fastigio; quest'ultima era considerata uno dei sette \"Pignora imperii\" di Roma. Lo stile di queste sculture non doveva differire molto dalle statue del santuario di Portonaccio (come il celebre \"Apollo di Veio\").\nLa statua di culto principale, distrutta dall'incendio, fu sostituita nel 65 a.C. da una statua crisoelefantina, scolpita dall'artista ateniese Apollonio, probabilmente sul modello di quella di Statua di Zeus a Olimpia; probabilmente \u00e8 lo stesso autore del Torso di Belvedere firmato \"Apollonios figlio di Nestore\". \u00c8 assai probabile che di questa statua vennero fatte numerose copie inviate ai municipi delle citt\u00e0 italiche colonizzate da Roma: in questo caso la migliore delle copie sarebbe il Giove di Otricoli, oggi ai Musei Vaticani.\nLa quadriga invece venne rifatta nel 296 a.C. a spese degli edili di quell'anno, i fratelli Ogulnii, che fecero anche rifare la lupa bronzea per il Lupercale.\nSu monete e rilievi storici di et\u00e0 imperiale il tempio \u00e8 raffigurato come tetrastilo.\nResti.\nDell'antico tempio oggi abbiamo resti molto scarsi, sia per la demolizione in epoca cristiana, sia per il crollo di questa parte del Campidoglio. Ne rimangono tuttavia tre angoli e ampie parti delle sostruzioni in blocchi di cappellaccio, alte fino a 19 filari. Ogni blocco misurava: spess. cm 30 x lato 60 x lato 90 circa (cio\u00e8 1 piede, 2 piedi, 3 piedi).\nI resti delle fondazioni pi\u00f9 estesi si vedono all'interno del Museo Nuovo Capitolino, mentre un lato della parte posteriore \u00e8 di fronte al giardino di piazzale Caffarelli. L'angolo anteriore destro infine si trova sulla via del Tempio di Giove.\nLa decorazione del tempio originario, risalente alla fine del VI secolo a.C., \u00e8 stata rinvenuta nel 2014, permettendo per la prima volta di ricostruire l'aspetto del tempio nella fase pi\u00f9 antica. Gli elementi lignei del tetto e degli architravi erano rivestiti con lastre in terracotta e altri elementi di eccezionali dimensioni decorati a rilevo e riccamente dipinti, secondo uno schema definito di 'seconda fase' (riferito ai sistemi decorativi dei templi etrusco laziali) che proprio con il Tempio di Giove Ottimo Massimo ebbe la sua prima espressione. Il tempio, divenuto subito famoso, costitu\u00ec un modello per l'architettura sacra mutuato fino al II secolo a.C. nella realizzazione delle decorazioni fittili di numerosi templi in Italia.\nLe lastre originarie furono sostituite parzialmente con nuove terrecotte agli inizi del IV secolo a.C e di nuovo alla fine del III - inizi del II secolo a.C. Questi materiali furono gettati negli strati utilizzati per costituire la piazza antistante il tempio, la cosiddetta Area Capitolina, tra il primo e il secondo quarto del II secolo a.C.\nArea capitolina.\nIl piazzale davanti alla facciata del tempio era detto \"Area capitolina\", preceduta da un'ampia scalinata. Ne resta una parte sul sito del giardino del tempio di Giove, ma la maggior parte \u00e8 franata in varie epoche.\nTempli minori, sacelli, trofei e statue monumentali occupavano l'area: pi\u00f9 volte si dovette procedere a fare spazio trasportando statue e trofei altrove, come nel 179 a.C. o all'epoca di Augusto, che trasfer\u00ec numerosi monumenti al Campo Marzio.\nUn resto di uno di questi tuttora conservato \u00e8 la fondazione quadrata in opera cementizia con scaglie di selce che venne scoperta nel XIX secolo aprendo via del Tempio di Giove e che oggi \u00e8 tagliata in due dalla stessa strada. Alcuni identificano qui il podio del tempio di Giove Custode, edificato da Domiziano in ricordo del periodo scampato durante l'assedio del Campidoglio da parte dei seguaci di Vitellio\nTra i templi veri e propri c'era quello di Fides, sul lato meridionale dell'area, e il tempio di Ops, leggermente pi\u00f9 a nord. Molti materiali franati sono stati rintracciati nella sottostante area di Sant'Omobono. Tra questi ci sono i frammenti di un basamento in marmo nero con Vittorie e trofei a rilievo, che doveva essere la base del gruppo bronzeo della \"Consegna di Giugurta dal re Bocco di Mauretania a Silla\": anche per questa rappresentazione, che escludeva qualsiasi contributo di Mario nella guerra, i rapporti tra i due uomini si deteriorarono rendendo inevitabile la contesa (oggi i resti sono nel Museo Capitolino). Poco distante venne scoperta anche una statua di Aristogitone, uno dei tirannicidi, copia di un gruppo di Crizio e Nesiote posto nell'Agor\u00e0 di Atene nel 476 a.C.: la presenza di una tale opera sul Campidoglio \u00e8 significativa ed \u00e8 forse da mettere in relazione con la cacciata di Tarquinio il Superbo (509 a.C.), avvenuta subito dopo l'uccisione di Ipparco e l'espulsione del tiranno Ippia (rispettivamente il 514 e il 510 a.C.).\nAltre statue bronzee erano quelle dei re di Roma e quella di Lucio Giunio Bruto. In questi paraggi avvenne l'uccisione di Tiberio Gracco da parte delle forze oligarchiche romane. Uno dei pi\u00f9 antichi archi di trionfo di Roma si trovava nel piazzale ed era stato eretto da Scipione l'Africano nel 190 a.C.\nIl deposito votivo del tempio si trovava sotto l'attuale Protomoteca ed \u00e8 stato scavato rinvenendo oggetti risalenti fino al VII secolo a.C. Tra questi spicca una coppa di bucchero con iscrizione etrusca del VI secolo a.C."}
{"id": "110623", "revid": "125604297", "url": "https://it.wikipedia.org/wiki?curid=110623", "title": "Oreamnos americanus", "text": "La capra delle nevi (Oreamnos americanus ), o aplocero, \u00e8 un mammifero artiodattilo diffuso solamente in Nordamerica. Malgrado il nome comune, non appartiene al genere \"Capra\" come le capre vere e proprie. Vive ad altitudini elevate ed \u00e8 un'ottima arrampicatrice; spesso si rifugia su pareti rocciose dove non pu\u00f2 essere raggiunta dai predatori.\nClassificazione.\nLa capra delle nevi \u00e8 un ungulato appartenente alla famiglia dei Bovidi, che comprende antilopi, gazzelle e bovini domestici. Precisamente fa parte della sottofamiglia dei Caprini, gruppo di trentatr\u00e9 specie comprendente le capre vere e proprie, le pecore, il camoscio e il bue muschiato. La capra delle nevi \u00e8 l'unica specie vivente del genere \"Oreamnos\", nome che deriva dai termini greci \"oros\" (da cui \"ore-\"), \u00abmontagna\u00bb (o, in alternativa, \u00abOreadi\u00bb, le ninfe dei monti), e \"amnos\", \u00abagnello\u00bb. Nel Pleistocene un'altra specie, \"Oreamnos harringtoni\", era diffusa sempre in Nordamerica, ma pi\u00f9 a sud; rispetto all'attuale, questa specie era pi\u00f9 piccola, aveva un cranio pi\u00f9 stretto e corna meno sviluppate.\nDescrizione.\nLa capra delle nevi \u00e8 caratterizzata dal mantello bianco e morbido fatto da due strati di peli: lo strato superiore \u00e8 composto di peli ruvidi che formano una spessa criniera sul collo e sulla parte superiore delle zampe; quello pi\u00f9 interno \u00e8 invece lungo, folto e lanuginoso e serve per mantenere l'animale caldo.\nDi dimensioni simili al capricorno di Sumatra, \u00e8 un animale robusto, lungo 120\u2013160\u00a0cm, pesa 140\u00a0kg al massimo e pu\u00f2 raggiungere i 120\u00a0cm di altezza al garrese. Le corna sono nere e aguzze, pi\u00f9 lunghe di quelle del capricorno e possono raggiungere anche i 30\u00a0cm di lunghezza.\nPer la sua particolare conformazione anatomica, la capra delle nevi \u00e8 capace di arrampicarsi fra rupi scoscese, inaccessibili agli altri ungulati. Infatti, i suoi piedi sono dotati di zoccoli corti e quadrati. Ogni unghia pu\u00f2 adattarsi a un differente livello, il che permette all'animale di aggrapparsi ad asperit\u00e0 rocciose molto ineguali. I legamenti delle dita del piede sono molto elastici e facilitano il divaricamento degli zoccoli. Per discendere un rapido pendio, l'animale si serve dei suoi due speroni, cosa che non possono fare gli altri Bovidi.\nDistribuzione e habitat.\nLa capra delle nevi vive esclusivamente in Nordamerica, sulle Montagne Rocciose e sulla Catena delle Cascate, dalle regioni settentrionali di Stato di Washington, Idaho e Montana, attraverso Columbia Britannica e Alberta, fino allo Yukon meridionale e all'Alaska sud-orientale. Gli studiosi ritengono che la popolazione pi\u00f9 settentrionale sia quella che vive lungo le pendici settentrionali dei monti Chugach, nell'Alaska centro-meridionale.&lt;br&gt; Popolazioni introdotte a scopo venatorio, si incontrano anche in alcune aree di Wyoming, Utah, Nevada, Oregon, Colorado, Texas e Dakota del Sud, nonch\u00e9 nella Penisola Olimpica dello Stato di Washington.\nQuesta specie vive in piccoli gruppi, ma sono stati osservati raggruppamenti che arrivavano fino a 100 capi. Le capre delle nevi frequentano i prati elevati e riparano fra le rocce, sotto le falesie a strapiombo. Molto ghiotte di sale, esse conoscono saline e affioramenti di rocce salate che visitano a intervalli regolari. Questi luoghi attirano le capre, che percorrono considerevoli distanze per recarvisi, seguendo sempre gli stessi percorsi, tanto che le loro tracce finiscono per formare dei sentieri profondamente marcati nel suolo.\nBiologia.\nGeneralmente la capra delle nevi \u00e8 di carattere docile. Si sposta camminando lentamente e non prende la corsa se non quando \u00e8 spaventata; allora galoppa per alcune decine di metri, riprendendo poi la sua abituale andatura. Si arrampica senza sforzo e senza fretta ed avanza senza fatica nella neve profonda. Lungo pareti verticali, si avventura in passi dove nessuno stambecco oserebbe seguirla.\nAlimentazione.\nIl regime alimentare di questo ruminante \u00e8 molto variegato. La capra delle nevi bruca praticamente ogni specie di vegetale a sua disposizione, fatto che le permette di sopravvivere in zone abbandonate dagli altri erbivori. Essa predilige i cespugli di \"Ceanothus\", di \"Artemisia\" e di \"Shepherdia\" e non disdegna i germogli di conifere, che costituiscono il suo pasto consueto durante l'inverno, quando la spessa neve la costringe a discendere nelle zone boschive. Questa capra mangia, senza riceverne danno, piante di tossicit\u00e0 mortale per il bestiame domestico.\nIn cattivit\u00e0, la dieta di questo animale comprende cereali, erba medica, frutta e verdura.\nRiproduzione.\nIn natura le capre delle nevi vivono solitamente 12-15 anni e la durata della loro vita \u00e8 strettamente correlata all'indebolimento dei loro denti. Negli zoo, tuttavia, possono vivere fino a 16-20 anni. I capretti nascono in primavera (a fine maggio o ai primi di giugno), dopo una gestazione di sei mesi. Le femmine danno alla luce i piccoli, di solito uno, dopo essersi appartate in un luogo isolato; dopo il parto, leccano il piccolo per pulirlo e ingeriscono la placenta. I capretti, che alla nascita pesano poco pi\u00f9 di 3\u00a0kg, iniziano a correre e arrampicarsi (o quantomeno provano a farlo) dopo poche ore. Sebbene vengano svezzati nell'arco di un mese, rimangono con la madre per tutto il primo anno di vita (o fino a che la femmina non partorisce di nuovo, se questo non avviene durante la stagione successiva); le femmine li proteggono dai pericoli, affrontando coraggiosamente i predatori e posizionandosi dietro di loro mentre si arrampicano su ripidi pendii per evitare cadute libere. Le capre delle nevi raggiungono la maturit\u00e0 sessuale a circa trenta mesi. L'attivit\u00e0 riproduttiva comincia in ottobre, raggiunge il suo culmine in novembre per poi declinare e cessare ai primi di gennaio. All'inizio della stagione degli amori si formano gruppi misti di maschi e femmine e i maschi diventano pi\u00f9 intolleranti del solito verso i rivali. I primi tentativi di corteggiamento sono piuttosto timidi e le femmine, che non sono ancora ricettive, reagiscono alle \"avances\" dei maschi con minacce e cornate e li costringono spesso a battere in ritirata. Questi ultimi, da parte loro, occupano parte del tempo a scavare buche colpendo il suolo con gli zoccoli anteriori. Spesso urinano nelle buche e poi vi si sdraiano: il bel mantello bianco diventa rapidamente sudicio e comincia a puzzare. I maschi pi\u00f9 giovani non si dedicano a questa attivit\u00e0 con lo stesso impegno degli adulti e il loro mantello resta quasi pulito. Poich\u00e9 si \u00e8 osservato che gli individui pi\u00f9 sporchi e puzzolenti sono quelli che hanno maggior successo presso le femmine, si suppone che tale comportamento serva per dimostrare agli altri componenti del gruppo, maschi e femmine, quali sono gli animali dominanti e in grado di riprodursi. Quando le femmine vengono avvicinate dai maschi maleodoranti, sono molto pi\u00f9 sottomesse che agli inizi della stagione riproduttiva; il maschio controlla ogni femmina annusandole la zona genitale per sapere se \u00e8 in estro. Quando due maschi adulti sono in competizione, si minacciano con un lungo rituale: si mettono uno di fianco all'altro con le teste che guardano in direzione opposta, tenendole abbassate fino quasi a nasconderle fra le zampe anteriori. Sollevano quindi le spalle per sembrare pi\u00f9 imponenti. A volte per\u00f2 nessuno dei due animali si arrende davanti all'ostentazione di tanta forza fisica ed essi passano quindi al combattimento vero e proprio, in genere a colpi di corna diretti al ventre e ai quarti posteriori. Le capre delle nevi hanno la pelle della parte posteriore del corpo molto spessa, che serve loro come protezione, ma, durante questi combattimenti, riescono a infliggersi ferite gravi o addirittura mortali. Sia i maschi che le femmine si accoppiano solitamente con pi\u00f9 partner durante la stagione degli amori, nonostante alcuni maschi tentino in tutti i modi di tenere lontani altri membri dello stesso genere dalle femmine del suo gruppo. Dopo il periodo della riproduzione maschi e femmine si separano e i primi si radunano in piccole bande di due o tre capi. I gruppi di femmine, invece, possono essere composti anche da 50 esemplari.\nNemici.\nLa capra delle nevi ha pochi nemici naturali oltre all'uomo, che l'ha cacciata nel passato e continua ancora oggi, sparando spesso all'animale senza scopo, perch\u00e9 la capra ferita o morta cade dalle rocce su cui si trova in burroni o crepacci dove il cacciatore non riesce a raggiungerla. Anche i lupi cercano di aggredirla, ma non \u00e8 una preda facile perch\u00e9 cerca rifugio sui pendii rocciosi scoscesi dove il lupo non riesce a inseguirla. Questa capra si difende bene anche dagli altri predatori, comprese le aquile, utilizzando le sue corna aguzze. Per i piccoli la vita \u00e8 pi\u00f9 difficile perch\u00e9 sono prede pi\u00f9 facili per vari tipi di carnivori come i puma, gli orsi bruni, i lupi, i coyote e le aquile.\nTalvolta le capre delle nevi si sono dimostrate aggressive anche nei confronti dell'uomo ed almeno in un caso i loro attacchi si sono dimostrati fatali.\nLana.\nMalgrado le capre delle nevi non siano mai state addomesticate e sfruttate commercialmente per la loro lana, i popoli indigeni precolombiani della costa pacifica nord-occidentale la raccoglievano in giro per la foresta, quando questi animali effettuavano la muta primaverile, per confezionare abiti."}
{"id": "110624", "revid": "122494459", "url": "https://it.wikipedia.org/wiki?curid=110624", "title": "Valentina (fumetto)", "text": "Valentina \u00e8 un personaggio immaginario protagonista dell'omonima serie a fumetti, creata da Guido Crepax nel 1965.. La serie ha un taglio cinematografico, spesso onirico, ed \u00e8 ricco di citazioni che spaziano dalla storia, all'arte, al fumetto stesso. Nelle trame, reale e immaginario spesso si fondono o si confondono senza una chiara distinzione.\nIl personaggio \u00e8 stato impiegato anche in ambito pubblicitario. Nel 1973 divenne protagonista di un lungometraggio cinematografico e nel 1989 di una serie televisiva.\nStoria editoriale.\nIl personaggio esordi nel 1965 sulla rivista \"linus,\" inizialmente destinata al ruolo di personaggio secondario, nella terza puntata della serie a fumetti fantascientifica \"La curva di Lesmo\", incentrata sul personaggio di Neutron, del quale Valentina \u00e8 la fidanzata ma presto diviene la protagonista della serie.\nLa serie \u00e8 stata pubblicata anche in Giappone sulla rivista \"Woo\" durante gli anni settanta e in Argentina, dove le storie di Valentina (rinominata \"Neutron\") sono apparse su \"LD-Literatura Dibujada\" sin dal primo numero del novembre 1968.\nBiografia del personaggio.\nValentina Rosselli \u00e8 una fotografa con problemi realistici (in particolare l'anoressia: nella sua adolescenza appare patologicamente magra), che si mescolano a incubi e deliri immaginari e folli (psicoanalisi, mostri, sogni e allucinazioni). \u00c8 spesso raffigurata nuda, a volte sensuale, quasi sempre in contesti feticisti.\nDonna spregiudicata e curiosa, vive avventure nel suo mondo onirico con Philip, il suo fidanzato, un compagno discreto e comprensivo. \u00c8 uno dei pochi personaggi della storia del fumetto italiano di cui si conosce tutto, compresa la sua carta d'identit\u00e0: \u00e8 nata il giorno di Natale del 1942 (come Luisa Mandelli, la moglie di Crepax: anche la residenza \u00e8 la stessa, un appartamento in via De Amicis a Milano ) e cresce e invecchia come una persona reale. I tratti fisici del personaggio sono ispirati all'attrice statunitense Louise Brooks che negli anni venti conquist\u00f2 il mondo cinematografico atteggiandosi a donna fatale nell'interpretazione del personaggio di Lul\u00f9, bench\u00e9 anche Luisa Mandelli abbia posato come modella per il personaggio. In un episodio dedicato alla sua infanzia, Valentina rivela che ha assunto il \"look\" di Lul\u00f9 alla fine della sua adolescenza, ispirandosi a un film con la Brooks, \"Il vaso di Pandora\" (lungometraggio muto del 1928 di Pabst).\nAltri media.\nCinema\nTelevisione"}
{"id": "110627", "revid": "1610933", "url": "https://it.wikipedia.org/wiki?curid=110627", "title": "Bue muschiato", "text": ""}
{"id": "110628", "revid": "1244", "url": "https://it.wikipedia.org/wiki?curid=110628", "title": "Oreamnus americanus", "text": ""}
{"id": "110629", "revid": "1610933", "url": "https://it.wikipedia.org/wiki?curid=110629", "title": "Capra delle Montagne Rocciose", "text": ""}
{"id": "110637", "revid": "1305772", "url": "https://it.wikipedia.org/wiki?curid=110637", "title": "Arcimboldi", "text": ""}
{"id": "110644", "revid": "6923", "url": "https://it.wikipedia.org/wiki?curid=110644", "title": "Layne Staley", "text": "Cofondatore e frontman del gruppo grunge Alice in Chains e dei Mad Season, \u00e8 ricordato soprattutto per la sua voce carica di emotivit\u00e0 e per la sua personalit\u00e0 chiusa e tormentata, che lo resero una delle icone di questo genere. I suoi problemi esistenziali, uniti alla dipendenza da eroina, lo logorarono lentamente fino a ucciderlo.\n\u00c8 stato inserito al quinto posto tra i migliori cantanti rock di tutti i tempi secondo \"Made Manual\" e al ventisettesimo tra i migliori cantanti metal di tutti i tempi secondo \"Hit Parader\".\nBiografia.\nInfanzia e adolescenza.\nLayne nacque a Kirkland, nello stato di Washington, da Nancy Elizabeth e Philip Blair Staley. Il padre, spesso assente tutto il giorno per lavoro, era solito rientrare la sera con gli amici, con i quali spesso trascorreva le nottate a consumare alcol e droghe lasciando poi alla moglie il compito di ripulire la casa.\nBambino molto sveglio e acuto, Staley manifest\u00f2 sin dalla tenera et\u00e0 svariati interessi, primo fra tutti quello per la musica: gi\u00e0 da piccolo, infatti, cantava con un gruppo di bambini dell'asilo. All'et\u00e0 di sette anni, probabilmente in seguito alla scoperta da parte della madre di un presunto coinvolgimento di Philip in attivit\u00e0 criminose legate alla droga, i genitori divorziarono: questa vicenda segner\u00e0 definitivamente l'adolescenza e l'intera vita del ragazzo.\nDurante le scuole superiori Staley inizi\u00f2 a manifestare i primi segni di disagio, partecipando a risse fra compagni e assumendo atteggiamenti violenti nei confronti degli insegnanti, tanto che la sua scuola decise di iscriverlo a un istituto per giovani affetti da problemi relazionali: questo port\u00f2 Staley a una grave perdita di fiducia nei confronti della pubblica istruzione e fu in questo periodo che inizi\u00f2 a scrivere frammenti di poesie e pensieri; amava ascoltare gruppi come Anthrax, Van Halen, Black Sabbath e Judas Priest, aveva iniziato a suonare la batteria e faceva parte di una band, gli Sleeze. Nello stesso periodo inizi\u00f2 a fumare sia sigarette sia marijuana e a consumare frequentemente alcol. Cambi\u00f2 il nome da Rutherford a Thomas in onore del batterista dei M\u00f6tley Cr\u00fce , Thomas Lee Bass noto come Tommy Lee.\nLayne inizi\u00f2 la sua storia musicale studiando canto presso la scuola nella vicina Seattle del Maestro David Paul Kyle, uno dei pi\u00f9 importanti insegnanti statunitensi che tra l'altro impost\u00f3 molte altre 'stars' della musica rock come per esempio Geoff Tate dei Queensr\u00ffche e Ann Wilson del gruppo Heart, e molti cantanti di Opera come per esempio Marilyn Horne, Jesse Thomas, e Frederica Von Stade.\nGli Alice in Chains.\nLayne ospit\u00f2 Jerry Cantrell alla Music Bank di Seattle, dove era andato a vivere quando la madre lo allontan\u00f2 da casa. Lasciati gli Sleeze, Layne si un\u00ec a Jerry per formare prima gli Alice \u2018n Chains che venne cambiato successivamente in Alice in Chains (nome scelto dal cantante stesso). Alla neonata band si unirono il bassista Mike Starr e il batterista Sean Kinney nel 1987.\nDopo aver parlato con varie case discografiche, nel 1989 gli Alice in Chains firmarono un contratto con la Columbia Records; realizzeranno tre album (\"Facelift\", \"Dirt\" e \"Alice in Chains\"), due EP (\"Sap\" e \"Jar of Flies\") e un \"Unplugged\", una delle ultime apparizioni in pubblico di Layne.\nGli anni del successo degli Alice in Chains coincisero con il periodo pi\u00f9 difficile per Layne: l'uso di eroina era sempre pi\u00f9 elevato e frequente e faticava a reggere le tourn\u00e9e del gruppo (gli ultimi due album non furono supportati da un tour a causa dei problemi di salute del leader); entr\u00f2 pi\u00f9 volte in clinica per disintossicarsi, ma non ne usc\u00ec mai completamente pulito.\nI Mad Season.\nNel 1994, durante una pausa con gli Alice in Chains in seguito alla pubblicazione di \"Jar of Flies\", Layne entr\u00f2 a far parte dei Mad Season, nati da un'idea di Mike McCready (Pearl Jam) e John Baker Saunders (The Walkabouts), che incontrandosi in una clinica di riabilitazione decisero di dedicarsi a un progetto comune per allontanarsi dalla droga. I Mad Season pubblicarono un solo album, \"Above\", nel 1995, che fu un buon successo (disco d'oro) soprattutto grazie al singolo \"River of Deceit\", che ottenne discreti piazzamenti in classifica, e alla collaborazione di Mark Lanegan degli Screaming Trees, grande amico di Staley.\nIn seguito alla ricaduta di Staley nella droga, il gruppo entr\u00f2 in una lunga pausa durante la quale cominciano a girare voci riguardo alla futura presenza di Lanegan al posto di Layne alla voce. La morte del bassista John Baker Saunders in seguito a un'overdose nel 1999, tuttavia, stronc\u00f2 tutte le possibilit\u00e0 di questo nuovo progetto.\nGli ultimi anni.\nIl 29 ottobre 1996 mor\u00ec quello che per Layne fu l'unico vero grande amore della sua vita, Demri Lara Parrott, uccisa da un'overdose . Layne stesso fin\u00ec per credere di avere i giorni contati. Il cantante smise definitivamente di farsi vedere in pubblico e si rinchiuse nel suo appartamento a Seattle, logorato psicologicamente e fisicamente dall'eroina (aveva le braccia ricoperte di pustole, i denti gli cadevano e aveva perso almeno un dito a causa della mancanza di circolazione nella mano). Nel 1998 collabor\u00f2 con altri artisti (tra cui Tom Morello dei Rage Against the Machine) al progetto Class of '99, ma le sue condizioni erano ormai al limite, tanto che nel video di \"Another Brick in the Wall Part 2\" (cover dei Pink Floyd) non appare nemmeno se non in vecchie registrazioni del \"Live at the Moore\" dei Mad Season di tre anni prima.\nLayne fu trovato senza vita nel suo appartamento di Seattle il 19 aprile 2002. Si scopr\u00ec che la morte era avvenuta due settimane prima del ritrovamento del corpo, il 5 aprile, e che era stata causata da un'overdose di speedball.\nIl giorno dopo la morte si tenne una veglia all'International Fountain, laddove era stato pianto Kurt Cobain (morto esattamente 8 anni prima di Staley, il 5 aprile 1994, sempre a Seattle), nata da un appello alla radio: vi parteciparono i familiari e gli amici musicisti, tra cui anche Chris Cornell e Eddie Vedder. Una seconda veglia \"ufficiale\" fu organizzata nel medesimo posto per permettere di onorare Staley a chi non aveva saputo della prima: si presentarono quattrocento ragazzi, la fontana fu chiusa e usata per esporre lettere, fiori, ricordi, candele. Dopo la sua scomparsa, la madre fond\u00f2 la \"Layne Staley Fund\", una comunit\u00e0 no-profit che si occupa della prevenzione e del recupero dei tossicodipendenti."}
{"id": "110648", "revid": "1766026", "url": "https://it.wikipedia.org/wiki?curid=110648", "title": "Gregorio Nazianzeno", "text": "Biografia.\nNacque a Arianzo, cittadina presso Nazianzo in Cappadocia. Figlio di Gregorio e Nonna. Il padre, che era ebreo della setta degli Ipsistari, fu convertito dalla moglie al cristianesimo e divenne vescovo di Nazianzo. Il fratello Cesario (morto nel 368) fu dottore presso la corte dell'imperatore Giuliano e governatore di Bitinia.\nGregorio, nato qualche anno dopo il concilio di Nicea nel quale si condann\u00f2 l'eresia ariana, fu fortemente condizionato per tutta la vita dalle lotte che si scatenarono attorno alla definizione della vera natura della Trinit\u00e0.\nStudi\u00f2 prima a Cesarea in Cappadocia, dove conobbe e divenne amico di Basilio, poi a Cesarea Marittima e ad Alessandria presso il \"Didaskaleion\", infine, tra il 350 e il 358, ad Atene, sotto Imerio; qui conobbe il futuro imperatore Giuliano.\nRaggiunse poi l'amico Basilio nel monastero di Annisoi, nel Ponto. Ma abbandon\u00f2 presto questa esperienza per tornare a casa, dove sperava di condurre una vita ancora pi\u00f9 ritirata e contemplativa. Nel 361 fu ordinato sacerdote suo malgrado, dal padre, Vescovo di Nazianzo. Dapprima reag\u00ec fuggendo, ma poi accett\u00f2 di buon grado la decisione paterna. \"Mi pieg\u00f2 con la forza\", ricorder\u00e0 nella sua autobiografia.\nNel 372 l'amico Basilio, allora Vescovo di Cesarea, costretto dalla politica ariana dell'Imperatore Flavio Valente a moltiplicare il numero delle diocesi sotto la sua giurisdizione per sottrarle all'influenza ariana, lo nomin\u00f2 vescovo di Sasima. Gregorio non raggiunse mai la sua sede vescovile in quanto solo con le armi in pugno sarebbe potuto entrarvi. Morto il padre, torn\u00f2 a Nazianzo, dove diresse la comunit\u00e0 cristiana.\nNel 379, salito al trono Teodosio I, Gregorio fu chiamato a dirigere la piccola comunit\u00e0 cristiana che a Costantinopoli era rimasta fedele a Nicea. Nella capitale dei cristiani di Oriente pronunci\u00f2 i cinque discorsi che gli meritarono l'appellativo di \"Teologo\". Fu lui stesso a precisare che la \"Teologia\" non \u00e8 \"tecnologia\", essa non \u00e8 un'argomentazione umana, ma nasce da una vita di preghiera e da un dialogo assiduo con il Signore. Nel 380 Teodosio lo insedi\u00f2 vescovo di Costantinopoli e lo fece riconoscere come tale dal II Concilio Ecumenico nel maggio del 381.\nLe discussioni conciliari furono quanto mai accese e lo stesso Gregorio fu accusato di occupare illegittimamente, in quanto vescovo di Sasima, la sede di Costantinopoli, a proposito ebbe a dire:\ninfine, confessandosi incapace di mediare tra le opposte fazioni, abbandon\u00f2 il concilio nel giugno del 381 \nNell'autunno del 382 divenne vescovo di Nazianzo per poi, dopo un anno, ritirarsi in solitudine ad Arianzo, dove mor\u00ec nel 390.\nCulto.\nProclamato Dottore della Chiesa nel 1568 da papa Pio V. \u00c8 uno dei quattro grandi dottori della Chiesa orientale; dalla Chiesa ortodossa \u00e8 salutato anche, con Basilio e Giovanni Crisostomo come uno dei \"Tre Gerarchi\".\nLa chiesa d'Oriente celebra in due date la sua festa: il 30 gennaio insieme a Basilio il Grande e Giovanni Crisostomo e il 25 gennaio da solo.\nNel calendario latino \u00e8 festeggiato il 2 gennaio insieme a san Basilio e il 25 gennaio nel suo \"dies natalis\".\nReliquie.\nLe reliquie del santo vennero conservate per molti secoli nella chiesa di Tutti i Santi a Costantinopoli.\nSecondo una tradizione attestata solo nel XVII secolo, le reliquie del Nazianzeno sarebbero giunte a Roma tramite alcune monache bizantine sfuggite alle persecuzioni iconoclaste dell'VIII secolo. Esse avrebbero deposto le reliquie dapprima nel monastero di Santa Maria in Campo Marzio a loro donato dal papa Zaccaria, monastero che poi assunse il nome di \"Santa Maria e San Gregorio\"; di l\u00ec furono traslate nella basilica di San Pietro in Vaticano nel 1580, per volere di papa Gregorio XIII, dove sono tuttora conservate.\nSecondo un'altra tradizione, non confermata da fonti, le reliquie di san Gregorio sarebbero giunte a Roma all'epoca della quarta crociata, dopo il sacco di Costantinopoli del 1204.\nIl 27 novembre 2004 papa Giovanni Paolo II ha fatto dono al patriarca Bartolomeo di Costantinopoli di una parte delle reliquie di san Gregorio Nazianzeno venerate in Vaticano.\nOpere.\nDi lui rimangono una rappresentazione sacra, \"La Passione di Cristo\", lettere, numerosi poemi sacri (tra cui un poema autobiografico-spirituale di quasi duemila versi \"Sulla sua vita\"), ma soprattutto 45 discorsi od omelie, per la maggior parte risalenti al vescovado costantinopolitano; tra essi possiamo ricordare gli elogi funebri dell'amico Basilio e del padre Gregorio, una giustificazione della sua fuga dalla sede vescovile di Sasima, due discorsi contro l'imperatore Giuliano, che influenzarono molto il giudizio dei bizantini su questo sovrano, e soprattutto i discorsi \"teologici\" (27-31), che gli valsero presto il titolo di \"Teologo\", precedentemente assegnato al solo Giovanni evangelista.\nA Gregorio Nazianzeno \u00e8, inoltre, stato attribuito il cosiddetto \"Christus patiens\"."}
