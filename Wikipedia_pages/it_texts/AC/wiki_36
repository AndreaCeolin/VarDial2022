{"id": "107726", "revid": "2194416", "url": "https://it.wikipedia.org/wiki?curid=107726", "title": "Giusnaturalismo", "text": "Per giusnaturalismo (anche diritto naturale, dal latino ius naturale, \u00abdiritto di natura\u00bb) s'intende la corrente di pensiero filosofica che presuppone l'esistenza di una norma di condotta intersoggettiva universalmente valida e immutabile, fondata su una peculiare idea di natura (ma, come nota Bobbio, \u00ab\u2018natura\u2019 \u00e8 uno dei termini pi\u00f9 ambigui in cui sia dato imbattersi nella storia della filosofia\u00bb), preesistente a ogni forma storicamente assunta di diritto positivo (termine coniato dai medievali, derivato dal greco \"th\u00e9sis\", tradotto in latino come \"positio\"; e, appunto, \"positivum\" riproduceva letteralmente il senso greco del dativo \"th\u00e9sei\", riferentesi al prodotto dell'opera umana) e in grado di realizzare il miglior ordinamento possibile della societ\u00e0 umana, servendo \u00abin via principale per decidere le controversie fra gli Stati e fra il governo e il suo popolo\u00bb.\nSecondo la dottrina giusnaturalistica il diritto positivo non si adegua mai completamente alla legge naturale, perch\u00e9 esso contiene elementi variabili e accidentali, mutevoli in ogni luogo e in ogni tempo: i diritti positivi sono realizzazioni imperfette e approssimative della norma naturale e perfetta, la quale, da quanto risulta dal manuale settecentesco di Gottfried Achenwall intitolato \"Jus naturae in usum auditorum\", pu\u00f2 servire \u00abin via sussidiaria per colmare le lacune del diritto positivo\u00bb. I temi affrontati dai teorici della dottrina del diritto naturale attengono al diritto, perch\u00e9 pongono in discussione la validit\u00e0 delle leggi, alla morale, in quanto riguardano l'intima coscienza dell'uomo, e, prevedendo limiti al potere dello Stato, alla politica.\nEvoluzione storica.\nLe prime riflessioni sul diritto naturale sono rinvenibili gi\u00e0 nel pensiero greco classico e, specificamente, nello stoicismo, dunque nel cristianesimo antico e medievale. Per\u00f2, per antonomasia, s'intende per giusnaturalismo la corrente di pensiero filosofico-giuridica maturata fra il Seicento e il Settecento (la cosiddetta \"scuola moderna del diritto naturale\") che ha rielaborato il concetto classico di diritto naturale interpretandolo in chiave razionalistica e umanistica. Bench\u00e9 la fine della storia della scuola moderna del diritto naturale si faccia coincidere con la morte di Kant (autore de \"La metafisica dei costumi\", la cui prima parte \u00e8 dedicata alla \"Dottrina del diritto\"), avvenuta nel 1804, poich\u00e9, come scrive il Fass\u00f2 nella sua \"Storia della filosofia del diritto\", la promulgazione nello stesso anno del codice napoleonico \u00absanciva positivamente i princ\u00ecpi [del diritto naturale, dando vita] all'indirizzo ad esso opposto, il positivismo giuridico\u00bb, il ricorso alle idee di questa scuola si ripresenter\u00e0 anche nei secoli successivi al XVIII, gi\u00e0 col Fichte e con Hegel (ma, come nota Bobbio, il suo \u00abatteggiamento di fronte alla tradizione del diritto naturale \u00e8 [...] insieme di rifiuto e di accoglimento\u00bb) nonch\u00e9 successivamente, dopo le guerre mondiali del Novecento. Tuttavia, gi\u00e0 a partire dal V secolo a.C., si delineano le tre tendenze che caratterizzeranno le varie correnti giusnaturalistiche che nel corso dei secoli si svilupperanno, ossia:\nIl giusnaturalismo dell'et\u00e0 classica.\nSofocle e le \u00ableggi non scritte\u00bb.\nAncorch\u00e9 Sofocle non sia stato un filosofo, egli si fece interprete di un sentimento diffuso nel popolo greco del secolo V a.C., ossia quello del possibile contrasto fra i decreti scritti dell'autorit\u00e0 sovrana e le leggi superiori, non scritte, che, nella interpretazione volontaristica del poeta, provengono dalla divinit\u00e0, offrendo cos\u00ec le basi, insieme a Eraclito \u2013 il quale ritenne che \u00abtutte le leggi umane si nutrono della sola legge divina\u00bb \u2013, al pensiero successivo per affrontare uno dei problemi capitali della filosofia del diritto.\n\u00c8 proprio il rapporto antinomico fra il decreto dell'autorit\u00e0 umana (il \u03bd\u03cc\u03bc\u03bf\u03c2 o \"n\u03ccmos\") e le \u00ableggi non scritte\u00bb discendenti dalla volont\u00e0 divina (gli \u1f04\u03b3\u03c1\u03b1\u03c0\u03c4\u03b1 \u03bd\u03cc\u03bc\u03b9\u03bc\u03b1 o \"\u00e1grapta n\u03ccmima\") a costituire il motivo guida dell\"Antigone\", celebre tragedia sofoclea i cui versi saranno sovente ripetuti dai sostenitori di un diritto assolutamente valido, superiore e anteriore alle leggi umane.\nLa tragedia prende le mosse davanti alle mura di Tebe e vede guerreggiare fra loro i fratelli di Antigone e Ismene, Eteocle (sostenitore del re di Tebe, Creonte) e Polinice (avversario del re). Periti entrambi e rimaste le sorelle \u00abprive\u00bb dei fratelli \u00abch\u00e9 in un giorno solo mutua mano li spense\u00bb, Antigone, venuta a conoscenza del decreto di Creonte che concedeva a Eteocle degna sepoltura, rendendolo \u00abonorato fra i morti di laggi\u00f9\u00bb, negandola invece a Polinice e condannandolo a rimanere \u00abillacrimato, insepolto, tesoro dolcissimo agli uccelli che lo spiano per il gusto di cibo che dar\u00e0\u00bb, nonch\u00e9 comminando la pena di morte ai trasgressori, \u00abal reo di questa colpa\u00bb, decider\u00e0, per amore del fratello e in disaccordo con Ismene, di contravvenire al decreto, seppellendo segretamente Polinice. Scoperta, viene condotta al cospetto di Creonte che \u00abin breve\u00bb le domanda se sia a conoscenza del \u00abbando, col divieto\u00bb; ricevuta una risposta affermativa e destata la meraviglia del re, ella pronunzia le famose parole: \u00abA proclamarmi questo non fu Zeus, n\u00e9 la compagna degl'Inferi, Dice, fiss\u00f2 mai leggi simili fra gli uomini. N\u00e9 davo tanta forza ai tuoi decreti, che un mortale potesse trasgredire leggi non scritte, e innate, degli d\u00e8i. Non sono d'oggi, non di ieri, vivono sempre, nessuno sa quando comparvero n\u00e9 di dove\u00bb. Affermata con animo pugnace la sua disobbedienza civile, Antigone affronta serena la morte.\nIl tema delle \u00ableggi non scritte\u00bb \u00e8 ripresentato da Sofocle anche nell\"Edipo re\", ove si parla di leggi \u00abeccelse, generate nell'etere celeste, di cui solo padre \u00e8 l'Olimpo\u00bb, leggi che \u00abnon la natura mortale degli uomini ha prodotto\u00bb e che \u00abmai l'oblio addormenter\u00e0\u00bb.\nBench\u00e9 Sofocle non sia stato un filosofo, i suoi versi hanno interpretato icasticamente e meglio di ogni altro uno dei problemi fondamentali della filosofia del diritto, perci\u00f2 \u00e8 opportuno farne cenno anche in una trattazione sul pensiero filosofico. Ed \u00e8 opportuno cennare al dramma dell'antinomia fra la legge positiva e quella non scritta anche perch\u00e9, se in un primo momento questo fu illustrato in termini poetici da Sofocle, esso sar\u00e0 dipoi ripreso e trattato filosoficamente dai Sofisti e da Socrate.\nLe origini della riflessione sul diritto naturale: la Sofistica.\nL'origine della ricerca filosofica intorno a un diritto ispirato ai valori della natura risale ai presocratici; tuttavia, entro tale novero \u00e8 necessario distinguere fra i primi naturalisti e i Sofisti, poich\u00e9 i primi, conferendo un ordine razionale tratto dall'esperienza giuridica e politica alla natura fisica, le assegnano un'oggettivit\u00e0 universale preesistente all'uomo e a cui ogni norma positiva, per essere considerata giusta e obbligatoria, deve conformarsi, mentre i Sofisti, mossi da un profondo razionalismo quasi illuministico, percepiscono i valori in chiave umanistica e, pur essendo permeati di relativismo, pongono \u2013 per usare le parole di Protagora \u2013 l'uomo come \u00abmisura di tutte le cose\u00bb, considerandolo non pi\u00f9 come un elemento della natura o dell'essere (e, dunque, abbandonando una prospettiva ontologica), bens\u00ec nei suoi caratteri peculiari, donde deriva una considerazione antropologica della filosofia.\nFurono i Sofisti a formulare in termini filosofici ci\u00f2 che gi\u00e0 Sofocle rappresent\u00f2 nell\"Antigone\", ossia il possibile contrasto fra le \u00ableggi non scritte\u00bb (gli \u1f04\u03b3\u03c1\u03b1\u03c0\u03c4\u03b1 \u03bd\u03cc\u03bc\u03b9\u03bc\u03b1 o \"\u00e1grapta n\u03ccmima\" nella tragedia) e quelle promulgate dallo Stato (il \u03bd\u03cc\u03bc\u03bf\u03c2 o \"n\u03ccmos\"), riferendosi per\u00f2, a differenza di Sofocle, al rapporto antinomico fra un \u00abgiusto per natura\u00bb (\"ph\u00fdsei d\u00edkaion\"), corrispondente alle naturali esigenze razionali dell'uomo, universali e permanenti, non gi\u00e0 alla legge divina, e un \u00abgiusto per legge\u00bb (\"n\u03ccmoi d\u00edkaion\"), frutto dell'umana volont\u00e0 legislatrice, come tale contingente e variabile.\nCome si \u00e8 dianzi detto, il pensiero dei Sofisti appare caratterizzato dal relativismo e ci\u00f2 comporta che presso ogni appartenente a questa corrente vi siano vedute diverse, non solo nel campo gnoseologico, ma anche nell'etica. Una tale eterogeneit\u00e0 di interpretazioni del \u00abgiusto per natura\u00bb \u00e8 immediatamente percepibile sol che si abbia presente il dialogo platonico \"Gorgia\", ove il sofista Callicle sostiene la caducit\u00e0 delle leggi positive, frutto della volont\u00e0 dei pi\u00f9 deboli riuniti per soverchiare la naturale superiorit\u00e0 dei pi\u00f9 forti, e la loro contrariet\u00e0 al diritto di natura, il quale postula, sia fra gli animali sia fra gli Stati, che il pi\u00f9 forte s'imponga sugli altri, consistendo in questo la \u00abgiustizia di natura\u00bb. Callicle (della cui vera esistenza non pu\u00f2 non dubitarsi, restando comunque fermo che Platone possa aver tradito alla posterit\u00e0 il pensiero di un sofista veramente vissuto) concepisce dunque il diritto naturale come un istinto naturale, identificantesi con la forza bruta. Questa concezione \u2013 che sar\u00e0 ricorrente nella storia del pensiero \u2013 pu\u00f2 essere denominata \"naturalistica in senso stretto\", avendo riguardo solo all'aspetto ferino dell'umanit\u00e0 e trascurante quello razionale. Una natura, questa rappresentata nel dialogo platonico, oggettiva ed esterna, sub\u00ecta passivamente dai consociati che ad essa si adeguano.\nFermo restando l'irriducibile contrasto fra il giusto per natura e quello per legge, una diversa idea ispira l'opera di sofisti come Ippia di Elide, che intender\u00e0 gli uomini \u00abtutti congiunti, famigliari e concittadini per natura, non per legge\u00bb perch\u00e9 \u00abla legge, tiranna dell'essere umano, lo costringe a molte cose contro natura\u00bb, o come Alcidamante che, secondo quanto riportato da Aristotele nella \"Retorica\", avrebbe affermato l'originaria libert\u00e0 di tutti gli uomini, perch\u00e9 \u00abla natura non cre\u00f2 nessuno schiavo\u00bb. Per Antifonte, invece, \u00abla maggior parte delle cose giuste secondo la legge sono in opposizione con la natura\u00bb, perch\u00e9 per natura il singolo individuo perseguirebbe il suo giovamento personale, mentre la legge lo impedisce, essendo le norme di questa \u00abconvenzionali\u00bb, ossia \u00abfrutto di un accordo\u00bb, e derivando dal loro rispetto alla \u00abgiustizia\u00bb. Dalla sua riflessione Antifonte Sofista inferisce che \u00abper natura tutti siamo uguali in tutto, barbari e Greci. [...] Infatti, tutti respiriamo l'aria con la bocca e con le narici, e mangiamo con le mani tutti\u00bb, intendendo che tutti gli uomini attendono alle necessit\u00e0 naturali allo stesso modo.\nSe al Sofista Callicle si \u00e8 imputato un eccessivo realismo, a pensatori come Ippia, Alcidamante e Antifonte non pu\u00f2 non imputarsi il vizio dell'astrattismo, derivante dall'impostazione razionalistica della loro filosofia, la quale intende la natura come frutto della ragione, come norma che l'uomo d\u00e0 a s\u00e9, obbedendo alla sua essenza.\nAccenni giusnaturalistici nell'ultimo Platone e nello pseudo-Platone.\nNell'opera platonica il valore della legge \u00e8 stato inizialmente misconosciuto, poich\u00e9 nello Stato descritto nella \"Repubblica\" non v'\u00e8 alcun bisogno di leggi: i suoi cittadini sono condotti all'agir bene dall'opera educativa dello Stato, mentre i governanti, essendo filosofi, sono buoni in s\u00e9 e non devono soggiacere ad alcun norma che limiti i loro poteri. Tuttavia, il valore della legge \u00e8 riconosciuto dal filosofo in opere pi\u00f9 tarde, nel \"Politico\" e nelle \"Leggi\"; anzi, nel \"Politico\", il governo retto dalle leggi \u00e8 quello che distingue le buone forme di governo dalle cattive. Ma, bisogna dire, nemmeno nel \"Politico\" al diritto \u00e8 riconosciuto vero valore, perch\u00e9 \u00abuna legge, anche se comprendesse perfettamente ci\u00f2 che \u00e8 migliore e nello stesso tempo pi\u00f9 giusto per tutti, non sarebbe mai in grado di dare gli ordini migliori: infatti le incongruenze degli uomini e delle azioni, e il fatto che non vi \u00e8 mai nulla, per dire, che non sia in fermento nella condizione umana, non permettono che nessun'arte, quale che essa sia, sveli qualche semplice formula, in nessun ambito, valida per qualsiasi questione e in tutti i tempi\u00bb. Dunque, la mancanza di valore etico del diritto comporta che anche le forme di governo buone perch\u00e9 rette dalle leggi siano, invero, degeneri, poich\u00e9 veramente buono \u00e8 solo lo Stato assolutamente giusto. Quanto scritto nella \"Repubblica\" non sar\u00e0 mai rinnegato da Platone, ma dall'indifferenza per il giuridico si passer\u00e0 a cogliere l'utilit\u00e0 del diritto, poich\u00e9 esso rende pi\u00f9 sopportabile lo svolgimento dell'esistenza entro le strutture delle forme di governo realizzabili storicamente.\nNell'ultima sua opera, le \"Leggi\", Platone, pur continuando a non considerare la legge sotto il suo aspetto propriamente giuridico, le assegna valore morale e una funzione educativa all'interno dello Stato. La maggiore differenza che intercorre fra la \"Repubblica\" e le \"Leggi\" si rinviene proprio in questo riconoscimento assiologico, poich\u00e9, per quanto concerne altri aspetti, lo Stato cui guarda Platone \u00e8 sempre quello etico. La funzione dello Stato etico delle \"Leggi\" \u00e8 svolta non gi\u00e0 dai filosofi, come avveniva nella \"Repubblica\", bens\u00ec dalla legge, la quale cura i mali morali e commina sanzioni, istruendo i cittadini: proprio in questo riconoscimento etico-pedagogico sta la rivalutazione della norma giuridica. Il valore educativo della legge \u00e8 il suo valore morale; e il valore educativo trova il suo fondamento nella ragione: se nella \"Repubblica\" i filosofi reggevano lo Stato perch\u00e9 depositari della conoscenza razionale, nello Stato delle \"Leggi\" la norma giuridica governa in quanto \u00e8 ragione. Gli uomini, sostiene Platone, sono \u00abcome una marionetta costruita dagli d\u00e8i o per gioco o per uno scopo serio\u00bb ed essendo dominati dalle passioni, vengono tirati \u00abcome corde o funicelle [...] antitetiche l'una all'altra\u00bb, le quali spingono \u00abin senso inverso ad azioni opposte rispetto alla linea che divide la virt\u00f9 e il vizio\u00bb. \u00abLa ragione\u00bb, prosegue Platone, \u00abraccomanda di cedere sempre a una sola di tali trazioni [...] e di resistere alla trazione delle altre\u00bb: la sequela dell'unica trazione, conclude il filosofo, \u00ab\u00e8 l'aurea e sacra guida della ragione che viene chiamata legge pubblica della citt\u00e0\u00bb. E l'educazione, soggiunge poco pi\u00f9 oltre il filosofo, consiste nel \u00abcondurre\u00bb i fanciulli verso il principio della retta ragione (\"l\u00f3gos orth\u00f3s\") che la legge dichiara giusto.\nAccortosi di un problema filosofico del diritto prima ignorato, Platone tenta di risolverlo attraverso il diritto naturale razionale: fondamento del diritto \u00e8 la retta ragione (\"l\u00f3gos orth\u00f3s\", \"l\u00f3gos aleth\u00e9s\"). A una simile conclusione il vecchio Platone \u00e8 condotto da una necessit\u00e0 meramente etica, ma la sua idea di un fondamento razionale assoluto della legge, pur mantenendo il suo significato essenzialmente etico, trapasser\u00e0 nella dottrina Stoica, divenendo ispiratrice di un giusnaturalismo razionalistico che avr\u00e0 grande peso nella storia del pensiero giuridico.\nL'idea di un diritto fondato sulla ragione assoluta \u00e8 il motivo guida del \"Minosse\", dialogo un tempo attribuito a Platone ma che la critica moderna ritiene non essere suo, pur appartenendo senza dubbio all'ambiente dell'Accademia. Il dialogo prende le mosse con un'interrogazione di Socrate: \u00abChe cos'\u00e8 per noi la legge?\u00bb. Il suo unico interlocutore replica giuspositivisticamente che la legge \u00e8 il decreto dello Stato (\"dogma p\u00f3leos\"); e Socrate (il quale espone idee dell'autore) controbatte che i decreti statuali possono anche essere cattivi, mentre la legge deve, per sua essenza, essere buona. La vera legge, prosegue Socrate, \u00e8 solamente quella giusta; e ci\u00f2 che non \u00e8 retto (\"orth\u00f3n\") pu\u00f2 sembrare legge agli insipienti, ma invero \u00e8 illegale (\"\u00e1nomon\"). La legge, si dice nel \"Minosse\", \u00e8 \u00abla scoperta di ci\u00f2 che \u00e8\u00bb. Questa affermazione \u00e8 la prima a formulare in termini precisi l'idea di una corrispondenza fra ordine normativo umano e ordine ontologico che permea il mondo greco dal pensiero presocratico allo stoicismo.\nDa quanto detto sembra potersi scorgere una prova dell'oggettivismo etico greco, specificamente con riguardo al diritto, avvertito dai greci come un dato naturale anteriore all'uomo e a lui esterno; tuttavia, occorre tener a mente che l'ordine armonico dell'essere che la legge \u00abscopre\u00bb non \u00e8 altro che l'ordine della ragione, conferito dall'uomo all'universo sulla base del mondo umano ordinato giuridicamente e, in definitiva, razionalmente. La corrispondenza della legge all'essere, dunque, altro non \u00e8 che la corrispondenza fra la legge e la razionalit\u00e0, la ragione vera (\"l\u00f3gos aleth\u00e9s\"), e, finalmente, umanit\u00e0, dacch\u00e9 la ragione \u00e8 ci\u00f2 che di essenzialmente umano v'\u00e8 nell'uomo.\nDiritto e natura nel pensiero di Aristotele.\nPur non prestando molta attenzione al rapporto fra \u00abgiusto per natura\u00bb e \u00abgiusto per legge\u00bb, Aristotele si serve di questa distinzione tratta dalla Sofistica e l'adopera nel libro V dell\"Etica Nicomachea\", ove dice che il giusto \u00abnaturale \u00e8 quello che ha dovunque lo stesso potere e non dipende dall'opinare o dal non opinare, legale \u00e8 quello che in origine non fa differenza se sia in un certo modo o in un altro, ma, quando viene formulato, fa differenza (per esempio, quando si stabilisce che il riscatto sia due mine, o di sacrificare una capra e non due pecore)\u00bb. Tuttavia lo Stagirita, dopo aver illustrato la differenza fra giusto per natura e giusto per legge, prosegue stabilendo che, nonostante alcuni ritengano il giusto per natura immutabile, perch\u00e9, \u00abproprio come il fuoco che brucia sia qui che in Persia\u00bb, mantiene la sua validit\u00e0 ovunque, \u00abpresso di noi ci sono cose che, pur avendo anche la caratteristica di essere per natura, ciononostante sono del tutto mutevoli\u00bb. Una simile conclusione \u00e8 segno inequivocabile dell'attaccamento di Aristotele all'esperienza concreta, alla storia, ed \u00e8 altres\u00ec manifestazione di rifiuto dell'astrattismo e dell'universalismo. Attaccamento all'esperienza mondana riproposto anche in un luogo della \"Grande Etica\", ove si dichiara che giusto per natura \u00e8 ci\u00f2 che \u00abpersiste per la maggior parte del tempo\u00bb, rifiutando l'universale immutabilit\u00e0 del diritto naturale.\nIl tema del diritto naturale \u00e8 affrontato dallo Stagirita anche nella \"Retorica\" ove distingue fra la legge propria di ciascun popolo (\"n\u03ccmos \u00eddios\"), scritta o meno, e quella comune a tutti i popoli (\"n\u03ccmos koin\u03ccs\"), osservando che \u00abvi \u00e8 un giusto e un ingiusto per natura di cui tutti hanno come un'intuizione e che \u00e8 a tutti comune, anche se non vi \u00e8 nessuna comunanza reciproca e neppure un patto: cos\u00ec come sembra dire l\"Antigone\" di Sofocle, che cio\u00e8 \u00e8 giusto seppellire, contro le disposizioni, Polinice, perch\u00e9 ci\u00f2 \u00e8 giusto per natura\u00bb. In questa sede Aristotele, tuttavia, forse perch\u00e9 l'argomento incentrato sulle definizione retoriche non permetteva troppe divagazioni, non tratta del possibile contrasto fra giusto per legge e giusto per natura.\nDel rapporto antinomico fra giusto per natura e per legge, anche se in modo fuggevolissimo, lo Stagirita tratta invece nella \"Grande Etica\", stabilendo che \u00e8 sua intenzione occuparsi specificamente del giusto nella societ\u00e0 e nello Stato (\"politik\u03ccn d\u00edkaion\"), che \u00e8 esclusivamente giusto per legge, ma che tuttavia il giusto per natura \u00e8 \u00absuperiore\u00bb (\"b\u00e9ltion\") di quello per legge.\nData la laconicit\u00e0 di Aristotele sull'argomento, \u00e8 difficile comprendere quale senso attribuisse alla natura, anche se \u00e8 immediatamente possibile escludere che identificasse natura e ragione, perch\u00e9 la ragionevolezza \u2013 da quanto scrive nella \"Politica\" \u2013 \u00e8 prerogativa della sola legge positiva, in quanto essa \u00e8 \u00abintelletto senza appetito\u00bb. Per natura lo Stagirita intende ci\u00f2 che avviene nei fatti, perch\u00e9 \u00e8 per natura che si formi la famiglia, ossia che l'uomo e la donna si uniscano, dato che \u00e8 naturale per gli uomini \u00abcome per gli altri animali e piante il mirare a lasciare un qualche altro essere simile a s\u00e9\u00bb. \u00c8 altres\u00ec per natura che gli atti a comandare comandino e quelli ad obbedire obbediscano, com'\u00e8 per natura che nasca \u00abdall'unione di pi\u00f9 famiglie volte a soddisfare un bisogno non strettamente giornaliero\u00bb il villaggio e dalla \u00abcomunit\u00e0 perfetta di pi\u00f9 villaggi\u00bb la citt\u00e0, \u00abistituzione naturale\u00bb. E \u00abda ci\u00f2 \u00e8 chiaro che la citt\u00e0 appartiene ai prodotti naturali, che l'uomo \u00e8 un animale che per natura deve vivere in una citt\u00e0\u00bb.\nIl riferirsi di Aristotele alla natura, ossia alla natura fattuale della societ\u00e0 del suo tempo, spiega il perch\u00e9 dell'esistenza di chi \u00ab\u00e8 naturalmente schiavo\u00bb. La schiavit\u00f9 nel pensiero aristotelico pu\u00f2, infatti, derivare da due condizioni: da un difetto d'intelligenza che spoglia l'uomo della sua umanit\u00e0 e lo rende utile solo in virt\u00f9 della sua forza fisica; da un irrinunziabile giovamento che la societ\u00e0 trae dal lavoro degli schiavi.\nDunque, pu\u00f2 concludersi che Aristotele, allorch\u00e9 si riferisce alla natura, intende esprimere la naturalit\u00e0 delle cose del suo tempo, senza alcun riferimento a idealit\u00e0 astratte. Se lo si vuole annoverare fra i giusnaturalisti per i suoi sporadici richiami a un \u00abgiusto per natura\u00bb, bisogna conferire alla natura un senso radicato alla storia, non gi\u00e0 eterno e immutabile.\nL'antica \"Sto\u00e1\".\nSecondo la scuola stoica (che deriva il suo nome dal portico in cui Zenone di Cizio le diede i natali, la \"sto\u00e1 poik\u00ecle\") l'universo \u00e8 mosso dal \"L\u03ccgos\", principio universale e divino, che \u00e8 la Ragione (con evidente richiamo alla dottrina eraclitea postulante l'esistenza di una Ragione universale, sostanza ultima e principio della realt\u00e0). La visione stoica \u00e8 panteistica perch\u00e9 presuppone l'esistenza di un Dio animatore dell'universo, che ne detta la legge; e questa legge \u00e8 ragione, la stessa che caratterizza l'essenza umana, donde deriva una concezione panlogistica del reale. La legge disciplinatrice dell'universo ha qui un significato complesso, perch\u00e9 rappresenta ad un tempo l'essere dalla natura (comprendente anche l'uomo come elemento del cosmo), ossia la legge fisica, e il suo dover-essere, ossia la legge etica o giuridica, giungendo infine all'identificazione concettuale dei momenti che la costituiscono. Gli Stoici dunque, confondendo l'aspetto \"fenomenologico\" della legge naturale, ossia quello che considera ci\u00f2 che realmente accade secondo la fisica, e l'aspetto \"deontologico\", ossia quello che riguarda le prescrizioni dei doveri, considerano una natura che disciplina se stessa.\nNell'etica la scuola stoica si richiama al Cinismo, condividendo con questi l'idea che \u2013 usando le parole di Zenone \u2013 il sommo bene consiste nel \u00abvivere in coerenza alla natura\u00bb. E Cleante ribadisce che il fine dell'uomo \u00e8 \u00abvivere coerentemente con la natura\u00bb. Ma la natura degli Stoici non \u00e8 quella animalesca dei Cinici, infatti, come chiarisce Crisippo (pensatore assai pi\u00f9 fine di Cleante e in virt\u00f9 di ci\u00f2 considerato il \"secondo fondatore\" della \"sto\u00e1\"), ci si deve riferire alla natura \u00abspecifica dell'uomo\u00bb, ossia al \"L\u03ccgos\", alla ragione. Vivere secondo natura significa, dunque, condurre una esistenza obbediente alla ragione, ponendo freno a ogni passione di sorta.\nLa dottrina stoica della razionalit\u00e0 immanente all'Essere, ossia di una natura intimamente razionale, permette alla scuola di formulare per la prima volta con decisione una dottrina del diritto naturale, dotata di un fondamento metafisico che giustifica il valore assoluto di un tale diritto. Per gli Stoici fu semplice ridurre a unit\u00e0 la molteplicit\u00e0 delle contrapposte idee di \u00abgiusto per natura\u00bb che nel pensiero greco si susseguirono, proprio in virt\u00f9 dell'identificazione fra divinit\u00e0, natura e ragione. Ci\u00f2 \u00e8 icasticamente raffigurato da Cleante nel suo \"Inno a Zeus\" ove si dice della divinit\u00e0, che governa \u00abil tutto secondo giustizia\u00bb e riunisce in unit\u00e0 la molteplicit\u00e0, in modo che viva eternamente per tutti un'unica Ragione. E da questa Ragione si allontanano gli ingiusti \u2013 \u00abmiseri!\u00bb \u2013, i quali non sono in grado di osservare la legge universale di dio, confermandoci nell'idea che la divinit\u00e0, la natura e la ragione sono il principio della legge.\nDa questa concezione gli Stoici ricavano un'altissima considerazione del diritto, il quale deve rappresentare positivamente la legge della Ragione universale. Per garantire tale corrispondenza \u00e8 necessario che la legge positiva sia opera dei saggi, poich\u00e9, come dice Crisippo, \u00abla legge \u00e8 moralmente buona, in quanto consiste nella retta ragione che comanda le cose da fare e vieta quelle da non fare. Se dunque la legge \u00e8 cosa buona, anche l'uomo buono \u00e8 ossequiente alla legge: ossequiente alla legge \u00e8 chi la segue e fa quello che essa impone; il legale invece \u00e8 quello che interpreta la legge. Ora nessuno stolto potr\u00e0 mai essere ossequiente alla legge o essere un legale\u00bb. Tuttavia, la convinzione che la facolt\u00e0 di legiferare pertenga solo ai saggi conduce alcuni Stoici antichi, a causa dell'esasperato razionalismo che fa perdere loro il contatto con la storia, a posizioni utopistiche (alla stessa stregua di quelle platoniche allorch\u00e9 si conferisce nella \"Repubblica\" la reggenza dello Stato ideale ai filosofi, ma con la sola differenza che gli Stoici si riferiscono a una dimensione universale e non cittadina) e la mancanza di livelli intermedi fra saggi e stolti, comporta che questi siano definiti \u00abmalevoli e ostili gli uni con gli altri\u00bb.\nIn definitiva, ci\u00f2 che importa rimarcare \u00e8 che al centro del razionalismo stoico v'\u00e8 l'idea di una legge che, essendo razionale, \u00e8 universale. Alla legge della ragione obbediscono, dunque, tanto i saggi, quanto le leggi positive e lo Stato. L'etica e la politica stoica sono essenzialmente giusnaturalistiche e se, da un lato, queste possono essere vittime dell'astrattismo, dall'altro lato non pu\u00f2 tacersi la funzione della dottrina del diritto naturale che, rifuggendo da ogni astrattismo, presuppone il dominio della ragione sull'attivit\u00e0 politica e legislatrice. L'intuizione stoica nel campo etico godr\u00e0 di una enorme fortuna, influenzando la filosofia romana e la teologia morale cristiana.\nIl diritto naturale nella filosofia romana.\nBench\u00e9 i Romani fossero d'indole pratica e poco avvezzi alla meditazione filosofica, essi riuscirono a formulare, attraverso l'influenza greca, alcune dottrine, seppur non originali, incentrate sui temi del diritto, della giustizia, della societ\u00e0 e dello Stato. Tuttavia, proprio in virt\u00f9 della loro indole pratica (che rese possibile la fondazione della scienza giuridica), i Romani si riferirono alle filosofie greche meglio rispondenti ai problemi della vita quotidiana, prescegliendo non di rado orientamenti eclettici; nonostante ci\u00f2, anche a Roma vi furono seguaci delle tradizionali dottrine greche, soprattutto di quell'indirizzo Stoico che, presupponendo uno Stato universale, ben si adattava al temperamento severo ed austero dei latini e, cosa pi\u00f9 importante, riusciva a giustificare l'esistenza dell'Impero romano.\nA Roma, dunque, accanto all'epicureismo (che ebbe come massimo interprete dell'argomento di cui si questiona il poeta Lucrezio, primo ideologo del contrattualismo), ebbe fortuna, ma in misura molto maggiore, lo stoicismo che influenz\u00f2, oltre le filosofie di Seneca, Marco Aurelio ed Epitteto, gli orientamenti dei giureconsulti. Lo stoicismo romano, per\u00f2, non \u00e8 pi\u00f9 quello dell'antica \"Sto\u00e1\", giacch\u00e9 esso \u00e8 vocato all'eclettismo, subendo l'influenza delle dottrine platoniche e aristoteliche che avevano segnato anche la Media \"Sto\u00e1\" di Panezio e Posidonio, nonch\u00e9 a un profondo senso religioso.\nDa un profondo sentimento religioso \u00e8 infatti segnato il pensiero di Lucio Anneo Seneca, il quale postula un'ideale fratellanza fra tutti gli uomini, perch\u00e9 \u2013 come si legge nelle \"Lettere morali a Lucilio\" \u2013 \u00absiamo le membra di un grande corpo; la natura ci ha tratto alla vita stretti da un vincolo di parentela\u00bb, ispirandoci amore reciproco e facendoci solidali; conferendo sostanza all'equit\u00e0 e alla giustizia. Nel pensiero di Seneca manca, dunque, la rigida distinzione stoica fra \u00absaggi\u00bb e \u00abstolti\u00bb, poich\u00e9, essendo tutti gli uomini consanguinei e fratelli, ogni uomo \u00e8, per il sol fatto di essere uomo, partecipe all'essenza divina, unica e immutabile. Atteggiamento riconfermato anche in un'altra epistola, ove, riferendosi alla schiavit\u00f9, stabilisce che non esistono schiavi ma \u00abesseri umani\u00bb compagni di schiavit\u00f9, perch\u00e9 la sorte ha lo stesso potere tanto su noi quanto su loro. Il panteismo stoico produsse in Seneca il convincimento \u00abche \u00e8 pi\u00f9 miserevole recar danno che subirlo\u00bb; convincimento che lo condusse, secondo il racconto di Tacito, ad affrontare la pena capitale \u00abimpavido\u00bb.\nAnaloghi atteggiamenti caratterizzano il pensiero di Epitteto, per il quale tutti gli uomini sono fratelli perch\u00e9 \u00abveniamo da Dio tutti\u00bb, nonch\u00e9 quello dell'imperatore Marco Aurelio Antonino. Marco Aurelio, nello scritto \"A s\u00e9 stesso\", stabilisce che ogni uomo, essendo per \u00abpropria costituzione e natura [...] razionale e socievole\u00bb, \u00e8 \u00abaffine\u00bb del suo simile, amando \u00abl'umana stirpe\u00bb, financo \u00abchi sbaglia\u00bb, perch\u00e9 \u00ab\u00e8 proprio dell'uomo benignit\u00e0 verso i propri simili\u00bb. Infatti anche chi agisce male partecipa all'unico destino divino, essendo membro del corpo unico degli esseri razionali. L'imperatore filosofo conclude la sua riflessione statuendo che \u00abcommette empiet\u00e0 chiunque fa ingiustizia. Si pensi che mentre l'universale natura ha congegnato le creature razionali per reciproco aiuto (quindi debbono aiutarsi l'una con l'altra secondo il merito di ciascuna, mentre non debbono costituire motivo di danno vicendevole), chi ne trasgredisce il decreto commette empiet\u00e0, ed \u00e8 evidente che la commette contro la pi\u00f9 venerabile Dea\u00bb.\nQueste idee di uguaglianza e fratellanza che permeano il pensiero latino, pur fondandosi su una supposta essenza razionale comune a tutti gli uomini, ispireranno, da un lato, l'etica cristiana della teologia medievale e, dall'altro, in virt\u00f9 del fondamento razionale di queste dottrine, correnti di pensiero giuridiche moderne.\nIl pensatore romano che concentr\u00f2 maggiormente i suoi sforzi intellettuali sui temi della legge e dello Stato, pur non essendo, da quanto risulta dalle \"Epistulae ad Atticum\", filosofo originale, fu Marco Tullio Cicerone, oratore forense e uomo politico, vissuto fra 106 a.C. e il 43 a.C.. La dottrina di Cicerone, caratterizzata dall'eclettismo (giacch\u00e9 esprimeva idee \u00abnon molto distanti dalle posizioni dei peripatetici\u00bb, tentando di \u00abessere contemporaneamente socratico e platonico\u00bb, secondo un orientamento congeniale alla filosofia di Panezio di Rodi, Posidonio di Apamea e di Antioco di Ascalona) e da una conoscenza profonda delle questioni giuridiche, pu\u00f2 considerarsi la prima vera filosofia del diritto. Nella sua ricerca speculativa intorno al diritto fu ispirato dalla dottrina della Media \"Sto\u00e1\" di Panezio, accentuandone l'accoglimento dell'aristotelismo, nonch\u00e9 dal platonismo eclettico di Antioco di Ascalona. Il metodo della ricerca filosofica adottato da Cicerone fu quello consistente nell'accoglimento delle conclusioni condivise dalle diverse scuole di pensiero che si erano avvicendate nel corso del tempo, perch\u00e9, da quanto emerge dalle \"Tusculanae disputationes\", il miglior criterio della verit\u00e0 \u00e8 il consenso generale.\nCicerone, nel \"De legibus\", considerata la prima opera di filosofia del diritto della storia del pensiero, ricerca l'origine (\"fons\") del diritto, la quale \u00e8 rinvenibile non gi\u00e0 nella legge positiva, bens\u00ec nella natura razionale dell'uomo, perch\u00e9 \u00abla legge \u00e8 ragione suprema insita nella natura, che comanda ci\u00f2 che si deve fare e proibisce il contrario: ragione che, attuantesi nel pensiero dell'uomo, \u00e8 appunto la legge\u00bb. Da questa legge della ragione, uguale in ogni luogo e in ogni tempo, sorta prima della fondazione di ogni Stato e di ogni norma positiva, trae le mosse il principio del diritto. L'ispirazione giusnaturalistica di Cicerone \u00e8 manifestata anche in un altro luogo del \"De legibus\", ove afferma che \u00e8 \u00abcosa stoltissima considerare giusto tutto ci\u00f2 che sia stabilito nei costumi o nelle leggi dei popoli\u00bb, perch\u00e9 \u00abunico \u00e8 il diritto che tiene unita la societ\u00e0 umana, ed unica la legge che ne \u00e8 fondamento, legge che consiste nella retta norma del comandare e del vietare; e colui che non la riconosce \u00e8 ingiusto, stia essa scritta in qualche luogo o no\u00bb. Se dovessimo concludere che la fonte del diritto \u00e8 la legge positiva, prosegue Cicerone, si dovrebbe ritenere giusta ogni forma di sopruso o soperchieria approvata dal decreto o dal voto della massa, senza poter, in mancanza della legge naturale, distinguere fra la legge buona da quella cattiva. La legge, dice il filosofo, \u00abnon \u00e8 n\u00e9 un'invenzione di uomini, n\u00e9 una deliberazione di popoli, ma \u00e8 qualcosa di eterno, destinato a governare tutto il mondo con la saggezza del suo comando e del suo divieto\u00bb, giacch\u00e9 \u00abessa \u00e8 la retta ragione divina\u00bb.\nCicerone, nel terzo libro del \"De re publica\", ripropone con pi\u00f9 forza l'esistenza di una legge assolutamente vera in opposizione allo scettico Carneade, assertore della vanit\u00e0 della giustizia, sostenendo: \u00abLa vera legge \u00e8 la retta ragione, in accordo con la natura, diffusa fra tutti gli uomini, immutabile, eterna, quella che chiama al dovere con il suo comando, con il suo divieto distoglie dalla frode. [\u2026] Non \u00e8 permesso proporre modifiche a questa legge, n\u00e9 \u00e8 lecito derogare a una qualche sua disposizione, n\u00e9 \u00e8 possibile abrogarla interamente, n\u00e9 da questa possiamo essere esentati dal senato o dal popolo, [\u2026] n\u00e9 questa legge sar\u00e0 una a Roma, un'altra a Atene, una ora, un'altra in futuro, ma una sola legge terr\u00e0 unite tutte le genti e in ogni tempo, e sar\u00e0 uno solo comune guida e signore di tutti, il dio: lui di questa legge autore, arbitro, giudice; chi ad essa non ubbidir\u00e0, fuggir\u00e0 se stesso e, poich\u00e9 ha rifiutato la sua natura di uomo, proprio per questo sconter\u00e0 le pene pi\u00f9 gravi anche se sar\u00e0 riuscito a sfuggire a tutti quelli che comunemente sono ritenuti supplizi\u00bb.\nNel passo citato del \"De re publica\" emergono chiaramente le tre concezioni del diritto naturale che storicamente si sono presentate (legge della natura, della ragione, della divinit\u00e0) e ci\u00f2 era possibile in virt\u00f9 del panteismo stoico, secondo cui Dio, la natura e la ragione sono la stessa cosa. Tuttavia, quello che \u00e8 pi\u00f9 importante rimarcare \u00e8 che \u00abchi ad essa [\"scilicet\", alla legge naturale] non ubbidir\u00e0, fuggir\u00e0 se stesso\u00bb, ossia rifiuter\u00e0 la sua natura umana e razionale. Da ci\u00f2 si deduce che il diritto naturale \u00e8 inteso come norma della ragione che l'uomo, in quanto uomo, d\u00e0 a s\u00e9 stesso. Questo passo del \"De re publica\" ha un'importanza fondamentale, perch\u00e9 permette il corretto intendimento non solo del giusnaturalismo ciceroniano, bens\u00ec di tutta l'antichit\u00e0 greco-romana. Difatti, gi\u00e0 dai presocratici, l'ordine della natura altro non era che il complesso delle necessit\u00e0 giuridiche e sociali trasferite al mondo fisico e, nel momento in cui si \u00e8 definito con pi\u00f9 accuratezza il significato di \u00abgiusto per natura\u00bb, questo fu fatto coincidere con la retta ragione. Ci\u00f2 comporta che il diritto di natura non \u00e8 una realt\u00e0 oggettiva, esterna, sub\u00ecta dai consociati, bens\u00ec rappresenta la loro essenza, la loro ragione che \u2013 usando le parole di Cicerone espresse nel \"De officiis\" \u2013 \u00abregola la vita degli d\u00e8i e degli uomini\u00bb.\nObbedendo alla legge naturale l'uomo, secondo la visione ciceroniana, obbedisce s\u00ec alla natura divina, ma, inoltre, obbedisce a se stesso, secondo il senso proprio della parola autonomia: dare leggi a se stessi.\nIl diritto naturale nella giurisprudenza romana.\nLa lezione stoica proficuamente accolta da Cicerone, si trasfuse nella coscienza giuridica romana, ma i giureconsulti, non essendo filosofi, ne trassero scarsi e rozzi ammaestramenti, interpretando la natura (che per gli Stoici era permeata dalla ragione divina) come atavico istinto comune anche agli esseri irrazionali. Esempio emblematico del cattivo intendimento della dottrina stoica \u00e8 quello di Ulpiano, allorquando stabilisce che \u00abil diritto naturale \u00e8 quello che la natura ha insegnato a tutti gli esseri animati; ed infatti questo diritto non \u00e8 proprio del genere umano, bens\u00ec \u00e8 comune a tutti gli esseri animati che nascono in terra ed in mare, ed anche agli uccelli. Di qui discende l'unione del maschio e della femmina, che noi chiamiamo matrimonio, di qui la procreazione e l'allevamento dei figli; e infatti vediamo che anche agli altri animali, perfino a quelli selvaggi, si attribuisce la pratica di questo diritto\u00bb. La definizione ulpianea del diritto naturale, tutta pervasa di materialismo e determinismo, propone, pi\u00f9 che una norma statuente il dover fare, una necessit\u00e0 naturale, tradendo quel panteismo stoico che era in grado di compendiare una natura dell'essere e del dover essere in un'unica entit\u00e0. Questo passo di Ulpiano sar\u00e0 inserito nel \"Digesto\" giustinianeo (D. 1, 1, 1, 3) e insieme all'intero \"Corpus iuris civilis\" costituir\u00e0 oggetto di studio per le scuole giuridiche medievali.\nNel \"Corpus iuris civilis\" \u00e8 possibile rinvenire, accanto alla definizione della legge naturale proposta da Ulpiano, quella datane dal giureconsulto Paolo, secondo cui il diritto naturale \u00e8 \u00abquello che \u00e8 sempre giusto e buono\u00bb (D. 1, 1, 11). Nelle \"Istituzioni\", sempre accanto alla definizione ulpianea, ne \u00e8 riportata un'altra sicuramente risalente al tempo di Giustiniano I, dato l'uso di terminologie cristiane, secondo cui \u00able norme giuridiche naturali, che vengono osservate in modo uguale presso tutte le genti\u00bb, sono \u00abstabilite da una provvidenza divina\u00bb (I. 1, 2, 11).\nInvero, bench\u00e9 in altri luoghi del \"Corpus iuris civilis\" ci si riferisca a un diritto naturale come istinto comune agli animali, la concezione di fondo rinvenibile a seguito di una attenta riflessione \u00e8 quella pi\u00f9 alta, riferibile alla dottrina stoica. Cos\u00ec si giustificano i riferimenti di Ulpiano a una naturale libert\u00e0 ed eguaglianza degli uomini, i quali sono schiavi in forza del \"ius gentium\"; cos\u00ec sono giustificabili le affermazioni riportate nelle \"Istituzioni\" giustinianee secondo cui la prigionia e la schiavit\u00f9, \u00abcontrarie al diritto naturale\u00bb, sono sorte in conseguenza delle guerre e del \"ius gentium\". Va tuttavia osservato che questo \"ius gentium\", distinto dai giureconsulti romani dal \"ius naturale\" e non di rado ad esso contrapposto, pu\u00f2 apparire in alcune riflessioni molto simile al diritto naturale, giungendo addirittura a identificazioni confondenti. A onor del vero, sia all'inizio delle \"Istituzioni\" giustinianee, sia nel passo ulpianeo col quale si apre il \"Digesto\", \u00e8 riportata una tripartizione del diritto in \"ius naturale\", \"ius gentium\" e \"ius civile\". La definizione del diritto naturale riportata nelle \"Istituzioni\", come si \u00e8 dianzi notato, \u00e8 quella ulpianea di un diritto comune \u00aba tutti gli esseri animati\u00bb; il \"ius civile\" \u00e8 invece definito con le parole di Gaio, secondo le quali esso \u00e8 il diritto proprio di ciascuno Stato; il \"ius gentium\" \u00e8 definito ancora con le parole di Gaio, secondo cui \u00e8 il diritto osservato egualmente presso tutti i popoli \u00abche la ragione naturale stabilisce fra tutti gli uomini\u00bb (I. 1, 2, 1). Come si \u00e8 detto, sovente l'identificazione fra \"ius naturale\" e \"ius gentium\" risulta confondente, giacch\u00e9 entrambi sembrano essere frutto della \"naturalis ratio\", e da tale assurdo non sfugge nemmeno il pensiero giuridico di Cicerone allorch\u00e9 nel \"De haruspicum responso\" parla di un \u00ab\"ius gentium\" per legge di natura\u00bb. Le tre nozioni di \"ius honorarium\", \"ius gentium\" e \"ius naturale\", in sostanza, appaiono distinte, ma sovente sovrapponibili e intersecabili l'una con le altre.\nUna possibile interpretazione pu\u00f2 essere quella secondo cui la tripartizione (\"ius civile\", \"gentium\", \"naturale\") risalirebbe a un'et\u00e0 pi\u00f9 tarda e che la giurisprudenza classica fosse a conoscenza della sola bipartizione fra \"ius civile\" e \"ius gentium\"; certo \u00e8 che presso Gaio, il quale visse nel secolo II d.C., si rinviene tale bipartizione e del \"ius gentium\" o \"ius naturale\", si pu\u00f2 cogliere una definizione profondissima, scevra d'influenze metafisiche, che non pensa un diritto fuori dal corso storico e venato d'intellettualismo astratto, bens\u00ec presuppone un diritto radicato nella storia, positivo e adoperato dai Romani, frutto della ragione, non gi\u00e0 della volont\u00e0 dello Stato: esso \u00e8 diritto naturale in virt\u00f9 della sua umanit\u00e0. A cotesta interpretazione non dovrebbe ostare il riferimento all'immutabilit\u00e0 nel tempo del diritto naturale rinvenuto nella definizione paolina (secondo cui esso \u00e8 \u00abquello che \u00e8 \"sempre\" giusto e buono\u00bb), dacch\u00e9 non \u00e8 da intendere in senso necessariamente antistorico, potendo comunque significare che il diritto naturale, pur mutando nel tempo, soddisfa costantemente l'esigenza etica della giustizia.\nPu\u00f2 dunque concludersi che per i giureconsulti romani il diritto naturale non fu un'idealit\u00e0 astratta, anche in virt\u00f9 dell'utilizzo pratico che ne fecero, positivizzandolo. Difatti, nella compilazione giustinianea sono contenute diverse applicazioni del diritto naturale (anche se, spesso, v'\u00e8 confusione col \"ius gentium\") nel campo, ad esempio, della tutela degli impuberi (I. 1, 20, 6) o dell'arricchimento con danno altrui (D. 50, 17, 206). Di straordinaria importanza sono, inoltre, i richiami \u2013 a dire il vero rari nell'antichit\u00e0 \u2013 a diritti naturali soggettivi, nonch\u00e9 l'affermazione che il diritto positivo non pu\u00f2 sopprimerli (I. 3, 1, 11). Infine, ci\u00f2 che, per converso, nel diritto romano manca \u00e8 la contrapposizione fra diritto naturale e positivo, dacch\u00e9 il \"ius naturale\" \u00e8 una forma di diritto positivo.\nLa filosofia greco-giudaica: Filone di Alessandria.\nPer la filosofia giuridica la storia dell'Ebraismo ha notevole importanza, perch\u00e9 l'idea di legge \u00e8 stata al centro della vita religiosa, sociale e politica del popolo ebreo, fino al punto di far assumere alla morale ebraica caratteri legalistici, ossia facendo coincidere la moralit\u00e0 con la stretta osservanza dei precetti della legge. Infatti, essendosi il popolo d'Israele obbligato giuridicamente all'osservanza della Legge divina (la cosiddetta \"Tor\u00e0h\") con la speranza di conservare la propria salvezza e prosperit\u00e0, la religione ebraica appare dominata dal giuridicismo. L'etica ebraica, dunque, rinvenendo il suo fondamento in una legge rivelata dalla divinit\u00e0, espunge ogni residuo giusnaturalismo, venandosi di caratteri volontaristici e trapassando nel misticismo.\nQuesti orientamenti marcatamente volontaristici e legalistici dell'etica ebraica furono mitigati dal sincretismo di Filone di Alessandria (pensatore vissuto fra il I secolo a.C. e il II d.C.), attraverso una serie di commenti all'Antico Testamento (il cosiddetto \"ber\u00eeth\", ossia \u00abpatto\u00bb) che cercano di accordare il racconto biblico con motivi appartenenti alla filosofia greca.\nFilone ricupera al pensiero giudaico il concetto fondamentale dell'etica greca secondo cui il mondo sarebbe espressione di un ordine razionale in quanto ordine giuridico. L'armonia (\"k\u00f3smos\") dell'universo generata da Yahweh \u00e8 intesa da Filone come ordine di giustizia e di buon reggimento politico realizzato dal sovrano per mezzo dell'eguaglianza giuridica, perch\u00e9, come scrive nel \"De decalogo\", \u00abvi \u00e8 un'unica causa del mondo ed un'unica guida re, che tiene le redini e che regge il timone dell'universo conservandolo, e che ha cacciato dal cielo l'oligarchia e l'oclocrazia, le forme di governo insidiose che hanno origine dal disordine e dall'avidit\u00e0\u00bb. Sulla giustizia dice che nessun poeta o prosatore \u00e8 in grado di cantarne le lodi: la giustizia \u00e8 figlia dell'uguaglianza, perch\u00e9 essa ha disposto bene ogni cosa in cielo e in terra \u00absecondo leggi e norme immutabili\u00bb. L'uguaglianza \u00abnell'universo costituisce l'ordine armonico, negli Stati \u00e8 la migliore delle forme di governo, la democrazia, e nelle anime \u00e8 la virt\u00f9\u00bb.\nCome per i filosofi greci, anche per Filone esistono leggi di natura non scritte (\"\u00e1graphoi n\u00f3moi\"), secondo le quali tutti gli uomini sono eguali. Parlando degli Esseni, Filone riferisce che essi esecravano la schiavit\u00f9 perch\u00e9 ritenevano ingiusto ed empio violare la legge di natura che ha generato, a guisa di madre, gli uomini tutti uguali, come fratelli. Ma il passo pi\u00f9 importante per l'argomento filosofico del diritto \u00e8 quello che, all'interno del commento al racconto biblico della vita di Mos\u00e8, riguarda le leggi che questi aveva ricevuto da Dio. Nella Bibbia il valore e il fondamento della legislazione mosaica \u00e8 derivato dalla volont\u00e0 divina. Filone, invece, vede le leggi mosaiche \u00absegnate dai sigilli della natura\u00bb, facendone discendere il valore dalla loro conformit\u00e0 a natura piuttosto che a un decreto divino, secondo la concezione greca. Nel \"De migratione Abrahami\" Filone \u2013 che \u00e8 pienamente edotto sul fine conservativo della societ\u00e0 perseguito dalla legge \u2013 inferisce che vivere secondo natura significa condurre un'esistenza sotto la guida della retta ragione (\"orth\u00f2s l\u00f3gos\") e lo stesso avviene seguendo Dio. La gloria dei Patriarchi, scrive Filone, consistette nell'aver vissuto, precedentemente alla rivelazione della legge divina a Mos\u00e8, incarnando la legge della ragione.\nSecondo Filone, dunque, il valore della legge divina sta nella sua conformit\u00e0 alla natura intesa come retta ragione. Dio, natura e ragione sono una cosa sola come nel panteismo stoico, ma in Filone l'identificazione \u00e8 assai pi\u00f9 rilevante perch\u00e9 qui non si tratta del Dio stoico, principio metafisico immanente all'universo, bens\u00ec del Dio ebraico, inteso come Dio personale, creatore e reggitore dell'universo, che, in quanto entit\u00e0 trascendente, sarebbe dovuta rimanere ben al di sopra della natura e della ragione. La formazione greca di Filone, invece, lo conduce alla ricerca della giustificazione della legge mosaica, rinvenendola non gi\u00e0 nella volont\u00e0 di Dio, ma nella sua intrinseca razionalit\u00e0. Ad analoghe conclusioni saranno condotti i pensatori cristiani dei primi secoli nel momento in cui identificheranno, in virt\u00f9 della loro formazione greca, la vera legge con la retta ragione.\nIl cristianesimo antico e san Paolo.\nIl cristianesimo prese le mosse dalla predicazione di Ges\u00f9 di Nazareth (\"euangh\u00e8lion\", il Vangelo, la \u00abbuona novella\u00bb) nell'ambiente ebraico in un momento in cui forte era il bisogno dell'uomo d'incontrarsi con Dio.\nE il messaggio del Cristo soddisfece questa esigenza, annunziando non gi\u00e0 la palingenesi della societ\u00e0 terrena e delle sue istituzioni politiche, bens\u00ec l'avvento del regno di Dio. Al prefetto Pilato che domanda se egli fosse \u00abil re dei Giudei\u00bb (\"Giovanni\", 18, 33), il Nazareno replica che il suo \u00abregno non \u00e8 di questo mondo\u00bb (\"Giovanni\", 18, 36). Al Cristo, infatti, nulla importa delle cose mondane, socio-politiche e in ispecie giuridiche, egli esorta, al contrario, a \u00abrendere a Cesere ci\u00f2 che \u00e8 di Cesare e a Dio ci\u00f2 che \u00e8 di Dio\u00bb (\"Marco\", 12, 17), dispensando rabbuffi ai Farisei, colpevoli di aver \u00abusurpato la chiave della scienza\u00bb (\"Luca\", 11, 52), impedendo agli uomini di condurre un'esistenza secondo la volont\u00e0 divina. Ma il Cristo, pur non curandosi della mondanit\u00e0, non ebbe l'intenzione di \u00ababolire la Legge\u00bb; anzi, egli proclam\u00f2 d'esser venuto per darle \u00abcompimento\u00bb (\"Matteo\", 5, 17). E ci\u00f2 si consegue non gi\u00e0 con la gretta e letterale osservanza di essa, come facevano i Farisei, bens\u00ec abbandonandosi all'amore per il Padre e per il prossimo: \u00abAmerai il Signore Dio tuo con tutto il cuore, con tutta la tua anima e con tutta la tua mente. Questo \u00e8 il pi\u00f9 grande e il primo dei comandamenti. E il secondo \u00e8 simile al primo: Amerai il prossimo tuo come te stesso. Da questi due comandamenti dipendono tutta la Legge e i Profeti\u00bb (\"Matteo\", 22, 37-40).\nL'idea del diritto \u00e8 dunque assente nei vangeli, i quali sono totalmente concentrati sull'annunzio del regno dei Cieli, una societ\u00e0 mistica non retta da norme di coesistenza n\u00e9 da istituzioni giuridiche.\nPrima della conversione al cristianesimo, Paolo di Tarso fu, da quanto risulta dalla \"Lettera ai Filippesi\", \u00abirreprensibile quanto alla giustizia che deriva dall'osservanza della legge\u00bb (\"Filippesi\", 3, 6), assecondando un atteggiamento legalistico invalso nella pratica della \u00abgiustizia\u00bb farisaica. Il legalismo veterotestamentario che vincolava l'uomo a Dio e Dio all'uomo, a guisa di una obbligazione giuridica, al fine di conseguire la salvezza materiale del popolo d'Israele, in seguito alla conversione di Paolo, si risolve in una concezione della vita ultraterrena: \u00abIn realt\u00e0\u00bb, scrive san Paolo, \u00abmediante la legge io sono morto alla legge, per vivere per Dio. Sono stato crocifisso con Cristo e non sono pi\u00f9 io che vivo, ma Cristo vive in me. Questa vita nella carne, io la vivo nella fede del Figlio di Dio, che mi ha amato e ha dato se stesso per me. Non annullo dunque la grazia di Dio; infatti se la giustificazione viene dalla legge, Cristo \u00e8 morto invano\u00bb (\"Galati\", 2, 19-21). Per Paolo \u00abdalle opere della legge non verr\u00e0 mai giustificato nessuno\u00bb (\"Galati\", 2, 16), giacch\u00e9 \u00abper mezzo della legge si ha solo la conoscenza del peccato\u00bb, e l'unica redenzione potr\u00e0 giungere agli uomini \u00abda Cristo Ges\u00f9\u00bb (\"Romani\", 3, 20-24), in forza della \u00ablegge della fede\u00bb (\"Romani\", 3, 27), che libera dal peccato e dalla morte (\"Romani\", 8, 2). Ma la legge cui si riferisce Paolo non \u00e8 vera legge, poich\u00e9 essa si risolve, secondo l'insegnamento evangelico, in \u00abun amore vicendevole\u00bb fra gli uomini (\"Romani\", 13, 8). L'Apostolo Paolo, dunque, rifiuta la legge in generale, perch\u00e9 la legge rappresenta la mondanit\u00e0, il peccato, la morte, ossia tutto ci\u00f2 da cui il Cristo \u00e8 venuto a redimere l'uomo, sottraendolo dal soddisfacimento dei \u00abdesideri della carne\u00bb, per farlo \u00abguidare dallo Spirito\u00bb, il quale evita all'uomo di rimanere \u00absotto la legge\u00bb (\"Galati\", 5, 16-18).\nTenuto conto della svalutazione paolina della legge, la quale \u00e8 superata nell'amore per il Cristo, \u00e8 possibile dar l'interpretazione corretta di un passo della \"Lettera ai Romani\" (2, 14-15), in cui, fin dall'antichit\u00e0, fu vista l'accettazione dell'Apostolo Paolo della dottrina del diritto naturale, favorendo grandemente l'introduzione di tale teoria entro la morale cristiana.\nNei versetti 14-15 del secondo capitolo della \"Lettera ai Romani\", Paolo stabilisce che i Gentili, i quali \u00abnon hanno legge\u00bb (ossia non avevano, a differenza degli Ebrei, la legge rivelata da Dio), \u00abper natura agiscono secondo la legge\u00bb, sicch\u00e9 \u00abessi dimostrano che quanto la legge esige \u00e8 scritto nei loro cuori\u00bb. Senza dubbio san Paolo si riferisce a un principio di condotta intimo all'uomo, il quale, per l'uso dell'espressione \u00abper natura\u00bb, pu\u00f2 intendersi come \u00ablegge naturale\u00bb. Ma essendo questo principio naturale di condotta equiparato alla legge mosaica, poich\u00e9 esso ne fa le veci presso i Gentili che non hanno goduto della rivelazione, non ha valore. E non ha valore in virt\u00f9 di ci\u00f2 che si \u00e8 stabilito precedentemente, perch\u00e9 Paolo rifiuta ogni legge e, dunque, anche la mosaica: essa caratterizza le popolazioni non redente dal Signore e schiave del peccato. Anche se l'Apostolo Paolo avesse riconosciuto \u2013 ma ci\u00f2 non pu\u00f2 essere affermato con sicurezza \u2013 l'esistenza di una legge naturale valida per tutti gli uomini, egli non potrebbe essere considerato un giusnaturalista per ci\u00f2 solo. La legge naturale, infatti, \u00e8 e rimane legge, la quale non potrebbe non essere rifiutata dall'aspro antilegalismo del cristianesimo antico, soprattutto perch\u00e9 questo trova un'estremizzazione proprio nel pensiero di san Paolo. Del resto, ogni riferimento a una legge scritta \u00abper natura\u00bb nei cuori degli uomini \u00e8, nell'epistolario paolino, secondario. Accennare a questi versetti della \"Lettera ai Romani\" \u00e8 comunque utile, perch\u00e9 attraverso essi il giusnaturalismo stoico e ciceroniano sar\u00e0 accettato dagli scrittori cristiani posteriori. Infatti, solo ritenendo che san Paolo avesse accolto le idee stoiche e ciceroniane, queste avrebbero potuto farsi strada nella morale cristiana, poich\u00e9 la dottrina giusnaturalistica, oltrech\u00e9 cozzare con il fermo antilegalismo cristiano, \u00e8 frutto di una tradizione pagana.\nIl diritto naturale nel pensiero dei Padri della Chiesa.\nAllorch\u00e9 il cristianesimo, per resistere alle persecuzioni e assicurare la propria unit\u00e0 contro sbandamenti ed errori, dovette mettere a sistema e chiarire i propri presupposti teorici, riusc\u00ec a cogliere quelle verit\u00e0 che solo imperfettamente la filosofia greca era riuscita a raggiungere. Posta la pietra angolare sul terreno della filosofia, il cristianesimo afferm\u00f2 la propria continuit\u00e0 col pensiero greco, presentandosi come la sua compiuta realizzazione. Questa continuit\u00e0 col pensiero greco fu giustificata affermando l'unit\u00e0 della ragione (\"l\u03ccgos\") che Dio cre\u00f2 identica per gli uomini di tutti i tempi e a cui la rivelazione cristiana apport\u00f2 l'ultimo e sicuro fondamento. Con ci\u00f2 si afferm\u00f2 l'unit\u00e0 fra religione e filosofia, che permise agli scrittori cristiani dei primi secoli di avere un presupposto tramite cui suffragare la propria ricerca. Anche quando i pensatori cristiani stabiliscono l'antitesi fra dottrina pagana e cristiana (come, ad esempio, Taziano), questa \u00e8 posta su un piano squisitamente filosofico, confermando la continuit\u00e0 fra cristianesimo e filosofia. Il periodo dottrinale in cui si tent\u00f2 d'interpretare, da un lato, il cristianesimo attraverso concetti desunti dalla filosofia greca e, dall'altro, la filosofia greca attraverso il cristianesimo, \u00e8 la Patristica. In questo periodo i Padri della Chiesa, sono ispirati e aiutati dalle filosofie pagane, servendosi maggiormente, non senza fraintendimenti, di quella Stoica.\nIn tema di legge morale, i Padri della Chiesa ebbero la tendenza ad assimilare l'insegnamento ebraico con quello greco, come gi\u00e0 aveva fatto Filone di Alessandria; ma per i Padri il dato \u00e8 assai pi\u00f9 rilevante, poich\u00e9 i loro orientamenti influenzarono profondamente gli sviluppi della morale cristiana. La filosofia Patristica, se da un lato accoglieva l'idea derivante dalla tradizione ebraica della legge come norma positiva posta dalla volont\u00e0 incondizionata di Dio, dall'altro lato accoglieva l'orientamento greco-romano dell'esistenza di una legge suprema, quella di natura, dettata dalla ragione umana.\nCome si \u00e8 precedentemente detto, il cristianesimo antico, specificamente con san Paolo, aveva rifiutato l'idea della legge, sia positiva che di natura, perch\u00e9 per mezzo di essa \u00absi ha solo la conoscenza del peccato\u00bb. E dal peccato si pu\u00f2 essere redenti solo seguendo il Cristo, in grado di far rinascere nello Spirito: \u00abse vi lasciate guidare dallo Spirito\u00bb, scrive san Paolo, \u00abnon siete pi\u00f9 sotto la legge\u00bb (\"Galati\", 5, 18). Al rifiuto della legge, il cristianesimo delle origini affianca la contrapposizione fra natura e Grazia, giacch\u00e9, per natura, l'uomo \u00e8 schiavo del peccato e incapace di salvarsi; la Grazia divina, invece, lo riscatta dalla condizione peccaminosa e mondana. Un ulteriore tratto caratteristico dell'antico cristianesimo era l'inconciliabilit\u00e0 fra ragione e fede: la fede, collegata intimamente alla Grazia divina, era l'unica via per la verit\u00e0; la ragione, invece, essendo carattere \"naturale\" dell'umanit\u00e0, era legata alla mondanit\u00e0 e al peccato.\nL'idea di una legge naturale e razionale sembrava, dunque, contrastare tre volte con le intuizioni cristiane delle origini: perch\u00e9 legge, perch\u00e9 natura e perch\u00e9 ragione. Ma se, a lungo andare, l'idea di legge fu accolta anche dalla societ\u00e0 cristiana, dando vita alla Chiesa, organo produttivo di regole di vita e di coesistenza, pi\u00f9 difficile fu accogliere una legge naturale rispondente ai canoni razionali dell'uomo, perch\u00e9 una tale legge produceva insanabili contrasti con le concezioni di fondo del cristianesimo.\nI Padri della Chiesa anteriori a sant'Agostino non si curarono delle aporie cagionate dal considerare conciliabili fra loro i fondamenti del cristianesimo e le intuizioni greche. Essi, inoltre, non valutarono con attenzione le diverse conseguenze che, per una morale religiosa, potevano discendere dalla considerazione della legge come buona in quanto derivante dalla volont\u00e0 di Dio o voluta da Dio perch\u00e9 buona in s\u00e9. Di tutto ci\u00f2 i primi Padri non si curano, assimilando fra loro la legge di Dio, la legge di natura e la legge della ragione, con evidente richiamo alla dottrina Stoica. Ma gli Stoici potevano arrischiare una simile assimilazione, perch\u00e9, essendo panteisti e immanentisti, non si riferivano a un Dio personale e trascendente. Percorrendo la via dell'assimilazione di tre concetti manifestamente inconciliabili fra loro, i primi Padri della Chiesa lasciarono che la morale cristiana si venasse di caratteri immanentistici.\nL'accoglimento senza remore di una dottrina pagana come quella giusnaturalistica, fu facilitato dalla lettura isolata dei versetti 14-15 del secondo capitolo della \"Lettera ai Romani\" di san Paolo Apostolo, ove si afferma che gli uomini, pur non conoscendo la legge rivelata da Dio, possono realizzarne \u00abper natura\u00bb i precetti, avendoli scritti nei loro cuori. L'assimilazione compiuta dai Padri fra legge mosaica e legge naturale fece sorgere fra alcuni di essi il dubbio circa la necessit\u00e0 della rivelazione a Mos\u00e8 della legge divina, dato che l'uomo \u00abper natura\u00bb ne possedeva gi\u00e0 i precetti. I pi\u00f9 cercarono di risolvere l'aporia stabilendo che l'uomo in origine, allo stesso modo dei Patriarchi anteriori a Mos\u00e8, conduceva la propria esistenza secondo la legge naturale e che solo in seguito, essendosi l'uomo corrotto, sia sorta pressante la necessit\u00e0 di confermare positivamente la legge naturale.\nIl concetto del diritto naturale fa la sua prima comparsa nella letteratura cristiana gi\u00e0 nel secolo II d.C., quando san Giustino, padre apologeta di formazione greca, afferma che il genere umano soggiace alla legge di natura, universalmente valida e immutabile, stabilendo la desuetudine della legge mosaica, un tempo valida solo per gli Ebrei. Atenagora, mette sul medesimo piano legge divina e naturale, definendo esplicitamente quest'ultima come ragione. Agli inizi del III secolo d.C., Clemente Alessandrino, nel suo scritto \"Stromata\", stabilisce che la legge divina e quella di natura sono una cosa sola, identificandole nella retta ragione (\"l\u00f3gos orth\u00f3s\"), con evidente richiamo alla nomenclatura stoica. Origene, massimo esponente della Patristica greca, parla di \u00ablegge della natura, cio\u00e8 Dio\u00bb, stabilendo che essa \u00e8 scritta nella mente di tutti, assegnandole il nome di \u00abforza della ragione\u00bb. Origene, inoltre, esorta tutti a seguire la legge di natura, \u00abregina di tutte\u00bb, abbandonando l'osservanza delle norme positive, poste dalla volont\u00e0 legislatrice, poich\u00e9 esse sono \u00ableggi illegali\u00bb (\"\u00e1nomoi n\u00f3moi\"). Col pensiero dei primi Padri la svalutazione delle leggi civili non deriva pi\u00f9 dalla loro appartenenza alla mondanit\u00e0, bens\u00ec dalla loro difformit\u00e0 alla legge di natura, la quale \u00e8 \u00abscritta per natura nelle menti di tutti\u00bb. Attraverso l'eredit\u00e0 greca, dunque, il cristianesimo sostituisce al misticismo e al volontarismo teologico, il giusnaturalismo razionalistico.\nMeno inclini al razionalismo furono, invece, i Padri di tradizione latina e, fra di essi, ne fu particolarmente lontano Tertulliano, detrattore della ricerca filosofica e sostenitore della sola fede. Eppure, con riguardo al tema della legge, Tertulliano antepone la legge naturale a quella divina, sostenendo che i precetti assegnati a Mos\u00e8 erano gi\u00e0 conosciuti da Adamo. Un altro Padre latino, Lattanzio, identific\u00f2 la legge naturale con la legge di Dio, accettando la concezione greco-romana del diritto naturale rappresentata \u00abda quella legge santa, quella legge celeste, che Marco Tullio [cio\u00e8 Cicerone] ha descritto con voce quasi divina nel terzo libro del \"De re publica\"\u00bb. Infatti, fu proprio grazie all'opera di Lattanzio che il passo ciceroniano sul diritto naturale giunse dall'evo medio, influenzandolo profondamente, fino ai giorni nostri.\nL'unico Padre preagostiniano a mettere in dubbio il valore di ogni legge, sia naturale che positiva, fu sant'Ambrogio, vissuto nel secolo IV d.C.. Nell'analisi dei versetti 14-15 del secondo capitolo della \"Lettera ai Romani\", Ambrogio s'interroga sulla necessit\u00e0 della legge positiva divina rivelata, poich\u00e9, da quanto risulta dalle parole di san Paolo, pur in mancanza della rivelazione, l'uomo agisce \u00abper natura\u00bb secondo la legge. Dal quesito che il santo pone a se stesso, egli inferisce che la necessit\u00e0 della rivelazione deriv\u00f2 dall'inosservanza della legge naturale; tuttavia, prosegue Ambrogio, dopo la venuta del Cristo, che ha redento l'uomo dal peccato, il solo strumento di salvezza \u00e8 la fede. Cionondimeno sant'Ambrogio in un altro luogo allude all'esistenza di una \u00ablegge vera\u00bb che \u00e8 \"sermo rectus\", che vale \"orth\u00f2s l\u00f3gos\", ossia retta ragione.\nI dubbi di Ambrogio sulla conciliabilit\u00e0 fra dottrina giusnaturalistica e concezione cristiana non furono condivisi dagli altri Padri, salvo che \u2013 ma non immediatamente \u2013 dal suo grande discepolo, Aurelio Agostino di Tagaste. Nessun altro s'accorse che l'indulgenza sui princ\u00ecpi insiti per natura nell'uomo, in grado di fargli conseguire il bene, rendeva superflua la redenzione e la Grazia, vanificando l'essenza del cristianesimo. Il pieno accoglimento della tradizione giusnaturalistica condusse addirittura san Giovanni Crisostomo a concludere che, al posto della legge divina rivelata, \u00e8 bastevole il ricorso al ragionamento e alla coscienza, poich\u00e9 \u00abDio ha fatto l'uomo capace da solo di raggiungere la virt\u00f9 e di evitare il vizio\u00bb, senza bisogno dell'aiuto della Grazia. Tuttavia il cristianesimo, attraverso l'accoglimento del giusnaturalismo, acquis\u00ec alla propria morale un elemento razionalistico e laico, giuridicizzandosi e abbandonando atteggiamenti mistici e volontaristici: grazie ad essa, il razionalismo etico greco, espresso dalla dottrina stoico-ciceroniana, giunger\u00e0 intatto, attraverso l'evo medio, fino alla morale moderna.\nCon Aurelio Agostino, santo vescovo d'Ippona vissuto fra il 354 e il 430 d.C., la speculazione teologica smette di essere oggettiva per saldarsi all'uomo che la formula. Difatti, il problema teologico di sant'Agostino \u00e8 incentrato sul problema dell'uomo Agostino, sulle sue inquietudini, sulla sua crisi mistica, sulla sua redenzione. La filosofia agostiniana \u00e8 imperniata sulla conoscenza dell'anima (ossia dell'uomo interiore) e di Dio (ossia dell'essere trascendente senza del quale non \u00e8 possibile conoscere le verit\u00e0 dell'io). In questa ricerca introspettiva Agostino richiama l'opera dei Neoplatonici e specificamente di Plotino; tuttavia, per i Neoplatonici l'introspezione \u00e8 prerogativa dei saggi, mentre per sant'Agostino \u00e8 caratteristica propria dell'uomo. L'opera agostiniana \u00e8 anche il risultato degli sviluppi della filosofia Patristica, i quali sono arricchiti da un significato umano che prima non avevano, divenendo elementi di vita interiore che si saldano alle inquietudini e al dubbio che attanaglia il santo vescovo d'Ippona: egli riesce a fondarli nella ricerca disciplinata dalla ragione e mossa verso l'Essere. Agostino, proprio come fece Platone per la filosofia greca, denunzia l'importanza della ricerca per la speculazione cristiana, ma, a differenza della ricerca platonica, quella agostiniana \u00e8 radicata nell'esperienza religiosa: Dio solo determina e guida la ricerca umana sia come speculazione (attraverso la fede nella rivelazione) sia come azione (attraverso la Grazia). Nella sua tormentata vita Agostino dovette fronteggiare una dura lotta dapprima contro lo scisma donatista, successivamente contro l'eresia pelagiana. La polemica con Pelagio, monaco inglese assertore dell'assoluta libert\u00e0 dell'uomo e della sua naturale bont\u00e0 incorrotta dal peccato, ebbe grande importanza nello sviluppo del pensiero agostiniano, specificamente per ci\u00f2 che concerne la dottrina del diritto naturale.\nInfatti, prima della polemica con Pelagio, iniziata intorno al 411 d.C., l'atteggiamento etico di sant'Agostino \u00e8 spiccatamente giusnaturalistico. Nel \"De diversis quaestionibus\" (composto fra il 388 e il 396 d.C.) Agostino adotta una definizione della giustizia tolta di peso dal \"De inventione\" ciceroniano, secondo cui essa \u00e8 \u00abdisposizione dell'animo, mantenuta nell'interesse comune, che attribuisce a ciascuno il proprio valore\u00bb, originata dalla natura; inoltre, Agostino prosegue la sua trattazione stabilendo che la \u00ablegge naturale\u00bb (\"lex naturalis\") \u00e8 frutto di una \u00abforza innata\u00bb che si rivela all'anima razionale. La tendenza giusnaturalistica del santo vescovo d'Ippona \u00e8 maggiormente espressa nel \"De libero arbitrio\", ove si dice che la legge positiva, storica (\"lex temporalis\"), \u00e8 invalida allorch\u00e9 non sia conforme alla legge eterna (\"lex aeterna\"), definita attraverso le parole di Cicerone come \u00abragione suprema\u00bb (\"summa ratio\"), soggiungendo che \u00abnon pare che possa esservi legge se questa non \u00e8 giusta\u00bb. Agostino, dunque, in questo periodo della sua vita, accetta senza riserve l'idea stoico-ciceroniana della legge naturale-razionale, rifiutando ogni volontarismo teologico, poich\u00e9 anche la legge positiva divina \u00e8 subordinata a quella naturale; infatti, sostiene il vescovo nel \"De libero arbitrio\", il male non \u00e8 male perch\u00e9 \u00e8 vietato da Dio, ma \u00e8 vietato da Dio perch\u00e9 \u00e8 male.\nNello scritto antimanicheo del 397-398 d.C. intitolato \"Contra Faustum\" Agostino, nello stesso luogo in cui definisce il peccato, fornisce una definizione della legge eterna che, sebbene non perspicua, ebbe importanza immensa. Il peccato, sostiene Agostino, \u00e8 \u00abun'azione, un detto, o un desiderio in contrasto con la legge eterna\u00bb; e la legge eterna \u00e8 \u00abragione divina oppure volont\u00e0 di Dio, la quale comanda che l'ordine naturale sia conservato e vieta che sia turbato\u00bb. Le parole usate da Agostino non intendevano distinguere fra ragione e volont\u00e0 di Dio, n\u00e9 erano volte a contrapporre l'una all'altra; tuttavia la definizione della legge eterna da ultimo espressa si prestava (e di fatto si prest\u00f2) a dar adito a un dilemma di non facile soluzione: infatti, una cosa \u00e8 pensare la legge eterna come ragione, alla quale, divina o meno che sia, partecipa sempre l'uomo, ritrovando la regola morale entro s\u00e9; altra cosa \u00e8 pensare la legge eterna come volont\u00e0 divina, poich\u00e9 in tal caso l'uomo subisce in via eteronoma la determinazione della morale imposta col decreto di Dio. Sant'Agostino, per il quale ragione e volont\u00e0 divina erano una cosa sola, non poteva immaginare le conseguenze dell'ambiguit\u00e0 della definizione della legge eterna, la quale condusse alla separazione medievale fra filosofi intellettualisti (i quali intesero la legge morale come ragione) e volontaristi (che intesero il diritto naturale come volont\u00e0 divina; ma, negli sviluppi successivi del volontarismo, anche dello Stato).\nSuccessivamente alla diatriba con Pelagio l'orientamento etico agostiniano muta, divenendo volontaristico. Infatti, gli argomenti giusnaturalistici richiamanti la natura e la ragione come matrici dell'agir bene sono squisitamente pelagiani: se l'uomo possiede naturalmente la norma della retta condotta conoscibile attraverso la ragione, l'agir bene non dipende da nessun altro al di fuori dell'uomo. Una simile riflessione fa concludere che l'uomo \u00e8 per sua natura buono e ci\u00f2 rende inefficace l'intervento della Grazia, vanificando la prospettiva salvifica del cristianesimo. Di tutto ci\u00f2 Agostino si accorge attraverso la polemica pelagiana e, infatti, egli abbandoner\u00e0 ogni tendenza giusnaturalistica negli scritti successivi.\nIl giusnaturalismo medievale.\nIl diritto naturale nell'alto Medioevo.\nCon la caduta dell'Impero romano d'Occidente (476 d.C.) non vengono meno solo le istituzioni politiche della civilt\u00e0 latina, bens\u00ec \u00e8 travolta e cancellata anche la sua cultura. Questa condizione non permise il fiorire di forme culturali per almeno quattro secoli; tuttavia qualche figura di erudito (quasi sempre un ecclesiastico) emerge da questi secoli, in virt\u00f9 della conservazione presso monasteri di scritti classici e patristici che permisero forme di acculturazione. Gli scrittori cristiani della met\u00e0 del secolo V d.C. fino a quelli del secolo VIII d.C. sono caratterizzati per la rielaborazione e sistemazione delle dottrine dei Padri della Chiesa e per questo si suole indicarli come appartenenti a un \"terzo periodo\" della Patristica, ma, a causa delle mutate condizioni storiche in cui questi operarono rispetto ai Padri fino al secolo V d.C., meritano una trattazione separata. \nFra gli scrittori ecclesiastici di questo periodo storico \u00e8 da ricordare san Gregorio Magno, papa dal 590 al 604. La sua opera interessa per i riferimenti ai temi della giustizia, del diritto e dello Stato d'ispirazione giusnaturalistica. Secondo Gregorio Magno, infatti, gli uomini sono tutti uguali per natura (e quest'affermazione ebbe notevole importanza storica). Tuttavia, a questi concetti giusnaturalistici egli affianca considerazioni sulla giustizia di pura matrice religiosa: \u00abParagonata alla giustizia divina, la giustizia umana \u00e8 ingiustizia\u00bb.\nUna delle pi\u00f9 importanti opere dell'alto Medioevo \u00e8 l'enciclopedia composta da Isidoro di Siviglia col titolo di \"Etymologiae\" o \"Origines\", giacch\u00e9 gli argomenti sono trattati partendo dall'etimologie delle parole. Diversi passi delle \"Etymologiae\" (cos\u00ec come alcuni altri contenuti nell'opera meno nota di Isidoro, intitolata \"Sententiae\") riguardano i temi del diritto e della giustizia cos\u00ec come sono rinvenibili nel materiale legislativo giustinianeo. Nella trattazione isidoriana sembra tentata una trattazione filosofica dei problemi posti dal fenomeno giuridico; ma l'approccio di Isidoro rimane comunque frammentario e segnato da confusioni ed eclettismo, indi non \u00e8 possibile ricavarne un pensamento univoco e unitario. Cionondimeno \u00e8 d'obbligo farne cenno per l'importanza storica dell'opera isidoriana, soprattutto per le influenze sortite su scrittori posteriori.\n\u00c8 presente in Isidoro l'identificazione giusnaturalistica di diritto e giustizia (evidentemente ricavata dalla scorretta ricostruzione etimologica di \"ius\" da \"iustitia\" operata da Ulpiano e rinvenibile nel \"Digesto\") finalizzata all'introduzione della distinzione fra \"ius\" (indicante il \"genere\") e \"lex\" (indicante la \"specie\"): difatti la \"lex\" \u00e8 una specie del genere \"ius\" alla stessa stregua della consuetudine. Per Isidoro la legge \u00e8 fondata sulla ragione, deve accordarsi con la religione, la dottrina cristiana, e deve guidare alla salvezza; dev'essere buona, giusta, attuabile, conforme alla natura e al costume del paese, dev'essere adeguata al luogo e ai tempi, necessaria, utile, chiara, in modo che non possa essere interpretata per finalit\u00e0 individuali ma in vista del bene collettivo.\nQuesta definizione \u00e8, come si vede, imprecisa ed eclettica; e lo stesso devesi dire per l'isidoriana definizione del diritto naturale (tratta dalla tripartizione giustinianea del diritto in \"ius naturale\", \"gentium\" e \"civile\") come il diritto \u00abcomune a tutte le nazioni e che ha luogo dappertutto per istinto di natura e non per disposizione di un'autorit\u00e0\u00bb: si tratta evidentemente del miscuglio fra la definizione del \"ius naturale\" ulpianeo e di quella del \"ius gentium\" di Gaio. Nonostante la mescolanza fra le due definizioni di Ulpiano e Gaio, quella di Isidoro appare caratterizzata prevalentemente dal naturalismo ulpianeo; ma Isidoro ne riduce l'ampiezza, riferendolo solo ad istituti umani, non gi\u00e0 umani ed animali insieme: cos\u00ec egli comprende nel diritto naturale la legittima difesa, l'acquisto delle \"res nullius\", la restituzione del deposito, il possesso comune dei beni, ossia istituti che invero non si potrebbero tutti ricondurre all'istinto di natura. Quindi Isidoro, pi\u00f9 che accogliere pienamente motivi naturalistici, sembra intendere il diritto naturale in relazione a un presupposto razionale-sociale.\nMa se la definizione isidoriana del diritto di natura non ebbe molta importanza, di pi\u00f9 ne ebbe quella della legge divina. Per Isidoro infatti le leggi si distinguono in divine ed umane: le prime fondate sulla natura, le seconde sui costumi. Questa distinzione (successivamente ripresa dal decretista Graziano nel secolo XII d.C.) che fonda la legge divina sulla natura fornir\u00e0 occasioni d'identificazione fra diritto naturale e legge divina (come gi\u00e0 successo con alcuni Padri della Chiesa), nonch\u00e9 permetter\u00e0 a scrittori filosoficamente poco illuminati una sconcertante identificazione fra Dio e la natura sconfinante nel panteismo. In sant'Isidoro \u00e8 inoltre presente l'idea dello stato di natura come stato ferino: infatti gli uomini sarebbero stati inizialmente nudi e indifesi rispetto alle minacce rappresentate dai nemici e dalle intemperie. Ma egli non conclude il suo ragionamento prevedendo la stipula di un contratto sociale, bench\u00e9 concepisca il popolo come moltitudine associata per consenso giuridico e accordo comune.\nCon l'affermarsi dell'Impero carolingio, la cui fondazione fu suggellata nel Natale dell'800 d.C. dall'incoronazione di Carlo Magno da parte di Leone III, si ristabilirono condizioni di vita tali da permettere il rifiorire della cultura. Per questo motivo \u00e8 d'uso indicare questo periodo storico come \"rinascita carolingia\".\nI temi tipici della tradizione giusnaturalistica sono ripresi gi\u00e0 in colui che fu il coadiutore nella riforma scolastica voluta da Carlo Magno, Alcuino di York, chiamato alla guida della scuola palatina nel 781 d.C.. Intorno alla giustizia Alcuino sostiene \u2013 con parole che richiamano Cicerone \u2013 che essa \u00e8 \u00abdisposizione dell'animo che attribuisce a ciascuna cosa il suo valore\u00bb (si badi che Alcuino si riferisce alla \"cosa\" e non, come invece in Cicerone, alla \"persona\"). Questa definizione, se da un lato ricollega Alcuino alla tradizione del diritto naturale, da un altro lato lo allontana, giacch\u00e9 non \u00e8 la sola presente nel \"Dialogus de rhetorica et virtutibus\". Infatti in un altro passo dell'opera Alcuino la definisce come \u00abnull'altro se non amore di Dio e osservanza dei suoi comandi\u00bb. Un altro argomento tipicamente giusnaturalistico \u00e8 presente in Alcuino, come gi\u00e0 lo era stato in Isidoro di Siviglia, quello dell'originaria nascita dell'uomo in uno stato ferino di natura ove dominavano i bruti attraverso la forza. Da questo primitivo stato belluino, sostiene Alcuino, gli uomini furono liberati da un \u00abuomo grande e sapiente\u00bb, il quale, attraverso una razionale riorganizzazione, li rese pacifici e miti.\nAlla naturale eguaglianza degli uomini si richiama, riprendendo in ci\u00f2 Gregorio Magno, Giona d'Orl\u00e9ans, il quale la interpreta come espressione della fratellanza cristiana. Tale idea di eguaglianza di matrice stoica si ritrova, inoltre, in un allievo di Alcuino, Rabano Mauro, il quale riprende pure Isidoro di Siviglia per ci\u00f2 che concerne l'originaria nascita dell'uomo nello stato di natura. Secondo Rabano, che si ricollega a una teoria giusnaturalistica aristotelica, per natura alcuni uomini sono superiori ad altri; e il criterio per stabilire questa superiorit\u00e0 naturale \u00e8 rinvenuto da Rabano nelle facolt\u00e0 intellettuali. Questo atteggiamento etico giustifica dunque per Rabano l'esistenza di padroni e schiavi.\nIl giusnaturalismo del Medioevo sapienziale.\nIl problema della dottrina giusnaturalistica medievale \u00e8 quello della conoscibilit\u00e0 del diritto naturale. A tale questione i medievali rispondono asserendo che Dio, avendo donato la ragione a ogni uomo, ha reso capace quest'ultimo di conoscere i supremi princ\u00ecpi dell'agire morale attraverso la \"naturalis ratio\". Ci\u00f2 che nella concezione teologizzante medievale facilita la conoscibilit\u00e0 all'uomo della legge naturale \u00e8 la rivelazione della Legge e del Vangelo.\nTuttavia, pur ritenendo necessaria tale rivelazione, giacch\u00e9 essa \u00e8 finalizzata a illuminare l'umana coscienza oscurata dal peccato, la filosofia teologica medievale, prima Patristica e successivamente Scolastica, ritengono che si possa avere ugualmente una imperfetta conoscenza dei precetti della legge naturale. Tale visione \u00e8 suffragata da un passo della Lettera ai Romani di San Paolo Apostolo (\"Rom\". 2,14-15), che recita: \u00abQuando i pagani che non hanno legge compiono per natura le cose della legge, questi pur non avendo legge sono legge a s\u00e9 stessi. Essi mostrano scritta nei loro cuori l'opera della legge [...]\u00bb. Questa tesi fu recisamente sostenuta da Abelardo, Guglielmo di Auxerre e da Alberto Magno. Proprio Alberto Magno, anticipando la visione del suo discepolo San Tommaso d'Aquino, concepisce il diritto naturale come il diritto umano nei suoi princ\u00ecpi pi\u00f9 comuni e universali. Ciononostante, \u00e8 solo con Tommaso d'Aquino che si pongono i confini fra \"conoscenza razionale\" e \"conoscenza per fede\". In ragione di tali confini, Tommaso d'Aquino riconduce la legge naturale alla ragione dell'uomo.\n\u00c8 doveroso precisare che il nesso fra ragione e legge naturale dianzi citato, nell'interpretazione scolastica resta sempre legato a una concezione razionale orientata teologicamente. Ci\u00f2 \u00e8 icasticamente rappresentato da Tommaso d'Aquino allorch\u00e9, in un passo della sua \"Summa Theologiae\", mette in relazione la legge naturale con la legge eterna.\nQuel che \u00e8 estraneo alle preoccupazioni della dottrina teologica medievale, \u00e8 il tentativo di ricostruire sistematicamente tutti i princ\u00ecpi del diritto naturale. I filosofi scolastici insistono maggiormente su precetti tratti dal Decalogo mosaico o su massime ancor pi\u00f9 generali come quella di non far ad altri ci\u00f2 che non si vorrebbe fatto a s\u00e9 stessi.\nIl giusnaturalismo dell'et\u00e0 moderna.\nA seguito della rottura dell'unit\u00e0 religiosa occasionata dalla Riforma protestante la moderna corrente giusnaturalistica si svincola da ogni fede ispirandosi al razionalismo cartesiano e concentrando l'analisi filosofica sulla ricerca delle leggi generali in grado di realizzare la convivenza sociale. La nuova interpretazione del diritto naturale prese le mosse dalla necessit\u00e0 di formulare un nuovo diritto internazionale in grado di assicurare una pacifica convivenza fra le nazioni europee.\nI primi tentativi di formulare un nuovo concetto di diritto naturale partendo dall'interrogativo sulla liceit\u00e0 della guerra sono rinvenibili nell'opera del 1588 di Alberico Gentili intitolata \"De iure belli\". Gentili sostiene l'illiceit\u00e0 della guerra, giacch\u00e9 tutti gli esseri umani costituiscono un'unica sostanza e sono legati insieme da una consonanza affettiva. In tale visione, il diritto naturale si riviene nell'istinto ancestrale e immutabile che conduce ogni essere umano all'unit\u00e0. Dunque, l'uomo per natura non \u00e8 nemico del suo prossimo e nello Stato di natura non vi sarebbe alcuna guerra. La guerra, al contrario, nascerebbe allorquando gli uomini si rifiutassero di seguire la natura. Gentili, per\u00f2, distingue due tipi di guerra: una guerra giusta rappresentata dalla \"guerra di difesa\", dacch\u00e9 la difesa \u00e8 un diritto innato dell'uomo; una guerra ingiusta costituita dalla \"guerra di offesa e di religione\", perch\u00e9 nessuno pu\u00f2 essere astretto a professar un culto, dunque, la religione dev'essere libera. Ciononostante, in guerra non vengono meno i diritti naturali, perch\u00e9 essi sono propri dell'umanit\u00e0.\nCoevo di Gentili, Johannes Althusius, richiamando Jean Bodin, formula nella sua opera del 1603, intitolata \"Politica methodice digesta\", il principio della sovranit\u00e0 popolare (qualificandolo come \"unico\", \"indivisibile\" e \"intrasmissibile\"), elevandolo a criterio di legittimit\u00e0 vitale dello Stato. Althusius sostiene che ogni comunit\u00e0 umana s'istituisca tramite un \"contratto\" (\"pactum unionis\"), sia esso tacito o espresso, che comporta la nascita di un organismo vivente. Tale contratto si fonda su un sentimento naturale e viene regolato dalle leggi, le quali si distinguono in \"leges communicationis\", regolanti i rapporti fra i consociati, e \"leges directionis et gubernationis\", regolanti i rapporti fra i consociati e l'autorit\u00e0 governativa. Althusius definisce lo Stato come \u00abuna comunit\u00e0 pubblica universale per la quale pi\u00f9 citt\u00e0 e province si obbligano a possedere, costituire, esercitare e difendere la sovranit\u00e0 mediante la mutua comunicazione di cose e di opere e con forze e a spese comuni\u00bb. Nella interpretazione della sovranit\u00e0 popolare di Althusius il principe \u00e8 un mero magistrato il cui potere proviene dal contratto sociale. Affiancano il principe gli efori che esercitano i diritti popolari nei suoi confronti. Nel caso in cui il popolo venisse meno ai patti, il principe si riterrebbe liberato dai suoi obblighi; ma se fosse il principe a rompere il patto, al popolo spetterebbe di scegliere un nuovo principe o di redigere una nuova costituzione. Ancorch\u00e9 Althusius conferisca larghi poteri al popolo, egli nega ogni libert\u00e0 religiosa. Ci\u00f2 \u00e8 dovuto alla sua intransigenza calvinista che lo porta a ritenere che solo lo Stato pu\u00f2 farsi promotore della religione, condannando all'ostracismo gli atei e i miscredenti. Questi temi sono ricorrenti anche nel pensiero del francese Fran\u00e7ois Hotman, ugonotto e avversario della Chiesa. Come Althusius, Hotman ritiene che i poteri pubblici provengano da un originario patto sociale e non da Dio.\nIl maggior impegno volto alla formulazione di un nuovo diritto internazionale, per\u00f2, \u00e8 rinvenibile nel pensiero dell'olandese Ugo Grozio, il quale, riprendendo le argomentazioni del suo connazionale Erasmo da Rotterdam e della seconda Scolastica spagnola (specialmente di Francisco Su\u00e1rez e Gabriel V\u00e1squez), pu\u00f2 considerarsi il vero iniziatore del giusnaturalismo moderno.\nNell'opera del 1625 intitolata \"De iure belli ac pacis\", Grozio, dovendo discutere del \"ius gentium\" e della liceit\u00e0 della guerra, premette alcune considerazioni sul diritto positivo. Tali considerazioni, inserite nei \"Prolegomeni\" (considerati la parte filosoficamente pi\u00f9 importante dell'opera), contengono la ripulsa nei confronti della riduzione del diritto positivo a mero sistema di norme arbitrarie e relative, nonch\u00e9 l'auspicio che il diritto positivo si fondi su princ\u00ecpi universalmente validi, scaturiti dalla natura razionale dell'uomo. Questi princ\u00ecpi universali, derivanti dalla natura razionale dell'uomo, costituiscono il diritto naturale, definito da Grozio come \u00abuna norma della retta ragione, la quale ci fa conoscere che una determinata azione, secondo che sia o no conforme alla natura razionale, \u00e8 moralmente necessaria oppure immorale, e che per conseguenza tale azione \u00e8 da Dio, autore della natura, prescritta oppure vietata\u00bb. Nell'impostazione teorica di Grozio il diritto naturale, derivando dall'essenza razionale comune a ogni uomo, ha una valenza assoluta, eguale a quella dei princ\u00ecpi matematici. Sulla base di questa eguaglianza Grozio asserisce che, come Dio non pu\u00f2 mutare i princ\u00ecpi matematici, cos\u00ec non potrebbe mutare i princ\u00ecpi del diritto di natura e questi ultimi rimarrebbero validi e intangibili anche nell'esecranda ipotesi in cui Dio non esistesse o non si curasse delle cose umane. Partendo da tali presupposti, Ugo Grozio costruisce la nuova impostazione laica del giusnaturalismo, giacch\u00e9 il fondamento universale del diritto naturale \u00e8 adesso rinvenibile non in un ordine trascendentale, ma entro la natura razionale umana. Contenuto essenziale del diritto naturale, per Grozio, \u00e8 mantenere i patti da cui deriva il rispetto della propriet\u00e0, l'obbligo di mantenere le promesse, il poter essere soggetti a pene fra gli uomini. Ma, tralasciando il contenuto del diritto naturale, ci\u00f2 che rileva nella nuova visione giusnaturalistica \u00e8 il fondamento del diritto sulla natura umana intesa come razionalit\u00e0 (dunque, pu\u00f2 parlarsi di una \"posizione soggettivistica\" da cui scaturisce il diritto).\nDue dei pi\u00f9 noti giusnaturalisti sono: Thomas Hobbes (1588-1679) e John Locke (1632-1704). Il primo dei due va ricordato essenzialmente per essere stato uno dei maggiori sostenitori della dottrina secondo cui bisognerebbe conferire \"pieni poteri\" (rinunciare al nostro \"ius in omnia\", ma non al diritto alla vita) nelle mani di un unico individuo. I tre poteri (giudiziario, esecutivo e, legislativo) sono da intendersi come una sorta di strumento nelle mani del sovrano per assicurare l'ordine in una data societ\u00e0. Nella fattispecie Thomas Hobbes ritiene che l'uomo, affinch\u00e9 riesca ad uscire da quello stadio della vita definito \"stato naturale\" o \"di natura\" caratterizzato dalla \"bellum omnium contra omnes\", debba necessariamente stipulare un \"pactum\" leonino, ovviamente immaginario, secondo cui ognuno dei membri rinuncia al suo diritto naturale nei confronti dell'altro contraente, mantenendo il Leviatano terzo rispetto al patto. Trattasi quindi, di assolutismo puro entro il quale opera il principe che, essendo fonte della legge, non \u00e8 tenuto a rispettarla: si parler\u00e0 quindi di \"solutus legibus\".\nPoco dopo Locke nella sua opera \"Secondo trattato sul governo civile\" illustrer\u00e0 il suo pensiero al riguardo, partendo sempre dal suddetto \"stato di natura\". Si percepisce subito una filosofia che si distacca dalla concezione dell\"homo homini lupus\" per approdare invece ad un'altra ipotesi che vede l'uomo calato in uno stato di natura retto dalla pacifica coesistenza e, soprattutto, uno stato naturale governato da tre principi \"nuovi\": ragione, eguaglianza, libert\u00e0. L'uomo possiede dei diritti innati (diritto alla vita; alla libert\u00e0; alla propriet\u00e0; alla salute) la cui custodia spetta al principe; \u00e8 il sovrano a dover salvaguardare tali diritti. Ancora una volta, tra il governante e i governati si deve stipulare un patto sociale che soprattutto deve essere rispettato da ambedue le parti (\"pacta sunt servanda\" cit. Grozio). A tal proposito il filosofo inglese pone in evidenza il fatto che, la ribellione non \u00e8 altro che la conseguenza della mancata conservazione di tale \"pactum\" . In aggiunta Locke preferisce vedere il potere legislativo e quello esecutivo separati e attribuiti ad organi diversi, non \u00e8 difficile intuire che il medesimo avesse come modello di riferimento la situazione recente dell'Inghilterra. In Locke trovano quindi le loro fondamenta il costituzionalismo e il garantismo moderni.\nUn altro grande giusnaturalista del diciannovesimo secolo, fu senz'altro l'economista e filosofo liberale francese Fr\u00e9d\u00e9ric Bastiat, che nel 1850 pubblic\u00f2 il pamphlet \"La Legge\" successivo di circa due anni (1848) ad un altro pamphlet di cui sar\u00e0 il naturale proseguimento, dal titolo significativo di \"Propriet\u00e0 e legge\" dove scriver\u00e0 la famosa frase \"Non \u00e8 perch\u00e9 ci sono le leggi che ci sono le propriet\u00e0, ma \u00e8 perch\u00e9 ci sono le propriet\u00e0 che ci sono le leggi.\" Mentre ne \"La Legge\" svilupper\u00e0 nuovi e originali concetti sul diritto naturale, conferendogli una giustificazione morale, convincente e legittima, asserendo che, \"...Ciascuno di noi riceve certamente dalla Natura, da Dio, il diritto di difendere la sua Persona, la sua Libert\u00e0, la sua Propriet\u00e0, poich\u00e9 sono i tre elementi costitutivi o conservativi della vita, elementi che si completano l'un l'altro e che non si possono comprendere l'uno senza l'altro.\", \"...poich\u00e9 cosa sono le nostre facolt\u00e0 se non un prolungamento della nostra personalit\u00e0, e cosa \u00e8 la propriet\u00e0 se non un prolungamento delle nostre facolt\u00e0?\". In pratica sosteneva che chiunque togliesse, rubasse, ci\u00f2 che \u00e8 il frutto delle nostre facolt\u00e0, dei nostri sforzi, materiali o intellettuali, sarebbe stato come se ci avesse mutilato, ferito nel pi\u00f9 profondo di noi stessi, e quindi ne consegue che i diritti naturali sono inviolabili, cos\u00ec come lo \u00e8 l'anima di ogni uomo.\nE ancora sul diritto individuale ne trae la giustificazione morale e giuridica da queste riflessioni, \"se ogni uomo ha il diritto di difendere, anche con la forza, la sua Persona, la sua Libert\u00e0, la sua Propriet\u00e0, molti uomini hanno il diritto di mettersi d'accordo, di intendersi, di organizzare una forza comune per provvedere regolarmente a questa difesa.\"\n\"Il diritto collettivo ha quindi il suo principio, la sua ragion d'essere, la sua legittimit\u00e0 nel diritto individuale; e la forza comune non pu\u00f2 aver razionalmente altro scopo, altra missione che le forze isolate alle quali si sostituisce.\"\nBastiat fu anche uno dei precursori della Scuola Austriaca di economia, e fermo sostenitore del \"laissez-faire\" oltre che uno dei padri nobili del liberalismo europeo. Morir\u00e0 a Roma la vigilia di natale del 1850, e sar\u00e0 sepolto nella chiesa di San Luigi dei Francesi nel centro di Roma.\nUn autore molto importante che ha approfondito il diritto naturale del '900 \u00e8 stato sicuramente l'economista e filosofo politico Murray Newton Rothbard.\nA differenza di molti suoi predecessori \u00e8 per\u00f2 arrivato a conclusioni piuttosto diverse: critic\u00f2 fortemente la teoria del contratto sociale di Hobbes e dello stesso Jean-Jacques Rousseau; rivalut\u00f2 comunque essenzialmente l'opera di Locke, Bastiat, Spooner, e svilupp\u00f2 l'interpretazione del diritto naturale: i suoi studi e i suoi lavori sono alla base dell'anarco-capitalismo, teoria che propone la cancellazione di ogni autorit\u00e0 statale, considerata come ente coercitivo monopolista del territorio, in ossequio evidente della capacit\u00e0 autonormativa del mercato, considerato metro di misura dei rapporti sociali e, quasi personalizzandolo, in grado di porre da s\u00e9 le proprie regole e, quindi, il proprio ordine e, pi\u00f9 in assoluto, l'ordine sociale, inteso come \"naturale\" in quanto ordine privo di pressioni coercitive da parte di strutture politiche.\nArgomenti contro il diritto naturale.\nLe critiche mosse alla teoria del diritto naturale possono dividersi, per comodit\u00e0 d'esposizione, in due gruppi:\nLe prime sono state formulate nella maggioranza dei casi da giuristi, mentre le seconde da filosofi.\nLa polisemia della \u00abnatura\u00bb.\nI detrattori della teoria giusnaturalistica sovente, al fine di perorare le loro tesi, sostengono che \u00abper capire cosa significhi per un diritto essere naturale, bisognerebbe prima di tutto mettersi d'accordo sul significato del termine \u2018natura\u2019\u00bb, poich\u00e9 esso \u00ab\u00e8 uno dei termini pi\u00f9 ambigui in cui sia dato imbattersi nella storia della filosofia\u00bb. \nNello scritto \"Giusnaturalismo e positivismo giuridico\" Norberto Bobbio sottolinea come fra gli stessi autori appartenenti alla scuola del diritto naturale regni una certa incertezza nell'individuare il senso della \u00abnatura\u00bb, perch\u00e9 \u00abbasta pensare a certe famose contese come quelle se lo stato di natura sia di pace o di guerra, per cui Pufendorf contendeva con Hobbes; o quell'altra, se l'istinto naturale fondamentale sia favorevole o contrario alla societ\u00e0, che divideva Hobbes da Grozio; o se l'uomo naturale sia debole e insicuro, come voleva Pufendorf, o forte e sicuro, come voleva Rousseau; o se la legge naturale sia comune agli uomini e agli animali, come affermava Ulpiano, oppure sia propria unicamente degli esseri razionali, come affermava san Tommaso. Si pensi poi alla variet\u00e0 di opinioni sul contenuto della legge naturale fondamentale, che era per Hobbes la pace, per Cumberland la benevolenza, per Pufendorf la socialit\u00e0, per Thomasius la felicit\u00e0, per Wolf la perfezione, per la dottrina scolastica una mera proposizione formale \"bonum faciendum male vitandum\", riempibile di qualsiasi contenuto\u00bb. Date queste premesse, prosegue il filosofo, \u00e8 possibile concludere che, \u00abse uno degli ideali di una societ\u00e0 giuridicamente costituita \u00e8 la certezza, una convivenza fondata sui princ\u00ecpi del diritto naturale \u00e8 quella in cui regna la massima incertezza. Se caratteristica di un regime tirannico \u00e8 l'arbitrio, quello retto dal diritto naturale \u00e8 il pi\u00f9 tirannico, perch\u00e9 questo gran libro della natura non fornisce criteri generali di valutazione, ma ognuno lo legge a modo suo\u00bb.\nTeoria giusnaturalistica e sentimento del diritto naturale.\nSecondo Pietro Piovani l'ambiguit\u00e0 del concetto del diritto naturale non \u00e8 \u00abvincibile grazie ad una convenuta chiarezza di definizione, che con illuminata buona volont\u00e0 enciclopedistica, o con ingenuit\u00e0 enciclopedica, cerchi di ridurre ad unit\u00e0, in un'abbreviata deformazione, la variet\u00e0 di significati\u00bb, perch\u00e9 questa \u00e8 la testimonianza \u00abdella pluralit\u00e0 delle posizioni assunte dall'idea del diritto naturale in situazioni morali diverse\u00bb. Da ci\u00f2 consegue che \u00aba volere usare in senso rigorosamente univoco parole ormai logore e perci\u00f2 fragili come \u2018diritto naturale\u2019 e \u2018giusnaturalismo\u2019, bisognerebbe imporsi di usarle soltanto con preciso riferimento alle varie situazioni di vita (vita di pensiero e di azione) in cui si sono realizzate\u00bb. Ma la possibilit\u00e0 di individuare i precisi sensi di \u00abdiritto naturale\u00bb e \u00abgiusnaturalismo\u00bb in relazione alle condizioni di vita che li hanno determinati \u00e8 impresa ardua, poich\u00e9 si dovrebbe \u00abpresupporre l'esistenza di accurate indagini analitiche, ancora abbastanza rare, in verit\u00e0, nel campo delle ricerche sulla storia dell'idea del diritto naturale\u00bb."}
{"id": "107727", "revid": "2096975", "url": "https://it.wikipedia.org/wiki?curid=107727", "title": "Santuario di Monte Stella", "text": "Il santuario di Monte Stella di Ivrea costituisce uno dei luoghi di interesse storico e artistico della cittadina piemontese. \nA pochi passi dall'affollata piazza del mercato ortofrutticolo, si snodano \u2013 lungo il pendio di un'altura morenica, in un bosco di platani e di bagolari \u2013 le stazioni di un'ottocentesca \"Via Crucis\" che salgono al santuario della Madonna della Stella, meglio noto agli eporediesi come santuario di Monte Stella. www.santuariodimontestella.it\nStoria del santuario.\nIl santuario venne edificato nel 1627 e ampliato poco pi\u00f9 tardi nel 1658 a testimonianza della speciale devozione che si esprime, ad Ivrea e in tutto il Canavese, nei confronti della \"Madonna Nera\"' di Oropa.\nDi tale secentesca costruzione rimangono oggi solo il campanile e una parete adiacente alla attuale chiesa, su cui si vedono i resti di una lunetta affrescata. La odierna chiesa dedicata alla \"Madonna della Stella\" ha forma di tempio a pianta circolare e venne edificato nel XIX secolo.\nLa cappella dei Tre Re.\nProseguendo oltre il santuario di Monte Stella, lungo un ciottolato che sale sulla cima della collina dioritica, si arriva \u2013 in un posto suggestivamente panoramico \u2013 alla cappella dei Tre Re. Di architettura romanica, l'edificio fu edificato verso il 1220. Al suo interno custodisce un pregevole affresco di scuola spanzottiana databile verso la fine del XV secolo (ca 1480) raffigurante una \"Adorazione del Bambino\". "}
{"id": "107728", "revid": "767487", "url": "https://it.wikipedia.org/wiki?curid=107728", "title": "Distretto di Lucerna", "text": "Il distretto di Lucerna (\"Amt Luzern\") \u00e8 stato un distretto del Canton Lucerna, in Svizzera. Confinava con i distretti di Entlebuch a ovest, di Sursee a nord-ovest e di Hochdorf a nord, con il Canton Argovia (distretto di Muri) a nord, con il Canton Zugo a nord-est, con il Canton Svitto (distretti di K\u00fcssnacht, di Svitto e di Gersau) a est e con il Canton Nidvaldo e il Canton Obvaldo a sud. Il capoluogo era Lucerna. Comprendeva una parte del lago dei Quattro Cantoni e del lago di Zugo.\n\u00c8 stato soppresso il 31 dicembre 2012; dal 1\u00ba gennaio 2013 il suo territorio \u00e8 confluito nel nuovo distretto di Lucerna Campagna tranne la citt\u00e0 di Lucerna, che ha costituito il nuovo distretto di Lucerna Citt\u00e0.\nComuni.\nAmministrativamente era diviso in 18 comuni:"}
{"id": "107735", "revid": "110157", "url": "https://it.wikipedia.org/wiki?curid=107735", "title": "Alpthal", "text": "Alpthal (toponimo tedesco) \u00e8 un comune svizzero di 595 abitanti del Canton Svitto, nel distretto di Svitto."}
{"id": "107737", "revid": "110157", "url": "https://it.wikipedia.org/wiki?curid=107737", "title": "Illgau", "text": "Illgau (toponimo tedesco) \u00e8 un comune svizzero di 788 abitanti del Canton Svitto, nel distretto di Svitto."}
{"id": "107741", "revid": "11771", "url": "https://it.wikipedia.org/wiki?curid=107741", "title": "Piridossal-5'-fosfato", "text": ""}
{"id": "107742", "revid": "110157", "url": "https://it.wikipedia.org/wiki?curid=107742", "title": "Ingenbohl", "text": "Ingenbohl (toponimo tedesco) \u00e8 un comune svizzero di 8\u00a0643 abitanti del Canton Svitto, nel distretto di Svitto. Centro politico ed economico del comune \u00e8 la frazione di Brunnen.\nNel comune, che sorge presso il vertice nordorientale del lago dei Quattro Cantoni, si trova il convento di Ingenbohl, casa madre delle Suore di carit\u00e0 della Santa Croce."}
{"id": "107744", "revid": "110157", "url": "https://it.wikipedia.org/wiki?curid=107744", "title": "Lauerz", "text": "Lauerz (toponimo tedesco) \u00e8 un comune svizzero di 1\u00a0089 abitanti del Canton Svitto, nel distretto di Svitto; si affaccia sul lago di Lauerz."}
{"id": "107745", "revid": "287204", "url": "https://it.wikipedia.org/wiki?curid=107745", "title": "Pok\u00e8mon", "text": ""}
{"id": "107747", "revid": "339392", "url": "https://it.wikipedia.org/wiki?curid=107747", "title": "First Person Shooter", "text": ""}
{"id": "107748", "revid": "307923", "url": "https://it.wikipedia.org/wiki?curid=107748", "title": "Oberiberg", "text": "Oberiberg (toponimo tedesco) \u00e8 un comune svizzero di 869 abitanti del Canton Svitto, nel distretto di Svitto; \u00e8 stato istituito nel 1884 con la divisione del comune soppresso di Iberg nei nuovi comuni di Oberiberg e Unteriberg.\nLa frazione Hoch-Ybrig \u00e8 una rilevante stazione sciistica."}
{"id": "107749", "revid": "400694", "url": "https://it.wikipedia.org/wiki?curid=107749", "title": "Capsaicina", "text": "La capsaicina (detta anche capsicina o capseicina) \u00e8 un composto chimico presente, in diverse concentrazioni, in piante del genere \"Capsicum\" (ad esempio nel peperoncino piccante). \u00c8 un irritante chimico per i mammiferi, compreso l'uomo, e produce una sensazione di bruciore in tutti i tessuti con cui viene a contatto. Insieme alla diidrocapsaicina, \u00e8 uno degli alcaloidi responsabili della maggior parte della \"piccantezza\" dei peperoncini. La capsaicina e i prodotti correlati sono detti capsaicinoidi, e sono prodotti come metaboliti secondari dai peperoncini, probabilmente come deterrenti contro alcuni mammiferi e funghi.\nLa capsaicina fu scoperta nel 1816 da P.A. Bucholtz. \nChimica.\nLa capsaicina pura \u00e8 idrofoba e incolore, si presenta come un solido cristallino o ceroso.\nLa capsaicina \u00e8 un derivato del metabolismo di un acido grasso monoinsaturo, e la diidrocapsaicina lo \u00e8 della versione satura. Vengono prodotti da ghiandole situate tra la parete del frutto e la placenta (il tessuto che sorregge i semi): soprattutto quest'ultima \u00e8 ricca di capsaicina, mentre i semi sono ricoperti in superficie di capsaicinoidi, ma ne sono privi all'interno. Capsaicina e capsaicinoidi sono alcaloidi incredibilmente stabili: restano inalterati per lungo tempo, anche dopo cottura e congelamento.\nFunzione naturale.\nLa capsaicina \u00e8 presente in grandi quantit\u00e0 nel tessuto placentare (il tessuto che sorregge i semi), nelle membrane interne e, in misura minore, nelle parti carnose dei frutti delle piante del genere \"Capsicum\". I semi non producono capsaicina, che si trova in alta concentrazione solo nella parete interna bianca, dove sono attaccati i semi. \nI semi delle piante di \"Capsicum\" sono dispersi prevalentemente dagli uccelli, che non rispondono alla capsaicina o alle sostanze chimiche correlate. I semi di peperoncino consumati dagli uccelli passano attraverso il tubo digerente intatti, mentre la dentatura dei mammiferi \u00e8 in grado di distruggere i semi impedendo loro di germogliare. Pertanto, la produzione di capsaicina renderebbe meno appetibile il frutto agli animali. La capsaicina potrebbe essersi evoluta come agente antifungino. Il patogeno fungino \"Fusarium\", che infetta i peperoncini selvatici e riduce la vitalit\u00e0 dei semi, viene inibito dalla capsaicina.\nMeccanismo di azione.\nCome tutti i capsaicinoidi, la capsaicina \u00e8 irritante nei mammiferi, incluso l'uomo, e produce una sensazione di bruciore nelle mucose, bocca inclusa, dove passa in soluzione e stimola i recettori VR1 (\"vanilloid receptor type 1\"), i quali a loro volta attivano la proteina VRL-1 (\"vanilloid receptor-like 1\"). VR-1 e VRL-1 si attivano normalmente alle temperature di rispettivamente circa 43 \u00b0C e 52\u00a0\u00b0C; l'effetto di dolore e bruciore causato dalla capsaicina non \u00e8 ovviamente dovuto all'esposizione a una reale fonte di calore, ma \u00e8 del tutto virtuale. Analogamente virtuali sono le sensazioni alla base dei presunti effetti disinfettanti e della presunta capacit\u00e0 di causare emorroidi: in realt\u00e0, poich\u00e9 gran parte dei capsaicinoidi non vengono digeriti, l'effetto sull'ano \u00e8 lo stesso che nella bocca, ossia di stimolazione dei recettori per il dolore.\nUsi.\nAlimenti.\nLa capsaicina \u00e8 usata comunemente come spezia nei prodotti alimentari per fornire la sensazione di piccantezza. \nPer neutralizzare il bruciore nella bocca, i metodi pi\u00f9 efficaci sono bere un sorso di latte intero, ingerire dello zucchero, dell'olio o dei grassi; anche masticare del pane aiuta, in quanto rimuove per azione meccanica la capsaicina, mentre la caseina di latte, molto pi\u00f9 concentrata nei formaggi, la lega, rendendola inefficace. Non \u00e8 molto solubile in acqua, quindi bere acqua non aiuta molto, mentre lo \u00e8 nei grassi e nell'alcool. Per i casi pi\u00f9 estremi, porre del ghiaccio sulla parte aiuta a diseccitare i recettori. \u00c8 irritante per gli occhi, e in alta concentrazione, per la cute.\nRicerca e uso farmaceutico.\nLa capsaicina \u00e8 usata come analgesico in unguenti a uso topico e nei cerotti transdermici per alleviare il dolore, in concentrazioni comprese tra lo 0,025% e lo 0,1%. Pu\u00f2 essere applicata in forma di crema, spesso in associazione con altri rubefacenti, per dare sollievo temporaneo a dolori muscolari e articolari di lieve entit\u00e0 associati ad artrite, mal di schiena, stiramenti e distorsioni. I recettori che sono attivati da questa sostanza, infatti, dopo una prima intensa attivazione, vengono inattivati. A ci\u00f2 si accompagna una deplezione nel contenuto di un lipide, il PIP2, a livello della membrana cellulare che comporta una desensibilizzazione della terminazione nervosa nei confronti dello stimolo che l'ha inizialmente eccitata. \u00c8 per questo che preparati contenenti capsaicina vengono utilizzati contro i dolori muscolari e reumatici.\nLa capsaicina viene usata anche per ridurre i sintomi delle neuropatie periferiche, come la nevralgia post-erpetica causata dal fuoco di Sant'Antonio. L'uso di capsaicina in patch transdermici per la gestione del dolore post erpetico \u00e8 stato approvato nel 2009 sia dalla Food and Drug Administration (FDA) che dall'Unione Europea. La domanda per l'utilizzo della capsaicina come analgesico nella nevralgia da HIV venne invece rifiutata. \nLe creme alla capsaicina sono state usate per trattare il prurito causato dalla psoriasi, ma diversi studi clinici hanno concluso che non ci sono prove sufficienti per attribuire alla capsaicina un effetto antipruriginoso. \nNon ci sono prove cliniche sufficienti per attribuire un ruolo curativo alla capsaicina in disturbi quali obesit\u00e0, diabete, cancro e malattie cardiovascolari. \nSpray al peperoncino.\nI capsaicinoidi sono un ingrediente degli spray per la difesa personale. Quando lo spray viene a contatto con la pelle, in particolare gli occhi o le mucose, produce dolore e difficolt\u00e0 respiratoria.\nParassiti.\nLa capsaicina viene utilizzata per scoraggiare i parassiti, in particolare gli insetti che attaccano mammiferi come arvicole, cervi, conigli, scoiattoli, orsi e cani. I baccelli di peperoncino essiccato macinati o tritati possono essere utilizzati nel becchime per scoraggiare i roditori, sfruttando l'insensibilit\u00e0 degli uccelli alla capsaicina. L'Elephant Pepper Development Trust incoraggia l'uso del peperoncino come coltura barriera per dissuadere gli elefanti dal mangiare i raccolti.\nSport equestri.\nLa capsaicina \u00e8 una sostanza vietata negli sport equestri viste le sue propriet\u00e0 ipersensibilizzanti e antidolorifiche.\nTossicit\u00e0.\nNel 1980 T. Glinsukon studi\u00f2 le potenzialit\u00e0 tossiche dei capsaicinoidi. La dose letale di capsaicina varia a seconda del metodo di somministrazione:\nIn tutti i casi la morte \u00e8 dovuta a paralisi respiratoria.\nPer una persona di 70\u00a0kg, la dose letale per ingestione sarebbe di 3 g di capsaicina pura.\nLa dose letale LD50 osservata sul topo \u00e8 di 47,2\u00a0mg/kg.\nSia per ingestione (alle pareti dello stomaco) sia per uso topico sulla cute, sono ipotizzati possibili effetti co-cancerogeni da sovradosaggio, che seguono l'infiammazione indotta per aumentare l'afflusso di sangue e la crescita pilifera.\nSi esclude che la sola capsaicina sia in grado di provocare il cancro, in assenza di altri fattori cancerogeni (come l'esposizione alla luce solare), di un trattamento prolungato nel tempo e di un dosaggio tale da infiammare la cute. Non \u00e8 noto a oggi se l'effetto primario della capsaicina, vale a dire quello pi\u00f9 frequente e prevalente, sia l'effetto co-cancerogeno oppure quello anticancro (apoptosi e rallentata proliferazione delle cellule tumorali).\nConcentrazione nei frutti.\nLa sensazione di bruciore dovuta alla capsaicina ha una sua scala di misura, la scala di Scoville, dal nome dell'inventore, Wilbur Scoville. Va da 0 a 10, e inizialmente si riferiva alla diluizione necessaria ad attutire il piccante nei volontari. Attualmente si usano le unit\u00e0 di Scoville, per cui si va da 0 a 16 MSU per la capsaicina pura in cristalli. In realt\u00e0 la misurazione attraverso HPLC avviene in unit\u00e0 ASTA, poi convertite in equivalenti unit\u00e0 sulla scala Scoville. Il peperoncino \"friggitello\", quando giunge a maturazione, ha circa 5 kSU (\"Scoville unit\"), sufficiente a dare un sapore amarognolo ma ancora abbastanza \"dolce\", quelli mediamente piccanti - i pi\u00f9 diffusi a livello commerciale - sono intorno a 15 kSU, il peperoncino di Cayenna raggiunge i 50 kSU, l'Habanero arancione circa 400, il Red Savina Habanero, per anni registrato come il pi\u00f9 piccante peperoncino al mondo, ha fatto misurare nel 1994 un record sul Guinness dei primati di 577 kSU, praticamente il 3% in peso di capsaicina. Successivamente sono apparse rivendicazioni di variet\u00e0 indiane di concentrazioni superiori, ed \u00e8 ormai assodato che esistono altri peperoncini pi\u00f9 piccanti del Red Savina: il 1\u00ba aprile 2006 il Times ha diffuso la notizia di una misurazione a 923 kSU di una variet\u00e0 di peperoncino inglese, il Dorset Naga.\nAnche se la data ha fatto pensare a una bufala, l'azienda che commercializza il Dorset Naga, Peppers by Post, ha sul proprio sito un paio di certificati di laboratori biometrici a supporto. A ogni modo, molti appassionati credono che sia una variante del Bih Jolokia assamese, che avrebbe fatto misurare valori di SU superiori al milione, circa il doppio di un Red Savina. Nel febbraio 2007, dopo ulteriori verifiche, il Guinness dei Primati riconosce il bih/bhut/naga jolokia indiano (a seconda della lingua locale), da cui derivano sia Naga Dorset sia Naga Morich, come il pi\u00f9 piccante peperoncino al mondo, che supera il MSU. Altro pretendente \u00e8 il centrafricano \"Fatalii\", secondo molti appassionati almeno altrettanto piccante, se non superiore, al Red Savina, anche se mancano test HPLC di questa cultivar. Altri peperoncini ritenuti pari o superiori al Red Savina, pur mancando di test di laboratorio, sono il Trinidad Scorpion, il Trinidad Congo e il 7-pot. Anche l'habanero \"Chocolate\" \u00e8 in media pi\u00f9 piccante di un Red Savina.\nTuttavia, l'estrema piccantezza, vicina al MSU, rende pi\u00f9 indicato l'uso di queste specie come fonte di oleoresina che per consumo alimentare diretto, anche se non mancano i temerari che li utilizzano per cucinare. A ogni modo, trattandosi di prodotti naturali, la variabilit\u00e0 del contenuto in capsaicina dei frutti delle piante del genere \"Capsicum\" \u00e8 alta, anche all'interno della stessa specie, per cui differenti misurazioni danno differenti risultati. Un'alternativa all'analisi HPLC consiste nella misura dell'intensit\u00e0 del colore blu che la capsaicina sviluppa quando viene trattata con ossicloruro di vanadio in un solvente anidro (solitamente acetone, etere etilico o cloroformio).\nNegli Stati Uniti d'America \u00e8 stata prodotta e commercializzata una \"salsa piccante\" che praticamente consiste di capsaicina pura in cristalli: si chiama \"16 Million Reserve\", con allusione all'indice SU. \u00c8 un oggetto da collezione e se ne sconsiglia l'uso come alimento. \u00c8 venduta a un costo nominale di 200 dollari per flacone, ma essendo stata prodotta in quantit\u00e0 limitata, il costo reale pu\u00f2 raggiungere cifre ben pi\u00f9 elevate.\nSecondo W. Tang e G. Eisenbrand, in \"Medicine cinesi di origine vegetale\" anche nel rizoma dello zenzero sarebbe presente la capsaicina, tuttavia secondo Marlin Bersinger questo \u00e8 un risultato errato, in quanto nello zenzero non sarebbero presenti i necessari precursori chimici.\nStoria.\nLa capsaicina fu scoperta nel 1816 da P.A. Bucholtz, il quale isol\u00f2 la sostanza piccante dai peperoncini macerati mediante solventi organici. Il metodo \u00e8 tuttora utilizzato per estrarre l'oleoresina dai peperoncini. Nel 1876 John Clough Thresh la isol\u00f2 in forma quasi pura, e la battezz\u00f2 capsaicina. Karl Micko isol\u00f2 la capsaicina nella sua forma pura nel 1898. Nel 1873 il farmacologo tedesco Rudolf Buchheim e 1878 l'ungherese Endre Hogyes (che ottenne la capsaicina in cristalli, che chiam\u00f2 capsicolo) dimostrarono che la capsaicina stimola le mucose della bocca e dello stomaco, aumentando la produzione di succhi gastrici. La composizione chimica della capsaicina \u00e8 stata determinata per la prima volta nel 1919 da EK Nelson, che chiar\u00ec parzialmente la sua struttura chimica. La capsaicina fu sintetizzata per la prima volta nel 1930 da Ernst Spath e Stephen F. Darling. Nel 1961, sostanze simili furono isolate dai peperoncini dai chimici giapponesi S. Kosuge e Y. Inagaki, che le chiamarono capsaicinoidi. "}
{"id": "107750", "revid": "104458", "url": "https://it.wikipedia.org/wiki?curid=107750", "title": "Rothenthurm", "text": "Rothenthurm (toponimo tedesco) \u00e8 un comune svizzero di 2\u00a0294 abitanti del Canton Svitto, nel distretto di Svitto."}
{"id": "107751", "revid": "1305772", "url": "https://it.wikipedia.org/wiki?curid=107751", "title": "Xenofiction", "text": "Xenofiction \u00e8 un neologismo talvolta utilizzato per indicare quelle opere di fantascienza o del fantastico interamente ambientate tra specie (reali o immaginarie) o culture considerevolmente diverse dall'umanit\u00e0 o dalla societ\u00e0 umana, come ad esempio ipotetiche culture extraterrestri. Queste storie vengono generalmente narrate dal punto di vista dell'alieno.\nTra gli esempi di questo genere di opere vi sono \"La collina dei conigli\" di Richard Adams, ambientata appunto tra i conigli nella campagna inglese, e la seconda parte di \"Neanche gli dei\" di Isaac Asimov, che descrive una cultura aliena in cui vi sono tre sessi, il Razionale, l'Emozionale e il Paterno.\nUn altro esempio \u00e8 la \"trilogia del Sole morente\" di C. J. Cherryh. Questa vicenda \u00e8 incentrata sui Mri (significa il popolo), legati dall'onore e dai rigidi dettami della loro societ\u00e0. Un umano aiuta gli ultimi due sopravvissuti a fuggire per ripercorrere il viaggio compiuto dai loro antenati. Ma egli \u00e8 Tsi-mri (non del popolo), e nessun altro al di fuori del popolo pu\u00f2 mettere piede su quel mondo. Deve dunque imparare a diventare uno di essi, o morire per mano di chi gli era divenuto amico."}
{"id": "107754", "revid": "110157", "url": "https://it.wikipedia.org/wiki?curid=107754", "title": "Sattel", "text": "Sattel (toponimo tedesco) \u00e8 un comune svizzero di 1\u00a0911 abitanti del Canton Svitto, nel distretto di Svitto.\nSorge sull'antico passo del Sattel, unica via, in passato, per passare dai cantoni Uri e Svitto al Canton Zurigo, ed . Stazione sciistica, Sattel \u00e8 attrezzata con piste da sci."}
{"id": "107755", "revid": "104458", "url": "https://it.wikipedia.org/wiki?curid=107755", "title": "Steinen (Svizzera)", "text": "Steinen (toponimo tedesco) \u00e8 un comune svizzero di 3.358 abitanti del Canton Svitto, nel distretto di Svitto; si affaccia sul lago di Lauerz."}
{"id": "107759", "revid": "10005", "url": "https://it.wikipedia.org/wiki?curid=107759", "title": "Hip Hop", "text": ""}
{"id": "107762", "revid": "104485", "url": "https://it.wikipedia.org/wiki?curid=107762", "title": "Sinestesia", "text": ""}
{"id": "107763", "revid": "697352", "url": "https://it.wikipedia.org/wiki?curid=107763", "title": "Fonologia della lingua inglese", "text": "La fonologia della lingua inglese riguarda l'inventario di fonemi e allofoni della lingua inglese e le regole che permettono di usarli e combinarli per formare parole e frasi. Come altre lingue, la lingua inglese varia largamente nella sua fonologia sia in differenti epoche storiche che nei diversi dialetti. Queste variazioni sono particolarmente salienti nell'inglese, dato che viene utilizzato in un ampio territorio, essendo la lingua predominante in Australia, Canada, Irlanda, Nuova Zelanda, Regno Unito, Stati Uniti, molti paesi africani e isole caraibiche, oltre a essere usata come seconda lingua in molti paesi di ogni continente. In assenza di standard conclusivi e riconosciuti internazionalmente, persino l'inglese parlato in paesi differenti pu\u00f2 occasionalmente essere di impedimento alla comprensione, anche se solitamente le differenti variet\u00e0 regionali sono mutuamente intelligibili.\nIl numero dei suoni utilizzati per l'inglese parlato varia da dialetto a dialetto e dipende anche dalle valutazioni del ricercatore che li \"conta\". Ad esempio il \"Longman Pronunciation Dictionary\" di John C. Wells, utilizzando simboli dell'alfabeto fonetico internazionale, mette in evidenza 24 consonanti e 23 vocali utilizzate nella \"Received Pronunciation\", e in pi\u00f9 due consonanti e quattro vocali aggiuntive utilizzate esclusivamente in parole straniere. Il \"General American\" utilizza 25 consonanti e 19 vocali, con una consonante e tre vocali aggiuntive per le parole straniere. L\"'American Heritage Dictionary\", d'altro canto, suggerisce 25 consonanti e 18 vocali (incluse le vocali rotacizzate) per l'inglese americano, oltre a una consonante e cinque vocali per parole non inglesi \nFonologia storica dell'inglese.\nTardo protogermanico.\nDiamo qui una panoramica dei cambiamenti avvenuti nella fase tarda del protogermanico, cio\u00e8 attorno al I secolo.\nPeriodo del Germanico nordoccidentale.\nIl periodo collocato dopo la separazione dalle lingue germaniche orientali. Questi cambiamenti colpirono anche i dialetti nordgermanici, come il proto-norreno. Molte modifiche furono inizialmente locali e richiesero tempo per propagarsi in un continuum di dialetti che andava diversificandosi. Dunque, l'ordine in cui queste avvennero \u00e8 piuttosto ambiguo, e talvolta differente tra i vari dialetti.\nPeriodo del germanico occidentale.\nVa dal II al IV secolo. Non \u00e8 chiaro se gi\u00e0 vi fosse un vero e proprio \"protogermanico occidentale\", dato che la maggior parte dei cambiamenti avvennero a livello locale, probabilmente per diffondersi pi\u00f9 tardi in quel continuum di dialetti che andava diversificandosi ulteriormente. Dunque, questo periodo potrebbe addirittura non essere un vero lasso di tempo, ma potrebbe semplicemente racchiudere variazioni locali non penetrate poi nel germanico settentrionale. Termina con una diversificazione ulteriore del germanico occidentale in vari gruppi durante le invasioni barbariche del V secolo.\nIngevoni e periodo anglo-frisone.\nSi stima che tale periodo sia durato solo un secolo circa, dal IV al V, periodo in cui i franchi iniziarono a diffondersi a sud, verso la Gallia (Francia) ed i popoli della costa si diressero a colonizzare la Britannia. I cambiamenti di questo periodo colpirono le lingue degli ingevoni, ma non le lingue germaniche settentrionali e centrali, pi\u00f9 a sud. Il gruppo ingevonico probabilmente non fu mai omogeneo, ma diviso a sua volta in sassone antico ed anglo-frisone. L'antico franco (e pi\u00f9 tardi l'antico olandese) non si trovava nel nucleo del gruppo, ma fu colpito dalla diffusione di vari cambiamenti locali dell'area ingevonica.\nLe lingue del ramo anglo-frisone condividevano vari cambiamenti unici, non rinvenuti in altre lingue germaniche occidentali. La migrazione verso le isole britanniche caus\u00f2 un'ulteriore rottura, generando l'antico inglese e l'antico frisone nelle loro fasi arcaiche. \nInglese antico.\nQuesto periodo oscilla tra gli anni 475-900 e sono dunque inclusi i cambiamenti successivi alla divisione tra antico inglese ed antico frisone (475 circa) fino alla fase dell'arcaico dialetto sassone occidentale.\nFino al Medio inglese.\nQuesto periodo va dai secoli X-XV.\nFino all'inglese Shakespeariano.\nVa dai secoli XV-XVII.\nFino alla divisione britannico-americana.\nIl periodo va dal 1600 al 1725 circa. \nDopo la divisione britannico-americana, fino al XX secolo.\nSi va dai secoli XVIII-XX.\nDopo il 1900.\nAlcuni di questi fenomeni sono tuttora in corso.\nInglese moderno.\nAll'incirca nel tardo XIV secolo, l'inglese ha cominciato un processo di grande mutazione delle vocali, nel quale le vocali chiuse e lunghe e nelle parole come \"price\" e \"mouth\" si modificarono in dittonghi, dapprima in e (dove ancora rimangono oggi, in certi contesti fonetici, in alcuni accenti come l'inglese canadese) e successivamente nelle loro dizioni moderne, e . Le altre vocali lunghe si fecero pi\u00f9 chiuse: divenne (ad esempio \"meet\"), divenne (pi\u00f9 tardi mutata nel dittongo , come in \"name\"), divenne (ad esempio \"goose\") e divenne (pi\u00f9 tardi mutata nel dittongo , come in \"bone\").\nFonemi.\nVocali.\nSono soprattutto le vocali che si differenziano tra le variet\u00e0 inglesi. La seguente tabella mostra i fonemi vocali principali dell'inglese. La vera realizzazione di questi fonemi pu\u00f2 cambiare da variet\u00e0 a variet\u00e0.\nDittonghi.\nTutti i dittonghi inglesi sono \"discendenti\", a parte , che si pu\u00f2 analizzare come . \nAlcuni processi fonologici della lingua inglese.\nIn molte parole inglesi l'accento viene spostato a seconda che la parola venga usata come un nome o un verbo. Ad esempio \"a rebel\" (\"un ribelle\", nome) ha tipicamente l'accento sulla prima sillaba, mentre \"to rebel\" (\"ribellarsi\", verbo) nella seconda. Il numero di parole che utilizzano questo schema, anzich\u00e9 accentare solo la seconda sillaba in tutte le circostanze \u00e8 raddoppiato all'incirca ogni secolo successivo, includendo recentemente le parole \"object\", \"convict\" e \"addict\".\nAnche se le variazioni regionali sono molto significative tra i vari dialetti inglesi, alcune generalizzazioni possono essere fatte riguardo alla loro pronuncia:\nNe consegue che parole originalmente monosillabiche come quelle appena menzionate vennero a rimare con parole originariamente di due sillabe come \"doer\", \"higher\", \"power\"."}
{"id": "107765", "revid": "125630037", "url": "https://it.wikipedia.org/wiki?curid=107765", "title": "Bandiera dell'Uruguay", "text": "La bandiera dell'Uruguay \u00e8 stata adottata per legge il 16 dicembre 1828. La bandiera \u00e8 composta da nove strisce orizzontali in bianco (5 strisce) e blu (4 strisce) alternati. Nel cantone superiore sinistro \u00e8 presente un quadrato bianco recante il \"Sol de Mayo\" (sole di maggio), a 16 raggi (8 dritti ed 8 ondulati). Fino al 12 luglio 1830, la bandiera contava diciassette strisce e il sole aveva 32 raggi.\nAltre bandiere.\nBandiere co-ufficiali.\nL'Uruguay \u00e8 uno dei pochi paesi nel mondo che ha adottato tre bandiere come simbolo patrio.\nLe tre bandiere si alzano congiuntamente in occasione delle feste nazionali, rimanendo allineate durante tutto il giorno. Nelle scuole e nelle istituzioni, tanto pubbliche come private, si scelgono i tre alunni con migliore rendimento accademico e si assegna loro una bandiera a testa: la Nazionale, la Bandiera di Artigas e la Bandiera dei Trentatr\u00e9 Orientali. Allo stesso modo, altri sei studenti fanno da scorta, dividendosi in due per bandiera.\nBandiere dipartimentali.\nI seguenti dipartimenti non hanno una bandiera ufficiale: Montevideo y Tacuaremb\u00f3."}
{"id": "107767", "revid": "442418", "url": "https://it.wikipedia.org/wiki?curid=107767", "title": "Bandiera dell'Uzbekistan", "text": "La bandiera dell'Uzbekistan \u00e8 stata adottata il 30 novembre 1991.\n\u00c8 a strisce di color turchese, bianco e verde con intermezzi rossi.\nIl turchese rappresenta il cielo e le acque, il bianco sta per la pace e la purezza, e il verde, colore dell'islam, sta per la natura. Gli intermezzi rossi indicano la forza vitale. La mezzaluna crescente appartiene al mondo islamico e sottolinea la rinascita del paese; le stelle in tre file diseguali sono i dodici mesi ordinati secondo il calendario di Navruz."}
{"id": "107768", "revid": "92723", "url": "https://it.wikipedia.org/wiki?curid=107768", "title": "Bandiera di Vanuatu", "text": "La bandiera di Vanuatu \u00e8 stata adottata il 18 febbraio 1980. La bandiera \u00e8 composta da due bande orizzontali: rossa quella superiore e verde quella inferiore, separate da una striscia gialla bordata di nero che si apre a \"Y\" verso il lato del pennone. Sempre su questo lato \u00e8 presente un triangolo nero, con al centro una zanna di cinghiale, ripiegata attorno a due foglie di palmetto (cycas circinnalis).&lt;br&gt;\nI colori della bandiera rappresentano:\nLa forma a \"Y\" della banda gialla rappresenta la forma dell'arcipelago. La zanna di cinghiale \u00e8 il simbolo del potere dei capi tribali delle isole Vanuatu e le foglie di palmetto sono un simbolo di pace."}
{"id": "107769", "revid": "125852281", "url": "https://it.wikipedia.org/wiki?curid=107769", "title": "Bandiera del Vietnam", "text": "La bandiera del Vietnam \u00e8 stata adottata il 5 settembre 1945. Si tratta di una bandiera rossa con al centro una grossa stella gialla a cinque punte, che simboleggia la \"leadership\" del Partito Comunista del Vietnam. Il rosso rappresenta il successo e la rivoluzione. Le cinque punte della stella rappresentano, gli operai, i contadini, i soldati, gli intellettuali e i giovani. Inizialmente bandiera del Vietnam del Nord, divenne bandiera dell'intera nazione dopo la conquista del Vietnam del Sud. In vietnamita \u00e8 comunemente chiamata \"C\u1edd \u0111\u1ecf sao v\u00e0ng\" (\"Bandiera rossa con una stella dorata\")."}
{"id": "107772", "revid": "125717367", "url": "https://it.wikipedia.org/wiki?curid=107772", "title": "Bandiera dello Zambia", "text": "La bandiera dello Zambia \u00e8 stata adottata il 24 ottobre 1964 e leggermente modificata nel 1996. La bandiera \u00e8 verde, rappresentante l'agricoltura, con tre bande verticali sul lato al vento, che partono dal basso e arrivano a 2/3 dell'altezza. Le bande sono (da sinistra a destra) di colore rosso, la lotta per la libert\u00e0, nero, la popolazione, e arancione, il rame. Sopra le tre bande verticali \u00e8 raffigurata un'aquila ad ali spiegate, simbolo della conquista della libert\u00e0 e delle aspirazioni di una nazione giovane protesa verso il proprio avvenire."}
{"id": "107774", "revid": "125717254", "url": "https://it.wikipedia.org/wiki?curid=107774", "title": "Bandiera dello Zimbabwe", "text": "La bandiera dello Zimbabwe \u00e8 stata adottata il 18 aprile 1980. \u00c8 composta da sette bande orizzontali in verde-giallo-rosso-nero-rosso-giallo-verde. Sul lato del pennone \u00e8 presente un triangolo bianco recante al centro una stella rossa a cinque punte con sovraimposta la figura di un uccello. L'uccello rappresenta una statuetta di steatite ritrovata tra le rovine della Grande Zimbabwe; esso \u00e8 l'emblema nazionale; il triangolo bianco rappresenta la pace e la stella rossa simboleggia ci\u00f2 cui la nazione aspira: l'internazionalismo e il socialismo.\nColori.\ni colori della bandiera sono basati su quelli della bandiera dell'Unione Nazionale Africana di Zimbabwe - Fronte Patriottico (ZANU-PF) il partito attualmente al potere in Zimbabwe. \nIl significato dei colori \u00e8 il seguente:"}
{"id": "107778", "revid": "7077", "url": "https://it.wikipedia.org/wiki?curid=107778", "title": "Gioco con le carte", "text": ""}
{"id": "107792", "revid": "2068842", "url": "https://it.wikipedia.org/wiki?curid=107792", "title": "Piante parassite", "text": "Le piante parassite sono piante che vivono \"sfruttando\" un'altra pianta da cui traggono le sostanze necessarie alla sopravvivenza.Il parassitismo \u00e8 una forma di simbiosi (associazione di due individui di specie diversa) in cui il vantaggio della associazione \u00e8 a senso unico. Esempi di piante parassite sono ad esempio il vischio e alcune specie di orchidee.Nel caso che l'associazione sia vantaggiosa per entrambi gli individui si parla di mutualismo, esempio di simbiosi mutualistica sono i licheni composti da un fungo ed un'alga.Talvolta il termine pianta parassita viene, erroneamente, usato per indicare le cosiddette piante infestanti.\nDescrizione.\nTipologie.\nNumero di generi e specie in ciascun clade di piante parassite:\nConseguenze per l'agricoltura.\nLe piante parassite sono considerate (soprattutto dalla Food and Agricolture Organization) dannose per l\u2019agricoltura mondiale, poich\u00e9 causa di parecchi danni economici. Le colture dove crescono piante parassite vengono danneggiate o addirittura distrutte da esse. Queste piante danneggiano colture di mais, sorgo, miglio, riso, canna da zucchero, legumi e alberi da frutto."}
{"id": "107797", "revid": "712828", "url": "https://it.wikipedia.org/wiki?curid=107797", "title": "Progetto genoma umano", "text": "Il Progetto genoma umano (HGP, acronimo di Human Genome Project) \u00e8 stato un progetto di ricerca scientifica internazionale il cui obiettivo principale era quello di determinare la sequenza delle coppie di basi azotate che formano il DNA e di identificare e mappare i geni del genoma umano (previsti circa centomila, trovati circa 20-25000) dal punto di vista sia fisico sia funzionale.. Il progetto \u00e8 stato completato il 20 giugno 2003 dal \"Genome Bioinformatics Group\" della UCSC, composto da Jim Kent (laureando in biologia molecolare, cellulare e dello sviluppo), Patrick Gavin, Terrence Furey e David Kulp. Inoltre fu sostenuto da Renato Dulbecco, genetista italiano premio Nobel nel 1975, e da Walter Gilbert.\nGeneralit\u00e0.\nIl progetto ha avuto inizio nel 1990 sotto la guida di Jamelia D. Wilkinson presso i National Institutes of Health degli Stati Uniti. La prima bozza del genoma \u00e8 stata pubblicata nel 2000 mentre quella completa si \u00e8 avuta nel 2003 e ulteriori analisi sono ancora in corso di pubblicazione. Un progetto parallelo e indipendente dal governo \u00e8 stato condotto dalla Celera Genomics. La maggior parte del sequenziamento sponsorizzato dal governo statunitense \u00e8 avvenuta in universit\u00e0 e centri di ricerca degli USA, del Regno Unito, del Canada e della Nuova Zelanda. La mappatura dei geni umani \u00e8 un passo importante per lo sviluppo di medicinali e trattamenti medici.\nL'obiettivo principale del Progetto genoma umano \u00e8 quello di comprendere la funzione dei geni appartenenti al genere umano. Il progetto ha inoltre studiato vari altri organismi non umani quali il batterio \"Escherichia coli\", il moscerino della frutta \"Drosophila melanogaster\" e il topo da laboratorio. A tutt'oggi \u00e8 uno dei maggiori progetti di ricerca svolti nell'ambito della scienza moderna.\nOriginariamente il Progetto Genoma Umano aveva l'obiettivo di mappare i nucleotidi contenuti in un genoma umano (quindi aploide) di riferimento, che conta oltre tre miliardi di nucleotidi. Altri gruppi, tra i quali l'International HapMap Project, Applied Biosystems, Perlegen, Illumina, JCVI, Personal Genome Project e Roche-454, hanno annunciato di voler estendere il progetto ai genomi umani diploidi.\nIl genoma di un singolo individuo (tranne quello dei gemelli monozigoti e degli organismi clonati) \u00e8 unico; mappare quindi il genoma umano significa fare il sequenziamento delle variazioni multiple di ciascun gene. Il progetto non ha studiato il DNA intero contenuto nelle cellule umane; alcune zone eterocromatiche (l'8% del totale circa) non sono ancora state sequenziate.\nPer portare a termine la ricerca si \u00e8 lavorato sul DNA offerto da un certo numero di donatori selezionati con criteri di rappresentativit\u00e0 statistica. Nel 2011 \u00e8 stato portato a termine e il primo essere umano a cui \u00e8 stato decodificato il genoma \u00e8 stato James Watson.\nIl progetto.\nOrigine.\nIl progetto genoma \u00e8 iniziato al culmine di vari anni di lavoro finanziati dal Dipartimento dell'Energia degli Stati Uniti d'America, in particolare dopo i workshop del 1984 e del 1986 e l'iniziativa di Charles DeLisi presso il Dipartimento dell'Energia Le tecnologie candidate all'utilizzo erano gi\u00e0 state prese in considerazione dal 1985. \nJames D. Watson guidava il National Center for Human Genome Research presso i National Institutes of Health (NIH) degli USA dal 1988. Principalmente a causa di un disaccordo con il suo superiore Bernardine Healy sulla questione dei brevetti per i geni, Watson \u00e8 stato costretto a dare le dimissioni nel 1992. Nell'aprile del 1993 gli \u00e8 succeduto Francis Collins e nel 1997 il nome del centro \u00e8 stato modificato in National Human Genome Research Institute (NHGRI).\nIl progetto da tre miliardi di dollari \u00e8 stato lanciato ufficialmente nel 1990 dal Dipartimento dell'Energia e dai National Institutes of Health degli USA. La durata prevista era di quindici anni. Oltre agli USA, il consorzio internazionale era formato anche da genetisti del Regno Unito, della Francia, della Germania, del Giappone, della Cina e dell'India.\nGrazie ad un vasto sforzo di cooperazione internazionale e ai progressi nel campo della genomica, soprattutto nell'analisi delle sequenze, e nella tecnologia informatica, una \"bozza\" di genoma era gi\u00e0 pronta nel 2000 e venne annunciata congiuntamente dall'allora Presidente degli Stati Uniti Bill Clinton e dall'allora Primo Ministro britannico Tony Blair il 26 giugno 2000. L'annuncio del completamento del genoma si \u00e8 poi avuto nell'aprile del 2003, due anni prima del previsto. A maggio 2006 \u00e8 stata raggiunta un'altra pietra miliare sulla via del completamento del progetto, quando la sequenza dell'ultimo cromosoma umano \u00e8 stata pubblicata sulla rivista Nature.\nPrincipali scoperte del Progetto Genoma.\nIl genoma umano \u00e8 lungo circa 3200Mb, di cui solo 48Mb di DNA codificante (1,5%), 1152Mb (36%) costituiscono il cosiddetto \"gene related\" DNA (Introni, UTR, Pseudogeni, frammenti genici) e le restanti 2000Mb costituiscono il DNA intergenico, formato da sequenze ripetute intersperse chiamate LINE (21%), SINE (15%), LTR (9%), Transposoni a DNA (3%), sequenze ripetute in tandem anche dette microsatelliti (3%) e una piccola percentuale di altri tipi.\nI geni umani sono circa 20-25000, in media contengono 8.8 esoni ognuno dei quali \u00e8 lungo all'incirca 170bp. Il numero di introni \u00e8 in media 7.8 con una lunghezza media di 5420bp.\nSono stati sequenziati in un secondo momento anche i genomi di altri organismi e da un confronto si \u00e8 visto che:"}
{"id": "107799", "revid": "118319545", "url": "https://it.wikipedia.org/wiki?curid=107799", "title": "Arcibaldo (Rat-Man)", "text": "Arcibaldo \u00e8 un personaggio dei fumetti creato da Leo Ortolani per la serie di Rat-Man. \u00c8 il fedele maggiordomo di Rat-Man (o meglio, del suo alter ego milionario), nonch\u00e9 l'unico a conoscerne la vera identit\u00e0.\nGenesi del personaggio.\nArcibaldo nasce come parodia di Alfred, il maggiordomo di Batman, cominciando come personaggio secondario e acquisendo maggiore importanza nel corso della saga.\nSecondo le intenzioni originali dell'autore il personaggio avrebbe dovuto essere pi\u00f9 vecchio e si sarebbe dovuto chiamare James.\nBiografia del personaggio.\nDietro al suo essere ligio al dovere si nasconde un uomo che non perde occasione per punzecchiare il capo con freddure e battute.\nNonostante questo, sopporta con enorme pazienza l'insopportabile padrone, e questo grazie ad anni di meditazione in un monastero in Tibet: solo grazie ad enorme concentrazione \u00e8 capace di sopportare e servire fedelmente Rat-Man. Questi lo chiama spesso Arci.\nQuando Rat-Man si faceva ancora chiamare MarvelMouse e viveva insieme al Pipistrello nel suo palazzo, Arcibaldo era il maggiordomo di un ricco, anziano ed infermo nobiluomo, che continu\u00f2 a servire fino al giorno della sua morte, continuando incessantemente a portargli da mangiare e da bere, nonch\u00e9 a tenerlo informato degli accadimenti del mondo anche dopo il suo trapasso, diventando edotto della sua morte (come una gag, o a causa di uno stato di shock) solo dopo l'intervento del coroner, chiamato a portare via il corpo. Arcibaldo, rimasto solo al mondo e senza una ragione d'essere, vag\u00f2 a lungo per la Citt\u00e0 Senza Nome, sino ad incontrare Deboroh/Rat-Man, ora anch'egli solo ed erede dei beni del Pipistrello, tra cui la sua ricca casa, ma senza servit\u00f9. Rat-Man decise di prendere con s\u00e9 Arcibaldo.\nArcibaldo \u00e8 il classico prototipo del perfetto servitore; silenzioso, riservato, dignitoso e competente. Decide, pur non potendo pi\u00f9 essere pagato, di seguire Rat-Man nel bilocale affittato dopo che l'azienda di questi, la Fuffa Corporation, fallisce. A volte dimostra di essere affezionato a Rat-Man, ma lo abbandona sdegnato dopo che il suo alter-ego inizia la produzione di un cartone animato sul supereroe portandolo ad un inevitabile travalicamento commerciale del personaggio, per poi tornare al suo fianco.\nAltre versioni.\nArcibaldo compare nei panni di Aldo Uan Kebaldo (equivalente di Obi-Wan Kenobi) negli albi Star Rats e Star Rats - Episodio I, parodie dei film di Guerre stellari."}
{"id": "107800", "revid": "1305772", "url": "https://it.wikipedia.org/wiki?curid=107800", "title": "Piccettino", "text": "Piccettino \u00e8 un personaggio dei fumetti appartenenti all'universo di Rat-Man, fumetto di creazione di Leo Ortolani.\nPersonaggio.\nSi tratta di un orsacchiotto di pezza regalato al piccolo Deboroh (il vero nome di Rat-Man) quando questi perse tragicamente i genitori durante una svendita in un grande magazzino.\nAl posto di un occhio ha un bottone cucito da Rat-Boy (l'identit\u00e0 segreta di Rat-Man da ragazzo), che gli tolse l'occhio \"vero\" per assicurarsi che non rivelasse la sua identit\u00e0 segreta. L'origine del suo soprannome, \"Intoccabile\", \u00e8 spiegata in una vignetta, dove Rat-Boy gli assicura soccorso, parlandogli dall'orlo della tazza di un gabinetto.\nPiccettino scompare dalla storia quando, nella \"Saga del Clone\" il clone n. 6 si iberna; Rat-Man gli d\u00e0 Piccettino da portarsi nella bara di ibernazione. Da l\u00ec in poi apparir\u00e0 solo nelle storie del passato e nei ricordi di Rat-Man.\nL'unica volta che lo si sente parlare \u00e8 nella storia \"Era mio padre\", quando si trova nella mente di Rat-Man per aiutarlo a trovare il padre, ma si scopre poi essere Mung.\nAltre versioni.\n\u00c8 apparso anche nel numero speciale \"Star Rats - Episodio I\" nelle vesti del malvagio Lord Pando (equivalente di Darth Maul nel film originale), innamorato della bambola Barbi.\nAltri media.\nPiccettino \u00e8 anche uno dei personaggi della serie televisiva di Rat-Man e nel film \"Rat-Man - Il segreto del supereroe\" si apprende che non parla con l'accento del sud e che il suo pi\u00f9 grande incubo \u00e8 scoprire di essere stato fabbricato in Thailandia. Non riveste alcun ruolo che non rivesta nel fumetto. Verr\u00e0 ritratto dal pittore e diverr\u00e0 quasi immortale.\nMerchandising.\nNel 2014 \u00e8 stata realizzata e commercializzata una statua di Rat-Man insieme a Piccettino; nel 2015 sono invece stati realizzati due peluche a dimensioni reali da InfiniteStatue, il primo nella versione classica e il secondo in versione Lord Pando."}
{"id": "107801", "revid": "124563265", "url": "https://it.wikipedia.org/wiki?curid=107801", "title": "Tony Parker", "text": "Figlio di un giocatore di basket professionista, Parker ha giocato per due anni al Paris Basket Racing nel campionato di basket francese, prima di unirsi ai San Antonio Spurs . \u00c8 stato selezionato dagli Spurs con la ventottesima scelta assoluta nel draft NBA del 2001, e divenne rapidamente il playmaker titolare della franchigia. Parker ha vinto quattro campionati NBA ( 2003, 2005, 2007 e 2014 ), tutti con gli Spurs. Ha anche giocato per ASVEL Basket in Francia durante il lockout della NBA del 2011 e ha terminato la sua carriera nel 2019 dopo una stagione con i Charlotte Hornets.\nParker \u00e8 stato nominato sei volte All-Star NBA, tre volte All-NBA second team e una volta All-NBA third team. \u00c8 stato anche l'MVP delle finali NBA del 2007.\nMentre giocava con la nazionale francese, Parker \u00e8 stato nominato MVP di EuroBasket 2013, in seguito alla vittoria della sua squadra sulla Lituania nella finale. Ha concluso il torneo come score leader, con una media di 19 punti per partita. Nel 2015 \u00e8 diventato il miglior marcatore di tutti i tempi nella competizione EuroBasket, un record che \u00e8 stato infranto da Pau Gasol due anni dopo.\nBiografia.\nAnche se nato in Belgio, Parker ha la nazionalit\u00e0 francese. Suo padre \u00e8 un ex-giocatore professionista di pallacanestro statunitense, mentre sua madre \u00e8 una modella olandese; ha un fratello, Terence, anch'egli cestista.\nDal 2007 al 2010 \u00e8 stato sposato con l'attrice statunitense Eva Longoria.\nCaratteristiche tecniche.\nParker \u00e8 alto 188\u00a0cm, pesa 80\u00a0kg, e gioca nel ruolo di playmaker: in questo ruolo costituisce un giocatore abbastanza atipico, in quanto preferisce pi\u00f9 il gioco offensivo, effettuando penetrazioni invece di fornire assist.\n\u00c8 dotato di un primo passo rapidissimo, e difficilmente \u00e8 contenibile una volta che parte in penetrazione, dove arriva o a concludere appoggiando, anche con traiettorie alte non facilmente stoppabili da giocatori molto pi\u00f9 imponenti, o facendo arresti e step-back per poi concludere in sospensione.\nGiocatore di grande esperienza, \u00e8 spesso fondamentale per le sue \"clutch plays\"; riesce a mantenere il sangue freddo anche se sotto pressione.\nCarriera.\nClub.\nEuropa.\nParker ha giocato per due anni, dal 1999 al 2001, nel campionato francese nelle file del Paris Basket Racing.\nNBA.\nSan Antonio Spurs.\nNel Draft NBA 2001 i San Antonio Spurs, ultimi a scegliere al primo giro, lo chiamano al numero 28; la scelta del francese si riveler\u00e0 un vero \"draft steal\", analogamente a quello che due anni prima aveva portato alla squadra texana Emanuel Gin\u00f3bili, scelto al numero 57 del secondo giro.\nParker ha debuttato nel massimo campionato professionistico di basket il 30 novembre 2001, nella partita contro i Los Angeles Clippers. \u00c8 diventato cos\u00ec il secondo cestista di nazionalit\u00e0 francese, dopo Tariq Abdul-Wahad, a giocare nella NBA. \u00c8 diventato anche il pi\u00f9 giovane esordiente della storia degli Spurs, avendo debuttato nella NBA a 19 anni, 6 mesi e 13 giorni.\nCon gli Spurs ha vinto il campionato NBA nel 2003, nel 2005, nel 2007 (anno in cui \u00e8 anche stato eletto MVP delle finali) e nel 2014. Grazie al suo grande inizio della stagione, nel 2005-06 Tony fa parte per la prima volta, come riserva, della selezione dell'Ovest al NBA All-Star Game.\nNel 2006-07 scende in campo 77 volte su 82 partite, tenendo una media di 18,6 punti a partita, distribuendo 5,5 assist e catturando 3,2 rimbalzi, tirando con il 52% dal campo e col 39,5% da oltre l'arco. Durante i play-off tiene una media di 20,6 punti, 6 assist e 3,2 rimbalzi, tanto da arrivare a essere nominato MVP delle finali, grazie alle sue ottime prestazioni contro i Cleveland Cavaliers, che perderanno 4-0 nella serie finale soprattutto grazie ai suoi 24,5 punti di media nelle quattro partite.\nParker continua ad inanellare ottime stagioni anche negli anni successivi, per quanto gli Spurs non riescano pi\u00f9 a raggiungere le finali NBA. In particolare nel 2008-2009 Parker fa registrare la sua migliore stagione texana: supera per la prima volta i 20 punti stagionali (22) e fa registrare anche la sua miglior media assist di sempre (6.9); nonostante le grandi prestazioni del francese San Antonio, testa di serie numero 3 a Ovest, si ferma al primo turno contro i Dallas Mavericks, cosa che non accadeva dal 2000).\nNell'ottobre 2011 si trasferisce temporaneamente all'ASVEL Lyon-Villeurbanne, fino al termine del lockout NBA 2011-2012: nonostante le poche partite disputate Parker gioca molto bene sia in Francia sia in Eurocup, venendo nominato MVP della prima settimana della competizione.\nAl termine del lockout Parker torna negli USA per disputare la stagione 2011-2012: il 4 febbraio, facendo registrare 42 punti e 9 assist diventa il giocatore degli Spurs con il maggior numeri di assist in carriera. Divenuto sempre pi\u00f9 leader della squadra, la conduce al miglior record stagionale, guadagnandosi il secondo quintetto della lega e una forte candidatura ad MVP della stagione regolare. Ai playoff, gli Spurs giungono alla finale di conference contro gli Oklahoma City Thunder, perdendo 4-2. Nel 2013 gli Spurs arrivano in finale contro i Miami Heat di LeBron James. Nonostante le precarie condizioni di una caviglia Parker offre il suo solito contributo, ma, grazie a una tripla di Ray Allen allo scadere di gara 6 che porta la partita ai supplementari, gli \"speroni\" devono arrendersi 4-3. La rivincita arriva l'anno successivo quando gli Spurs, dopo aver concluso al primo posto la Regular Season, sconfiggono 4-3 i Dallas Mavericks al primo turno, 4-1 i Portland Trail Blazers, e 4-2 gli Oklahoma City Thunder nella finale della Western Conference. In finale i texani ritrovano i Miami Heat di Lebron James, ma il risultato \u00e8 un netto 4-1 che permette al francese di mettersi al dito il quarto anello di campione NBA.\nQuella 2014-15 \u00e8 un'altra buona stagione per Parker, ma gli Spurs escono al primo turno dei playoff, sconfitti dai Los Angeles Clippers 4-3 in una serie molto combattuta.\nLe ultime stagioni per Parker sono state segnate da molteplici infortuni oltre che da un calo di rendimento (non per niente nel 2016 gli Spurs sceglieranno Dejounte Murray e, l'anno dopo, Derrick White, entrambi playmaker).\nCharlotte Hornets.\nDopo 17 anni di militanza nella squadra texana, durante la \"free-agency\" 2018 Parker firma un biennale con gli Charlotte Hornets, franchigia posseduta da Michael Jordan e in cui ritrova il suo connazionale Nicolas Batum. Tuttavia dopo una sola stagione da 56 partite con 17.9 minuti, 9.5 punti e 3.7 assist di media si ritira dalla carriera agonistica. Il 2 luglio viene di conseguenza tagliato dagli Hornets.\nNazionale.\nCon la nazionale francese, ha vinto i campionati europei \"under 20\" nel 2000 (dove \u00e8 stato eletto miglior giocatore del torneo), per poi passare, ancora giovanissimo, nel 2001 alla nazionale \"seniores\".\nParker diventa presto uno dei leader della nazionale francese, di cui \u00e8 diventato capitano nel 2003, guidandola nella transizione tra la squadra dei veterani vicecampioni olimpici a Sydney e la nuova generazione (Boris Diaw, Ronny Turiaf in primis, ma anche i fratelli Micka\u00ebl e Florent Pi\u00e9trus e Gelabale) dei nati nei primi anni Ottanta. Parker partecipa a tutti gli Europei dal 2001 in poi, saltando per\u00f2 i Mondiali 2006 in Giappone(infortunio ad un dito della mano, comunque la sua nazionale ha chiuso quinta) e 2010.\nAd EuroBasket 2003 Parker, miglior play del torneo, viene eliminato con i francesi, fin l\u00ec imbattuti, nella semifinale con i lituani, e perde anche le Olimpiadi dopo la sconfitta contro l'Italia. Due anni dopo arriva il bronzo (prima medaglia bleu dopo 46 anni).\nL'edizione 2011 degli Europei sembra quella giusta per la Francia: a Boris Diaw e Parker (Turiaf per infortunio non partecipa) si aggiungono Nicolas Batum (gi\u00e0 presente nel 2009) e Joakim Noah. Guidata dalla giocate del capitano Parker (che alla fine risulter\u00e0 top scorer del torneo e miglior playmaker) la Francia supera imbattuta la prima fase, si qualifica facilmente nella seconda (unica sconfitta con gli spagnoli, di 27 punti) e giunge in finale battendo, con il contributo decisivo di Parker, greci e russi. In finale per\u00f2 la Francia non pu\u00f2 nulla contro lo squadrone spagnolo (campione in carica), che batte nuovamente i transalpini (98-85 il punteggio).\nNel 2013 al campionato europeo in Slovenia arriva la rivincita: in semifinale Parker e i suoi compagni battono la Spagna in rimonta e travolgono in finale la Lituania conquistando il loro primo titolo europeo. Al termine della manifestazione Tony Parker viene eletto nel migliore quintetto e migliore giocatore della manifestazione. Era diventato il miglior realizzatore nella storia della manifestazione, record poi battuto dall'ex compagno di squadra agli Spurs Pau Gasol nell'edizione del 2017 del torneo.\nHa poi partecipato agli Europei del 2015 e alle Olimpiadi del 2016, ritirandosi dopo quest'ultime.\nCinema, musica e televisione.\nAppassionato di musica rap e hip-hop, nel 2007 ha pubblicato un album rap in francese intitolato \"TP\". Nell'album sono presenti collaborazioni con vari artisti, tra cui Booba, Don Choa, Eloquence, Eddie B, Jamie Foxx, K-Reen, Rickwel e Soprano. Sono stati estratti i singoli \"Bienvenue dans le Texas\", \"Premiere Love\" e \"Balance toi\".\nNel 2008 ha diretto assieme a Jean-Marie Antonini il documentario \"9 - Un chiffre, un homme\". Il documentario biografico vede la partecipazione dei cestisti Kobe Bryant, Tim Duncan, Sean Elliott, Magic Johnson, Michael Jordan, Steve Nash e David Robinson, i calciatori Thierry Henry e Zin\u00e9dine Zidane, il judoka David Douillet, il musicista e DJ Cut Killer, e lo stesso Parker con Eva Longoria. Nel 2008 ha interpretato una piccola parte nel film \"Asterix alle Olimpiadi\".\nNel 2016 \u00e8 tra i produttori del film \"The Birth of a Nation - Il risveglio di un popolo\" di Nate Parker (suo omonimo)."}
{"id": "107802", "revid": "1745361", "url": "https://it.wikipedia.org/wiki?curid=107802", "title": "Capitano Krik", "text": "Il Capitano Samuel Krik \u00e8 un personaggio dei fumetti appartenente all'universo di Rat-Man, creato da Leo Ortolani.\nRealizzazione.\nIl suo nome viene da un chiaro anagramma di quello di James Tiberius Kirk, capitano della USS Enterprise (NCC-1701) nella serie fantascientifica \"Star Trek\".\nNasce come omaggio ai personaggi kirbiani, in particolare al Terribile Turpin, poliziotto comparso nella serie dei \"Nuovi Dei\" con carattere duro e sigaro in bocca.\nPersonaggio.\nDa giovanissimo, partecip\u00f2 al tentativo di cattura di Boda Valker, ma ne trov\u00f2 solo il figlio, Janus. Diviene anni dopo il Capitano di polizia della Citt\u00e0 Senza Nome. Si ritira dopo la cattura de la Gatta.\nRiappare quindi nel 2008 nella storia \"La caduta\", e all'osservazione di Rat-Man riguardo alla sua improvvisa scomparsa senza spiegazioni, Krik risponde che se non ha ancora dato spiegazioni c'\u00e8 un motivo. Successivamente si scopre che il Capitano Krik era andato alla ricerca di altri supereroi, senza per\u00f2 trovarli.\nEmissario della Luce, da sempre nemica dell'Ombra, ripone una grande fede nei supereroi e in Rat-Man (Ortolani afferma che \u00ablo considera un po' come il figlio che ha perduto\u00bb).\nAltre versioni.\nNell'episodio \"Dimenticati dal tempo!\", che si svolge diversi anni dopo le vicende attuali, lo vediamo di nuovo nei panni di Capitano al momento della sua morte; muore infatti colpendo una bomba con una mazza da baseball per dimostrare di averla disinnescata correttamente.\nSerie animata.\nIl capitano Krik appare anche nella serie animata di Rat-Man, dove \u00e8 doppiato da Saverio Indrio."}
{"id": "107803", "revid": "1442080", "url": "https://it.wikipedia.org/wiki?curid=107803", "title": "Squadra di calcio", "text": "Una squadra di calcio (in inglese: \"football club\") \u00e8 un'associazione con finalit\u00e0 sportive, il cui scopo \u00e8 l'insegnamento e la pratica del gioco del calcio.\nDenominata anche \"societ\u00e0 calcistica\" oppure \"club calcistico\", l'espressione include in s\u00e9 anche tutti quegli aspetti di organizzazione sportiva, amministrativa e dirigenziale legati alla gestione manageriale e al settore tecnico.\nIn genere, analogamente agli altri sport, si distingue tra club dilettantistici e club professionistici.\nUn club pu\u00f2 occuparsi solo di calcio oppure essere parte di una pi\u00f9 ampia societ\u00e0 polisportiva.\nLe figure professionali tipicamente presenti nelle societ\u00e0 calcistiche, specialmente in quelle professionistiche, sono illustrate di seguito.\nPresidente.\nIl presidente della societ\u00e0 calcistica \u00e8 la figura principale, cos\u00ec come in qualunque societ\u00e0, azienda o industria. Tipicamente egli si avvale di numerosi collaboratori sia per l'area tecnica, sia per quella manageriale.\nAmministratore delegato.\nL'Amministratore delegato (abbreviato \"AD\"; in inglese \"Chief Executive Officer\", \"CEO\", ovvero capo direttore esecutivo) di una societ\u00e0 di calcio \u00e8 uno stretto collaboratore del presidente. Ha potere di rappresentanza e di firma. Spesso questa carica \u00e8 assunta da un vicepresidente o da un Direttore generale visto che, in mancanza del presidente, ne fa le veci.\nDirettore generale.\nIl Direttore generale (abbreviato \"DG\") ha un ruolo che spesso collima con la figura dell'Amministratore Delegato (abbreviato \"AD\"), tanto che presenta i resoconti finanziari, collabora e si interfaccia con la propriet\u00e0; talvolta si occupa insieme al Direttore sportivo anche delle operazioni di mercato. \u00c8 una figura a carattere esclusivamente dirigenziale e non tecnico.\nDirettore sportivo.\nIl Direttore sportivo (abbreviato \"DS\") \u00e8 colui che si occupa dei rapporti tra tesserati e societ\u00e0 e si interfaccia con le altre societ\u00e0 calcistiche in sede di calciomercato. Deve saper gestire le richieste dello staff tecnico in accordo col budget fissato dalla propriet\u00e0.Inoltre deve tenere sotto controllo tutti gli aspetti contrattuali inerenti ai tesserati appartenenti alla sezione tecnica. In Italia deve essere iscritto ad un apposito albo, previa partecipazione a specifico corso di formazione.\nDirettore tecnico.\nIl Direttore tecnico (abbreviato \"DT\") \u00e8 abilitato alla conduzione tecnica della squadra di calcio e gli compete la collaborazione con gli altri componenti dello staff (allenatori, amministratori e collaboratori).\nAllenatore.\nL'allenatore \u00e8 colui che gestisce la squadra e coordina tutti i componenti dello staff tecnico. Decide la tattiche e i giocatori da schierare in campo. Sin dai Campionati Dilettantistici, per esercitare necessita di essere iscritto al \"Settore tecnico\" e munito di regolare \"patentino\". In Italia, l'allenatore \u00e8 tutelato dall'Associazione Italiana Allenatori Calcio.\nNel modello anglosassone pu\u00f2 ricoprire talvolta anche il ruolo di Direttore Sportivo: il \"manager\" d'oltremanica (anche \"head coach\", ovvero capoallenatore) si occupa della pianificazione del mercato (cessione e acquisto delle prestazioni sportive dei calciatori) e della gestione della squadra in toto, collaborando con le altre figure professionali della sfera tecnica.\nAllenatore in seconda.\nL'allenatore in seconda (o viceallenatore) \u00e8 il primo collaboratore dell'allenatore e di solito si occupa della seconda squadra (o squadra riserve). \u00c8 colui che fa le veci del capoallenatore nel caso in cui quest'ultimo sia impossibilitato a scendere in campo (squalifica o indisponibilit\u00e0).\nPreparatore atletico.\nIl preparatore atletico ha il compito di allenare i calciatori dal punto di vista atletico: sia per quanto riguarda la forza fisica (lavoro in palestra, in piscina e percorsi specifici), sia dal punto di vista della velocit\u00e0, della resistenza e dell'equilibrio, ma anche per recuperare rapidamente e completamente da un infortunio o un affaticamento muscolare.Lavora in stretta collaborazione con l'allenatore.\nPreparatore dei portieri.\n\u00c8 colui che si occupa dell'allenamento specifico dei portieri, solitamente sotto la supervisione dell'allenatore.\nIl preparatore pu\u00f2 essere figura abilitata, dopo aver frequentato con successo l'apposito e specifico corso del \"Settore tecnico\".\nMedico sportivo.\n\u00c8 il professionista che, iscritto all'albo dei medici, si occupa della salute degli atleti in rosa.\nMental coach.\nDagli anni duemila molte squadre, non solo professionistiche, si avvalgono di una figura professionale che vada ad occuparsi non dell'aspetto fisico e atletico dei calciatori, bens\u00ec della sfera mentale e psicologica. Il \"mental coach\" (inglese, allenatore della mente) \u00e8 un preparatore a tutti gli effetti, facente parte dell'organigramma societario e collabora con il capoallenatore, alle dipendenze del Direttore tecnico.\nFisioterapista.\nIl fisioterapista \u00e8 il professionista che, iscritto all'albo e quindi avente qualifica, aiuta gli atleti a prevenire gli infortuni e gestisce l'eventuale recupero da essi.\nOsservatore.\nL'osservatore, o \"scout\", \u00e8 una persona che ha l'incarico di monitorare il parco calciatori, non solo giovanile, e il parco allenatori di riferimento. Lavora alle dipendenze del direttore sportivo e, in qualche caso, ha come figura di riferimento il capo area \"Scouting\". La sua attivit\u00e0 pu\u00f2 essere a livello locale come internazionale, a seconda del livello della societ\u00e0.In Italia dal 2009 \u00e8 presente la Roitalia, associazione osservatori calcistici: \u00e8 stata la prima realt\u00e0 a formare e a dare consulenza agli osservatori calcistici italiani.\nMagazziniere.\nNon meno importante, anzi spesso fondamentale a fini logistici, \u00e8 il magazziniere. Si occupa della gestione e della cura di tutto il materiale e delle attrezzature a disposizione dei tesserati.\nCalciatore.\nIl calciatore \u00e8 l'atleta facente parte della rosa. In Italia \u00e8 tutelato ed assistito dalla Associazione Italiana Calciatori, che si occupa sia dei professionisti, sia dei dilettanti.\nVivaio.\nLe squadre professionistiche (ma anche quelle dilettanti) hanno tipicamente un vivaio, ovvero un Settore Giovanile, dove reclutano e fanno crescere i propri talenti fino eventualmente a portarli in prima squadra."}
{"id": "107804", "revid": "287204", "url": "https://it.wikipedia.org/wiki?curid=107804", "title": "Arcibaldo", "text": "Origine e diffusione.\nDeriva dal nome germanico \"Erchanbald\", composto dagli elementi \"ercan\" (\"leale\", \"sincero\", \"franco\" e anche \"genuino\", \"ingenuo\" e \"prezioso\") e \"bald\" (\"coraggio\"); il significato complessivo pu\u00f2 essere interpretato come \"franco e forte\". Il primo elemento \u00e8 poi stato alterato dall'influenza di nomi greci che iniziano con \u03b1\u03c1\u03c7\u03bf\u03c2 (\"archos\", \"signore\", \"maestro\").\nIn Italia giunse, tramite la forma francese antica \"Archimbald\", portato dai Franchi e dai Burgundi. In Inghilterra venne invece introdotto dai Normanni, tra i quali era molto popolare, rimpiazzando un preesistente cognato anglosassone, \"Eorcanbeald\". In epoca medievale guadagn\u00f2 un'ottima diffusione in Scozia, paese nel quale il suo uso \u00e8 sempre rimasto consistente; va notato che in scozzese \"Archibald\" pu\u00f2 anche rappresentare un'anglicizzazione del nome \"Gilleasbaig\", che significa \"servo del vescovo\".\nL'ipocoristico \"Archie\" \u00e8 divenuto uno slang militare inglese indicante la contraerea tedesca (nel 1915), probabilmente derivata dallo humor nero dei piloti inglesi che evadevano il fuoco nemico pensando nel frattempo alla popolare battuta da music-hall \"Archibald, certainly not!\" (\"Archibald, no di certo!\").\nOnomastico.\nSi tratta di un nome adespota, ossia privo di santo patrono; l'onomastico pu\u00f2 essere festeggiato il 1\u00ba novembre, in occasione di Ognissanti."}
{"id": "107806", "revid": "122553473", "url": "https://it.wikipedia.org/wiki?curid=107806", "title": "Antifrasi", "text": "L'ant\u00ecfrasi (dal greco , \"contro\", e , \"locuzione\") \u00e8 una figura retorica per cui il significato di una parola, di un sintagma o di una frase risulta opposto a quello che assume normalmente; di solito cambia anche il tono della voce. Ad esempio: \"Ah! Che bel lavoro hai fatto\", \u00e8 un'espressione che traduce che invece di aver fatto un bel lavoro, se ne sia fatto uno pessimo.\nCaratteristiche generali.\nCon l'antifrasi, chi parla o scrive intende il contrario di quello che dice. \u00c8 la forma pi\u00f9 scoperta, aggressiva e ingenua di ironia.\nLa disambiguazione della frase \"Bella giornata!\" in senso antifrastico \u00e8 data dal contesto (piove a dirotto).\nGi\u00e0 gli antichi Greci si preoccuparono di distinguere l'ironia dall'antifrasi: nella prima definizione di antifrasi, che sembra sia da attribuire a Trifone di Alessandria (I secolo d.C.), si sottolinea che in essa manca una \"particolare intonazione\" (\"chor\u00ecs hypokr\u00edseos\") che invece \u00e8 presente nell'ironia e ne segnala l'intento. Il rovesciamento dell'antifrasi \u00e8 invece tutto puntato sul campo semantico, per cui pu\u00f2 manifestarsi anche solo per mezzo di una singola parola. Cos\u00ec, ad esempio, i Greci diedero superstiziosamente il nome di Eumenidi (\u00able benevole\u00bb) alle Erinni.\nMolte delle espressioni usate nelle lingue per augurare la buona riuscita di un'impresa usano l'antifrasi: la locuzione \"in bocca al lupo\" augura il contrario di quello che darebbe a intendere il significato letterale della frase nominale.\nL'inversione innescata dall'antifrasi pu\u00f2 riguardare:\nCome si vede, l'antifrasi risulta importante, oltre che come figura, anche come meccanismo, manifestandosi come esempio della costituiva ambivalenza della comunicazione retorica.\nEsempi di antifrasi nella letteratura italiana.\nAlessandro Manzoni utilizza spesso l'antifrasi con intento ironico: riferendosi al tentativo di rapimento che Don Rodrigo aveva attuato nei confronti di Lucia Mondella l'autore scrive:\nNel poema satirico \"Il giorno\", scritto a met\u00e0 Settecento, Giuseppe Parini descrive con cura maniacale la vita dei membri della nobilt\u00e0, quasi divinizzandoli, soffermandosi su alcuni aspetti con minuziosit\u00e0, proprio per creare l'effetto antifrastico, rivelando invece quanto vuota possa essere la vita del nobile.\nL'uso dell'antifrasi, quando coinvolge la voce narrante (per esempio in alcune novelle di Verga come \"Rosso Malpelo\"), procura nel lettore il caratteristico effetto dello straniamento, per cui chi legge si trova immerso in un'ottica ideologica che \u00e8 normalmente censurata, o ritenuta criticabile, dal senso comune."}
{"id": "107807", "revid": "124211018", "url": "https://it.wikipedia.org/wiki?curid=107807", "title": "Bombardamento di Coventry", "text": "Il bombardamento della citt\u00e0 di Coventry da parte della tedesca Luftwaffe avvenne nella notte tra il 14 e il 15 novembre 1940 ed \u00e8 ricordato come uno degli eventi pi\u00f9 tragici della seconda guerra mondiale.\nStoria.\nIl bombardamento avvenne durante la seconda fase della battaglia aerea d'Inghilterra, iniziata dalla \"Luftwaffe\" l'11 agosto 1940 con l'obiettivo di annientare l'aviazione inglese in preparazione di uno sbarco in Inghilterra e proseguita successivamente contro i centri abitati allo scopo di minare il morale della popolazione civile. I primi bombardamenti di Coventry vennero effettuati il 25 agosto 1940 e vennero seguiti, nell'ottobre dello stesso anno, da diversi attacchi di breve durata che tuttavia causarono 176 vittime e danni all'aeroporto e all'ospedale.\nLa fase pi\u00f9 famosa ebbe luogo la sera del 14 novembre 1940, sera di plenilunio, quando Coventry fu investita da ondate ininterrotte di incursioni aeree che si protrassero dalle ore 19.20 fino alle 6.15 del mattino successivo. Il raid venne denominato in codice dal comando tedesco \"Sonata al chiaro di luna\".\nDei 500 bombardieri inizialmente decollati da aeroporti della Francia occupata dalle forze tedesche, 449 raggiunsero Coventry, guidati dal rudimentale sistema di radio navigazione \"X-Ger\u00e4t\", e parteciparono alle dieci ore del bombardamento sganciando indiscriminatamente sulla citt\u00e0 500 tonnellate di esplosivo e circa 30.000 spezzoni incendiari, volando ad alta quota a causa dell'intenso fuoco di sbarramento della contraerea inglese.\nI primi bombardieri lanciarono dei bengala paracadutati per l'identificazione del bersaglio; successivamente vennero lanciate bombe incendiarie al fosforo che resero i bersagli pi\u00f9 evidenti alle successive ondate di bombardieri tedeschi comandati da Albert Kesselring e Hugo Sperrle. Violente esplosioni cominciarono a scuotere il centro della citt\u00e0 mentre le bombe incendiarie, esplosive e non, continuavano a cadere causando una tempesta di fuoco su tutta l'area sottostante.\nAlle 19.59 tutti i mezzi antincendio erano all'opera per tentare di circoscrivere gli incendi sotto una pioggia di bombe sganciate dai bombardieri che continuavano ad arrivare sul cielo di Coventry. Al bombardamento si aggiunsero anche mine aeree costituite da esplosivo in grosse scatole metalliche sospese a paracadute che discendevano lentamente ed esplodevano prima dell'impatto col terreno. L'effetto era devastante spianando completamente tutto quanto compreso sotto il loro raggio d'azione. La chiesa di S. Nicola in Redford fu rasa al suolo da una di queste mine che provoc\u00f2 anche morti e feriti nella cripta sottostante.\nAlle 2 del mattino cess\u00f2 il fuoco della contraerea inglese per mancanza di munizioni. La maggior parte delle industrie era ridotta ad un ammasso di rovine in fiamme, le vie erano impraticabili per i crolli delle abitazioni adiacenti, il centro della citt\u00e0 era in fiamme. Oltre duecento incendi avevano formato un unico gigantesco rogo con una temperatura di circa . Le fiamme si elevavano a pi\u00f9 di trenta metri in un cielo annerito da alte colonne di fumo che rendevano visibile la citt\u00e0 agli altri bombardieri in avvicinamento da una distanza di 200 chilometri. Il bombardamento continu\u00f2 incessante fino all'alba per rallentare verso le ore 5 e cessare del tutto alle 6.15 quando fu suonato il cessato allarme.\nI danni causati e le perdite umane.\nIl bombardamento, nonostante la popolazione si fosse rifugiata a inizio dell'attacco in ricoveri spesso di fortuna, cost\u00f2 la vita a 1.236 persone oltre a migliaia di feriti dei quali molti gravi. I danni materiali risultarono notevoli e commisurati all'entit\u00e0 del bombardamento: 4.330 abitazioni distrutte, pi\u00f9 del 75% delle industrie (essenzialmente automeccaniche ed aeronautiche) gravemente danneggiate, distrutti due ospedali, tre chiese, rifugi antiaerei, stazioni ferroviarie, di polizia, uffici postali, cinema e teatri. L'intera rete dei trasporti tramviari e stradali risult\u00f2 completamente distrutta.\nUlteriori gravi disagi derivarono alla popolazione per la distruzione delle centrali elettriche, della rete di distribuzione del gas e dell'acqua che cre\u00f2 la necessit\u00e0 di dover bollire le scarse riserve d'acqua per evitare il dilagare di infezioni. Della cattedrale di Coventry, patrimonio artistico risalente al XIV secolo e simbolo della citt\u00e0, colpita da 12 bombe incendiarie, restarono in piedi solo alcune pareti annerite dal fumo tuttora visitabili insieme alla nuova cattedrale.\nLa terribile devastazione di Coventry introdusse nella lingua corrente il termine \"coventrizzare\", che sta appunto a indicare il bombardamento a tappeto di una citt\u00e0. Anche se l'origine esatta non \u00e8 stata individuata, il suo primo utilizzo fu nella propaganda nazista come \"coventriert\" e successivamente adottato dalla lingua inglese come \"to coventrate\". La pratica di coventrizzare una citt\u00e0 fu in seguito ripresa dal Vice Maresciallo dell'Aria Arthur Harris sulla citt\u00e0 di Dresda che dal 13 al 15 febbraio 1945 fu sottoposta a bombardamento \"totale\" da parte della RAF e USAAF.\nLa presunta conoscenza del governo britannico.\nNel suo libro \"The Ultra Secret\", edito nel 1974, Frederick William Winterbotham afferm\u00f2 che il governo britannico era venuto a conoscenza dei piani tedeschi per Coventry grazie a Ultra, l'insieme dei sistemi di decodifica delle comunicazioni radio tedesche crittate tramite il dispositivo Enigma, messe in atto dagli specialisti di crittoanalisi di Bletchley Park; Winterbotham, che durante la guerra era stato colonnello della RAF e supervisore degli ufficiali di collegamento incaricati di trasmettere le informazioni di Ultra ai comandi sul campo, dichiar\u00f2 che Churchill, informato dell'imminente raid, diede ordine di non predisporre alcuna misura protettiva della citt\u00e0, onde non indurre in sospetto i tedeschi e non far capire loro che il sistema Enigma era stato violato dal Secret Intelligence Service britannico, abbandonando quindi Coventry al suo destino. Queste affermazioni furono poi riprese dallo storico italiano Arrigo Petacco nel suo \"L'armata nel deserto\".\nLe affermazioni di Winterbotham furono messe in discussione da pi\u00f9 autori, storici e testimoni diretti dei fatti: la maggioranza sostenne che, sebbene Churchill fosse a conoscenza del fatto che una massiccia operazione di bombardamento aereo era imminente, nessuno ai vertici britannici era a conoscenza del luogo in cui essa si sarebbe verificata. Peter Calvocoressi, ufficiale dell'intelligence britannica e capo della sezione aeronautica di Bletchley Park durante la guerra (e quindi responsabile della traduzione e analisi dei messaggi della Luftwaffe decrittati), scrisse che \"Ultra non menzion\u00f2 mai Coventry... Churchill, lontano dal decidere se salvare Coventry o salvaguardare Ultra, ebbe sempre l'impressione che l'obiettivo del raid fosse Londra\".\nLo scienziato Reginald Victor Jones, che durante la guerra fu un esperto dei servizi segreti britannici in materia di disturbo della radionavigazione nemica, scrisse che \"i segnali di Enigma alle stazioni X-Ger\u00e4t non furono interrotti in tempo\", e che non era a conoscenza che Coventry fosse il bersaglio designato; inoltre Jones not\u00f2 che Churchill rientr\u00f2 a Londra il pomeriggio del 14 novembre 1940, segno che il primo ministro riteneva che l'obiettivo del raid fosse la capitale. Lo storico francese Marc Ferro parimenti sostiene che Ultra aveva s\u00ec decrittato le comunicazioni tedesche ma che, avendo potuto unicamente ricavare da queste che il nome in codice dell'obiettivo del bombardamento era \"Corn\", l'intelligence britannica non sapeva che questo nome rappresentasse Coventry; "}
{"id": "107808", "revid": "125068747", "url": "https://it.wikipedia.org/wiki?curid=107808", "title": "Hysteron proteron", "text": "L'hysteron proteron (\u1f55\u03c3\u03c4\u03b5\u03c1\u03bf\u03bd \u03c0\u03c1\u03cc\u03c4\u03b5\u03c1\u03bf\u03bd, locuzione greca, composta da \u1f55\u03c3\u03c4\u03b5\u03c1\u03bf\u03bd, \"h\u00fdsteron\" \u00absuccessivo\u00bb, e da \u03c0\u03c1\u03cc\u03c4\u03b5\u03c1\u03bf\u03bd, \"pr\u00f3teron\", \u00abprecedente\u00bb) \u00e8 una figura retorica che consiste nell'enunciazione di una successione di eventi nell'ordine cronologico inverso, per dare risalto all'informazione pi\u00f9 importante o per conseguire un particolare effetto espressivo.\nUn esempio classico di hysteron proteron si trova nell\"'Eneide\":\n\"Moriamur\" dovrebbe essere logicamente posposto a \"ruamus\", in quanto \u00e8 impossibile correre in battaglia dopo essere morti. L'effetto di questo uso apparentemente illogico della frase \u00e8 quello di anticipare una conseguenza dell'azione descritta in seguito, accentuandone l'enfasi.\nAltri esempi:"}
{"id": "107810", "revid": "287204", "url": "https://it.wikipedia.org/wiki?curid=107810", "title": "Inversione", "text": ""}
{"id": "107811", "revid": "4507", "url": "https://it.wikipedia.org/wiki?curid=107811", "title": "Inversio", "text": ""}
{"id": "107812", "revid": "767487", "url": "https://it.wikipedia.org/wiki?curid=107812", "title": "Invettiva", "text": "L'invettiva consiste in una frase denigratoria o in un discorso violento contro qualcuno. Quando assume la forma della detrazione \u00abinfierisce contro il prossimo senza che egli se ne renda conto\u00bb, mentre se \u00e8 espressa come \u00abcontumelia attacca frontalmente la persona che intende ferire\u00bb. Nel primo caso pu\u00f2 avere un carattere letterario ed allora assume valore di figura retorica.\nDerivazione e sinonimi.\nDal latino \"invechi\", scagliarsi contro.\nRampogna, filippica.\nStoria.\nNel passato, ad esempio nel mondo romano, poteva accadere che un poeta, un politico o un uomo di cultura scrivesse un'invettiva contro qualche uomo potente che lui considerava nemico proprio o della sua parte politica. Quando espressa sotto forma di opera letteraria, era definito \"carmen famosum\": il suo trattamento penale - sin dalle XII Tavole - era quello dell\"'iniuria\" (e non quello, meno grave, degli altri insulti, definiti \"contumeliae\"), esattamente alla stessa stregua del \"membrum ruptum\" e dell\u2019\"os fractum\"; se oggetto di circolazione cartacea, era punito come \"Libellum\".\nDante, nella Divina Commedia, in pi\u00f9 occasioni si lancia in invettive contro personalit\u00e0 ed istituzioni del suo tempo (come ad esempio, la citt\u00e0 di Firenze o l'Impero Germanico).\nEsempio.\nNella \"Divina Commedia\" Dante si lancia in una violentissima invettiva verso la citt\u00e0 di Pisa, invocando una specie di ecatombe naturale, con isole che muovendosi verso la foce dell'Arno causano un terribile cataclisma."}
{"id": "107813", "revid": "122840477", "url": "https://it.wikipedia.org/wiki?curid=107813", "title": "Giovanni Angelo Montorsoli", "text": "Biografia.\nToscano, frate Servo di Maria, collabor\u00f2 con Michelangelo alla Sagrestia Nuova di San Lorenzo a Firenze, dove scolp\u00ec il \"San Cosma\" che fu da Giorgio Vasari disposto a lato della Madonna (1536-37). Oper\u00f2 in numerosi campi, come restauratore di statue antiche (restauro del Laocoonte) e come progettista e allestitore di apparati festivi. Inoltre realizz\u00f2 numerosi monumenti funerari fra i quali possiamo citare la \"tomba di Mauro Mafferi\" (1537) nel Duomo di Volterra e la \"tomba di Andrea Doria\" (1541) nella chiesa di San Matteo a Genova.\nEbbe una certa libert\u00e0 di lavorare in Italia e all'estero finch\u00e9 Paolo IV non eman\u00f2 alcune norme pi\u00f9 restrittive sui religiosi (1547). Come Benvenuto Cellini tent\u00f2 la strada della corte di Francia grazie all'intercessione del cardinale Ippolito II d'Este e serv\u00ec presso Francesco I, ma in seguito a malintesi con cortigiani e tesorieri se ne torn\u00f2 in Italia. A Firenze entr\u00f2 in competizione con Baccio Bandinelli, il quale pare riusc\u00ec a far distruggere un suo gruppo marmoreo di \"Ercole e Caco\" (stesso soggetto di una famosa e criticata scultura del Bandinelli in piazza della Signoria) che si trovava in una fontana della villa di Castello. L'accaduto \u00e8 menzionato dal Vasari e da una lettera scritta dallo scultore stesso a Cosimo I.\nSi stabil\u00ec a Messina tra il 1547 e il 1557 dove era stato chiamato dal Senato Messinese per edificare, allo sbocco dell'acquedotto del Camaro (costruito nel 1530-47), sulla piazza del Duomo, una fontana (di Orione) che fosse di pubblica utilit\u00e0, di decoro e di celebrazione del pubblico potere e dell'impresa. Questa opera di scultura ebbe anche notevoli funzioni di scenografia urbana. Situata davanti al \"Duomo\", ma spostata dal suo asse longitudinale, implic\u00f2 il riassetto di tutta la piazza (abbattimento della \"chiesa di S. Lorenzo\" nel 1550 per crearle un nuovo fondale e una risonanza scenografica). \nIl Montorsoli ebbe anche l'incarico di costruire la nuova chiesa di S. Lorenzo. La sistemazione della piazza del Duomo, dove erano inscindibili scultura, architettura e spazio urbano, fu una delle prime importanti esperienze urbanistiche che si comp\u00ec nell'Isola.\nA differenza degli altri artisti continentali dell'et\u00e0 precedente egli oper\u00f2 con una consapevolezza di stile e di cultura tale che non ammette compromessi con l'ambiente che lo ospitava. A Messina lasci\u00f2 numerosi seguaci.\nTornato a Firenze, dopo la morte fu sepolto nella Cappella di San Luca.\nOpere realizzate a Genova.\nA Genova viene chiamato da Andrea Doria. Lascia in questa citt\u00e0 alcune sculture soprattutto per la chiesa di San Matteo, nella piazza di famiglia dei Doria, dove esegue alcune statue e la tomba di Andrea Doria, e per altri palazzi.\nOpere realizzate a Sanremo.\nA Sanremo realizza le statue poste sopra i due portali di Palazzo Borea d'Olmo. La statua sovrastante il portone principale, prospiciente la via Matteotti a pochi metri dal Teatro Ariston, rappresenta la Vergine, mentre quella sul portone secondario in via Cavour, S.Giovanni Battista."}
{"id": "107815", "revid": "93730394", "url": "https://it.wikipedia.org/wiki?curid=107815", "title": "Ipallage", "text": "L'ip\u00e0llage (dal greco \"hypallag\u0113\", \u00absostituzione\u00bb, derivato da \"hypall\u00e1ss\u014d\", \u00abcambio\u00bb) \u00e8 una figura retorica che consiste nel riferire grammaticalmente una parte della frase a una parte diversa da quella a cui dovrebbe riferirsi semanticamente.\nIn genere la parte del discorso su cui avviene lo spostamento \u00e8 l'aggettivo, che viene attribuito a un sostantivo diverso da quello a cui il suo significato lo dovrebbe legare: in questo caso si parla anche di enallage dell'aggettivo. La parte del discorso a cui andrebbe riferito l'aggettivo pu\u00f2 essere presente nella frase, o pu\u00f2 essere implicita.\nEsempi:"}
{"id": "107816", "revid": "767487", "url": "https://it.wikipedia.org/wiki?curid=107816", "title": "Charlot in campagna", "text": "Charlot in campagna (\"Sunnyside\"), noto anche con i titoli Un idillio nei campi e Charlot campagnolo, \u00e8 un cortometraggio muto interpretato, diretto e prodotto da Charlie Chaplin; fu proiettato la prima volta il 15 giugno 1919.\nIl film risente del periodo psicologicamente poco felice di Chaplin, conseguente al suo triste matrimonio e probabilmente anche per le cattive condizioni di salute della madre; di fatto richiese un lungo periodo di lavorazione con frequenti e ripetute interruzioni, probabilmente anche per la scarsa ispirazione di Chaplin. Il risultato non sar\u00e0 di particolare rilievo.\nAncora oggi, a oltre 90 anni di distanza, i critici discutono se l\"'happy-end\" finale sia da interpretare come il sogno del suicida morente o se il suicidio sia il sogno dell'innamorato credutosi abbandonato.\nTrama.\nNel villaggio di campagna, la vita scorre scandita dal ritmo naturale degli eventi, l'alba determina la sveglia mattutina, il tramonto la fine della giornata lavorativa. Lo sguattero dello sgangherato alberghetto di campagna \u00e8 anche il custode del bestiame e il servo del padrone dell'esercizio. Certo la campagna offre privilegi impagabili, gli ingredienti per la colazione sono offerti direttamente dal produttore: una gallina posta direttamente sul tegame e sollecitata a deporre l'uovo, il latte munto direttamente dalla vacca alla tazza. D'altro canto la domenica \u00e8 una normale giornata lavorativa, il pascolo delle mucche non conosce festivit\u00e0 e cos\u00ec, mentre i villani celebrano la funzione nella chiesetta del villaggio, il cowboy Charlot santifica la giornata recitando le orazioni sotto il cielo e in aperta campagna, attendendo al pascolo. Assorto nella meditazione perde di vista la mandria che finisce per invadere la chiesetta sconvolgendone la funzione. Intervenuto nel recupero delle mucche Charlot esce dalla chiesa cavalcando una bestia, parecchio innervosita, aggrappato alle sue corna. Finir\u00e0 disarcionato sotto un ponticello e privo di sensi per la caduta si immaginer\u00e0 di essere recuperato da quattro giovani ninfe che lo coinvolgeranno in leggiadre e poetiche danze e giochi onirici. Il brusco risveglio lo riporta alla realt\u00e0 e alle pedate del padrone, evidentemente alterato per la confusione che ha coinvolto i suoi animali.\nSi possono sopportare tutte le angherie per il dolce sorriso dell'amata, figlia del villano, e con la quale Charlot conosce anche momenti di felicit\u00e0. Al suo fascino non risulter\u00e0 indifferente il giovane giunto dalla citt\u00e0 e ospitato, causa incidente stradale, nell'albergo dove lavora Charlot. I suoi modi signorili e l'aspetto elegante finiranno per far colpo sulla ragazza, minacciando di distruggere il sogno d'amore di Charlot che tenter\u00e0 di riguadagnare il sentimento perduto imitando l'atteggiamento snob del cittadino, ottenendo per\u00f2 solo goffi risultati e l'esplicito diniego della bella.\nIl suicidio pare allora l'unico rimedio alla sofferenza: Charlot si piazza in mezzo alla strada al sopraggiungere di un'automobile in piena velocit\u00e0, l'impatto sembra inevitabile quando\u2026 la scena si trasferisce nell'albergo dove il giovane di citt\u00e0 dispone la propria partenza. Sar\u00e0 Charlot a caricare i bagagli sull'auto. Alla comparsa dell'amata sull'ingresso Charlot le si getter\u00e0 al collo abbracciandola, ricambiato da lei. Tenendosi teneramente per mano e saltellando felici salutano entrambi la partenza dell'automobile con l'intruso a bordo."}
{"id": "107817", "revid": "326822", "url": "https://it.wikipedia.org/wiki?curid=107817", "title": "Vissi d'arte, vissi d'amore", "text": ""}
{"id": "107819", "revid": "77358", "url": "https://it.wikipedia.org/wiki?curid=107819", "title": "Charlot campagnolo", "text": ""}
{"id": "107820", "revid": "1652635", "url": "https://it.wikipedia.org/wiki?curid=107820", "title": "Emulsione", "text": "L'emulsione \u00e8 una miscela temporaneamente stabile di due fluidi immiscibili, una delle quali (fase dispersa) \u00e8 dispersa nell'altra (fase disperdente) sotto forma di goccioline. Emulsioni comuni possono essere olio sospeso in acqua o fase acquosa (o/w) o acqua sospesa nell'olio. Tali fasi sono stabilizzate da un film interfacciale di tensioattivo o di polimero idrofilo intorno alle goccioline disperse. Comuni emulsioni alimentari sono ad esempio il latte (emulsione acquosa); la margarina (emulsione di acqua in olio); il gelato (emulsione di olio e aria in acqua con particelle di ghiaccio solide). \nCaratteristiche.\nEssa \u00e8 il risultato di due o pi\u00f9 liquidi che, agitati, non si miscelano in maniera omogenea (cio\u00e8 le due fasi sono distinguibili anche dopo la miscelazione). L'emulsione \u00e8 quindi un particolare \"miscuglio meccanico\" (o \"miscela eterogenea\").\nLa sua stabilit\u00e0 dipende da:\nTipiche emulsioni sono i sistemi acqua in olio (A/O, dove l'acqua \u00e8 dispersa in olio), oppure olio in acqua (O/A, dove \u00e8 l'olio a essere disperso in acqua, come per esempio nella maionese). L'emulsionante pu\u00f2 gi\u00e0 essere contenuto nella sostanza da emulsionare (emulsioni naturali) o viene aggiunto con il veicolo (emulsioni artificiali). Sono emulsioni naturali, stabilizzate da proteine, il latte e il burro. Le emulsioni artificiali sono utilizzate in farmacia (olio di fegato di merluzzo emulsionato), in cosmetici (creme), nell'industria dei detersivi, dei lubrificanti, delle vernici, degli insetticidi, e si preparano mediante emulsionatori, costituiti da recipienti in cui sono montate una o pi\u00f9 eliche che ruotano ad alta velocit\u00e0.\nImpieghi in campo farmaceutico.\nA/O.\nLe emulsioni multiple sono studiate per un eventuale impiego come sistemi di cessione in campo farmaceutico e cosmetico.\nVantaggi:"}
{"id": "107821", "revid": "599013", "url": "https://it.wikipedia.org/wiki?curid=107821", "title": "Teatro Cavallerizza", "text": "Il teatro Cavallerizza \u00e8 il terzo teatro di Reggio Emilia in ordine di importanza e si affaccia, come i pi\u00f9 grandi teatro Valli e teatro Ariosto, sull'ampia area priva di edifici costituita da piazza della Vittoria, da piazza Martiri del VII Luglio (piazze dei Teatri) e dai giardini municipali.\nStoria.\nL'edificio rimase adibito all'addestramento dei cavalli fino alla seconda guerra mondiale. Dismesso dalla sua funzione originaria in seguito alla riconversione della caserma ad usi civili, dopo almeno un decennio di completo abbandono lo stabile \u00e8 stato sottoposto a una lunga opera di restauro a partire dal 1984, con lo scopo di trasformarlo in spazio teatrale. Una parete centrale che richiama architettonicamente la facciata dell'edificio \u00e8 stata inserita per spezzare il vano unico della pianta originale e formare due ambienti: un atrio che ospita il guardaroba e nel quale sosta il pubblico prima dell'inizio delle rappresentazioni; e la sala spettacolo, che pu\u00f2 accogliere fino a 499 spettatori su due gradinate mobili.\nAttivit\u00e0 teatrale.\nUfficialmente il teatro \u00e8 intitolato a Cesare Zavattini, scrittore e sceneggiatore nato in provincia di Reggio, ma la quasi totalit\u00e0 dei cittadini continua ad utilizzare la vecchia denominazione \"Cavallerizza\". L'origine e la struttura non classiche e la possibilit\u00e0 di variare la disposizione degli spalti hanno reso la Cavallerizza destino naturale degli spettacoli di teatro sperimentale, con prevalenza di opere di danza e prosa. L'inaugurazione dell'edificio come teatro \u00e8 avvenuta il 10 gennaio 1989, quando la compagnia del Collettivo Teatro Due di Parma mise in scena il \"Marat/Sade\" di Peter Weiss, replicandolo nelle cinque sere successive. Nel novembre 2007 il teatro ha accolto il prologo e l'epilogo della prima assoluta dell'opera \"Miracolo a Milano\", commistione di lirica e prosa il cui nucleo centrale \u00e8 stato rappresentato nel vicino teatro Valli e la cui regia portava la firma di Daniele Abbado. Nel febbraio 2008 \u00e8 andata in scena una applauditissima versione \"off\" del \"Sogno di una notte di mezza estate\" di William Shakespeare, ad opera della compagnia MaMiM\u00f2.\nBibliografia.\nReggio Emilia. Il teatro, i teatri, la citt\u00e0 - Silvana Editoriale, 2008\nSipari di carta - Edizioni Diabasis, 2001"}
{"id": "107822", "revid": "7", "url": "https://it.wikipedia.org/wiki?curid=107822", "title": "Gioco degli scacchi", "text": ""}
{"id": "107824", "revid": "104265", "url": "https://it.wikipedia.org/wiki?curid=107824", "title": "San Pellegrino (Reggio Emilia)", "text": "San Pellegrino (\"San Pelgr\u00e8in\" in dialetto reggiano, \"S. Peregrini in Suburbiis\" in latino), talvolta Villa San Pellegrino, \u00e8 un quartiere prevalentemente residenziale della periferia sud di Reggio Emilia. \u00c8 situato a 2\u00a0km dal centro storico della citt\u00e0, lungo l'asse viario che conduce verso la pedemontana reggiana e l'Appennino tosco-emiliano.\nIn base all'attuale suddivisione amministrativa e ecclesiastica della citt\u00e0 di Reggio Emilia il territorio di San Pellegrino comprende una modesta area urbana posta a est del torrente Crostolo, con la chiesa parrocchiale al centro, che si sviluppa longitudinalmente. In un'accezione pi\u00f9 ampia \u00e8 uso diffuso intendere come \"San Pellegrino\" tutto l'agglomerato compreso fra porta Castello e le frazioni di Rivalta, Canali e Coviolo, secondo i confini che l'antica \"villa\" (frazione) aveva sino al secondo dopoguerra.\nSan Pellegrino ospita il ponte omonimo e la passeggiata settecentesca che collega la citt\u00e0 alle locali \"delizie estensi\".\nGeografia fisica.\n\u00c8 situato in un ambito urbano di media pianura. Sino al secondo dopoguerra tutta la zona a sud della citt\u00e0, da Porta Castello alle frazioni di Coviolo, Rivalta, Canali e Fogliano era parte della \"villa\" di San Pellegrino. Dal territorio antico della frazione sono sorti diversi nuovi quartieri che a loro volta hanno generato nuove comunit\u00e0, poli di aggregazione e parrocchie. A livello informale \u00e8 solito identificare ancora oggi come zona di San Pellegrino \"in senso lato\" tutta la periferia meridionale della citt\u00e0 situata sulle direttrici per Rivalta e Albinea.\nTuttavia la suddivisione ufficiale dell'amministrazione comunale cittadina individua \"in senso stretto\" come ambito territoriale di San Pellegrino l'attuale superficie della parrocchia che, dopo i numerosi stralci di territorio posti in essere nel XX secolo, si \u00e8 ridotta a una striscia longitudinale di 1,72 km\u00b2 posta fra il quartiere di Strada Alta e la frazione di Canali. Questo ambito territoriale confina a nord con: Strada Alta e Porta Castello esterna (S. Agostino esterna); a est con Rosta Nuova e Buco del Signore; a sud con Canali; a ovest con Buon Pastore, Crocetta, Belvedere e Baragalla.\nIl principale corso d'acqua \u00e8 il torrente Crostolo, elemento distintivo del paesaggio. A est \u00e8 attraversato anche dal canale di Secchia, che segna il confine con Rosta Nuova.\nL'altitudine varia da 60 a 77 m s.l.m.\nStoria.\nEt\u00e0 antica.\nLa localit\u00e0 era gi\u00e0 abitata nell'et\u00e0 del bronzo, come dimostrano i reperti ritrovati presso la necropoli terramaricola della Montata, situata prevalentemente sul lato orientale dell'attuale rotonda pedonale di piazza Luigi Cadorna, su viale Umberto I. Un nucleo abitato che rappresenta uno dei primi insediamenti nella zona di Reggio in epoca pre-romana. Lo stesso toponimo della localit\u00e0 \"Montata\" sta ad indicare una piccolo dosso che probabilmente era situato al di sopra dell'area archeologica e che serviva anche per guadare il torrente Crostolo, il cui corso, sino al XVI secolo scorreva nei pressi dell'attuale viale Umberto I. In un luogo indeterminato sono state ritrovate tombe romane isolate ad inumazione e due bronzetti rappresentanti Iside e Mercurio. Fra i resti di murature di laterizi romani riscoperti negli anni '50 nelle adiacenze del cantiere dell'arcispedale Santa Maria Nuova anche le condotte di un acquedotto di et\u00e0 romana.\nMedioevo.\nLe prime notizie che riportano la presenza di un oratorio per il culto dedicato a Pellegrino delle Alpi risalgono all'anno 857. Un atto di quel periodo del vescovo di Reggio Sigifredo riportava che tale edificio religioso situato nei sobborghi della citt\u00e0 apparteneva alla cattedrale di Reggio, condizione poi confermata in un successivo atto dell'890 dell'imperatore Lodovico II. Fa specie notare come fra la peregrinazione del santo e la dedicazione del primitivo fabbricato siano intercorsi circa due secoli, segno di un ricordo vivo e di una eventuale stanza nel luogo in cui sorse l'oratorio. Successivamente re Berengario conferma la presenza di questo luogo di culto con l'appellativo di chiesa, segno che probabilmente il fabbricato fu soggetto a un ampliamento. Un \"recapito\" delle Riformazioni risalente al 1586 fa risalire la fondazione della primitiva cappella all'anno 830. In quel documento l'allora amministratore dell'oratorio, tale chierico Alfonso Isacchi, chiede al Comune di Reggio una elargizione (poi concessa) per abbellire e ampliare l'edificio, descritto come piuttosto fatiscente e inadeguato. Le medesima lettera riferisce che l'ultimo intervento architettonico significativo all'oratorio era stato realizzato nel 1332. \nEt\u00e0 moderna.\nUn documento del 1588 informa che annesso alla chiesa di san Pellegrino era attivo un eremitaggio. Questo testimonia altres\u00ec che la chiesa non fu demolita durante la cosiddetta \"Tagliata\" del 1551, la grande opera urbanistica di abbattimento degli insediamenti posti a ridosso delle mura cittadine per motivi bellici ordinata dal duca d'Este Ercole II, dovuta alle mutate tattiche di guerra.\nSino al XVIII secolo la chiesa funzion\u00f2 come edificio religioso per gli abitanti dei Borghi di Porta Castello sussidiario alla parrocchia di Santa Maria Maddalena, situata in citt\u00e0 sul plateatico dell'attuale Piazza Fontanesi. Soppressa questa, il 26 ottobre 1769 il vescovo Castelvetri elev\u00f2 San Pellegrino al rango di parrocchia annettendovi dal punto di vista pastorale tutto il territorio a sud della citt\u00e0 un tempo appartenuto a Santa Maria Maddalena e la vicinia (o consorzio) della chiesa soppressa di San Raffaele. L'erezione ufficiale della parrocchia si concluse nel 1776. L'attuale chiesa fu realizzata dopo una quasi totale demolizione del precedente fabbricato nel 1782. Di l\u00ec a pochi anni, per mano del duca Ercole III d'Este, sarebbe stata realizzata la pi\u00f9 grande trasformazione urbanistica della \"villa\" da secoli: lo \"stradone nuovo\" di San Pellegrino. L'obiettivo era quello di mettere in comunicazione la citt\u00e0 al Palazzo Ducale di Rivalta. Fu cos\u00ec che nel 1788 fu affidato l'incarico di progettare questa nuova infrastruttura all'architetto ducale Lodovico Bolognini che l'anno successivo avrebbe realizzato il celebre ponte sul Crostolo, utilizzato ancora oggi e sopravvissuto agli ingenti danni dell'esercito tedesco in fuga durante la ritirata della Seconda guerra mondiale.\nFra i rivolgimenti avvenuti fra gli ultimi anni del potere ducale e il periodo napoleonico il primo parroco di San Pellegrino don Domenico Bigliardi riporta nelle cronache parrocchiali di ribellioni a taglieggiamenti, balzelli e requisizioni da parte prima della camera ducale e successivamente delle truppe napoleoniche e, quindi, di quelle austriache da parte degli abitanti della \"villa\". In questo periodo, nell'allora territorio di San Pellegrino, grazie all'editto di Saint Cloud furono eretti il cimitero suburbano cittadino, oggi monumentale, e il cimitero israelitico: a differenza delle altre ville del contado, infatti, San Pellegrino non ebbe mai un proprio cimitero bens\u00ec poteva avvalersi di quello della citt\u00e0, officiato fino agli anni '30 del '900 dal sacerdote titolare della parrocchia. \nEt\u00e0 contemporanea.\nDalla Restaurazione all'unit\u00e0 d'Italia.\nDi l\u00ec a poco, con la Restaurazione, sarebbe emersa anche in loco la carboneria e le idee patriottiche legate all'irredentismo italiano e al liberalismo: proprio nell'osteria di Baragalla, allora territorio di San Pellegrino, il primo martire del Risorgimento don Giuseppe Andreoli teneva le sue riunioni clandestine. In quegli anni tumultuosi, a cavallo dei moti del 1831, in una villa oggi abbattuta situata in via Antonio Cassoli, a San Pellegrino, la patriota risorgimentale Giuditta Bellerio Sidoli, moglie del possidente carbonaro di Montecchio Emilia Giovanni Sidoli e successivamente compagna nella vita privata e politica di Giuseppe Mazzini, teneva assemblee segrete con militanti mazziniani.\nNel periodo intercorso fra il Congresso di Vienna e l'Unit\u00e0 di Italia si ha notizia di diverse ribellioni della popolazione di San Pellegrino che, composta in maggioranza da braccianti e mezzadri, viveva in condizioni di sofferenza e di miseria. A non migliorare la vita della popolazione, inoltre, si era abbattuta sulla citt\u00e0 la terribile epidemia di colera del 1855: proprio nella villa di San Pellegrino, in propriet\u00e0 Spalletti, era localizzato un Lazzaretto per i casi sospetti e di convalescenza, giunto alle cronache per \"problemi di disciplina interna e controllo dei costumi\". L'ultima ribellione avvenne nel 1859 in concomitanza con la cessazione dello stato estense e la partenza del duca Francesco V d'Austria-Este per l'esilio di Vienna. \nDalle societ\u00e0 di mutuo soccorso al periodo fascista.\nFra la fine dell'800 e i primi anni del '900 anche a San Pellegrino si diffusero gli ideali socialisti e proprio qui nacque una delle prime cooperative di consumo del Reggiano, la \"Societ\u00e0 cooperativa Buona Armonia di Villa San Pellegrino\" probabile emanazione della locale societ\u00e0 di mutuo soccorso ed esistente gi\u00e0 nel 1884. Le cronache parrocchiali del tempo parlano di una forte divisione all'interno della comunit\u00e0 fra chi aveva aderito agli ideali socialisti e coloro che continuavano a fare riferimento alla chiesa cattolica. L'avvento della Prima Guerra mondiale vede addirittura partire per raggiungere il 15\u00ba Reggimento Artiglieria di Campagna l'allora parroco don Ettore Spaggiari, che era gi\u00e0 stato ufficiale dell'esercito durante il servizio di leva.\nGli anni fra le due guerre furono segnati da importanti trasformazioni urbanistiche e da un'intensa espansione edilizia della citt\u00e0, Gi\u00e0 a partire dagli anni 1910 prese il via una dirompente espansione \"extra m\u0153nia\" della citt\u00e0, in particolare fra porta Castello e e Strada Alta, ossia viale Ettore Simonazzi, la strada per Scandiano. L'allora territorio di San Pellegrino arrivava a est fino all'attuale via Cialdini e via Terrachini e a ovest sino al lato sud di viale Magenta, confinando con i viali di circonvallazione e inglobando tutto il quartiere Gattaglio: nel 1936 arriv\u00f2 cos\u00ec a superare i 10.000 abitanti e i duecento nati. In quel periodo le porzioni della villa prospicienti le antiche mura furono aggregate alle parrocchie urbane e venne realizzato il nuovo asse di viale Risorgimento, che collega tuttora la chiesa di San Pellegrino a porta San Pietro. In piena epoca fascista iniziarono a sorgere nuove strutture ospedaliere che avrebbero poi successivamente definito un'area di servizi sanitari ad alta specializzazione comprendente: il dispensario antitubercolare della previdenza sociale, l'ospedale pediatrico di profilassi infantile, l'ospedale sanatoriale Lazzaro Spallanzani e, dal 1965, l'arcispedale Santa Maria Nuova. A servizio degli abitanti di San Pellegrino furono realizzate la scuola elementare Matilde di Canossa, in viale Umberto I, e l'asilo infantile parrocchiale, inaugurato il 1\u00ba gennaio 1935 dopo 9 anni di raccolte fondi provenienti, oltre che dai fedeli, da un legato della marchesa Marianna Saporiti e con l'aiuto finanziario dell'amministrazione comunale e della Prefettura. \nLa Seconda guerra mondiale e la Resistenza.\nLa Seconda guerra mondiale vide l'arrivo del nuovo parroco Angelo Cocconcelli, prete partigiano e fervido antifascista, che nel 1943 ospit\u00f2 in canonica la prima riunione clandestina del CLN di Reggio Emilia. Durante il conflitto San Pellegrino non sub\u00ec pesanti bombardamenti - ad eccezione del ponte sul torrente Crostolo riattato a guerra finita - bens\u00ec spezzonamenti, incursioni e requisizioni di case e dell'asilo infantile per opera dell'esercito tedesco. Don Cocconcelli fu pi\u00f9 volte arrestato assieme ai suoi famigliari, allorch\u00e9 il 1\u00ba novembre 1944 decise, con il nome di battaglia \"Cassiani\", di affiancare le truppe resistenziali sull'Appennino Reggiano. Torner\u00e0 in citt\u00e0 soltanto il 24 aprile 1945, giorno della Liberazione di Reggio, assistendo agli scontri fra le truppe tedesche in ritirata e le formazioni partigiane: fu proprio in questa circostanza che in localit\u00e0 Ca' di Rocco, mezzo chilometro a sud della chiesa, persero la vita in combattimento i partigiani Bruno Bonicelli e Renzo Lazzaretti. In quegli stessi attimi in piazza Lepanto, fra la cooperativa di consumo di San Pellegrino e il ponte, cadde sotto colpi d'arma da fuoco la partigiana 25enne Maria Montanari \"Mimma\", inserviente nel vicino ospedale sanatoriale Lazzaro Spallanzani, occupato dai tedeschi. Prima di allora Mimma era riuscita non solo a raccogliere preziose informazioni ma anche a sottrarre medicinali per i partigiani.\nDalla Ricostruzione al XXI secolo.\nIl territorio di San Pellegrino usciva dal secondo conflitto mondiale e dalla guerra civile di Liberazione molto provato nonostante, rispetto ad altre aree della citt\u00e0, avesse subito danni meno ingenti. Fortunatamente la zona non rimase particolarmente colpita dai bombardamenti. Gi\u00e0 da allora, infatti, la \"villa\" si stava prefigurando come una zona a vocazione residenziale e, in minima parte, agricola. \nLe industrie si contavano sulle dita di una mano e rappresentavano per lo pi\u00f9 opifici per la trasformazione dei prodotti agricoli, anche se le prime industrie di San Pellegrino erano state la fornace collocata al Buon Pastore fra lo \"stradone\" (viale Umberto I) e la \"Stracchina\" (via Cecati) e la fonderia di campane dei fratelli Riatti, che erano anche intagliatori, liutai e organari, attiva sino al met\u00e0 '800 alla Montata. Ancora sino al secondo dopoguerra era attivo un burrificio, sempre nei pressi della Montata, e la cantina Cucchi sul lato occidentale di viale Umberto I. Degna di nota era l'antica distilleria di Francesco Cocchi, celebre per la famosa \"anisetta\", il \"liquore reggiano\", ancora attiva negli anni '70 del Novecento presso la borgata del ponte in piazza Lepanto e evoluzione di una antica osteria e distilleria risalente almeno al XV secolo. In loco erano presenti anche diverse officine metalmeccaniche, come la Imfa e la Cermi. Da segnalare il salumificio per le mortadelle Si.Se. di via Monte Ventasso, attivo sino agli albori del XXI secolo. \nTuttavia, le scelte urbanistiche attuate dall'amministrazione pubblica conferivano per San Pellegrino la naturale espansione residenziale della citt\u00e0, relegando a nord della via Emilia gli snodi infrastrutturali e industriali e minori aree abitative. Fu cos\u00ec che, a partire dal 1946, dal territorio della \"villa\" di San Pellegrino, ormai prossima a diventare la \"nuova\" agglomerazione di Reggio, vennero scorporate diverse nuove parrocchie, attorno alle quali sorsero nuovi popolosi agglomerati urbani: Regina Pacis (1947), Migliolungo (1956), Rosta Nuova (1960), Crocetta (1963), Buco del Signore (1963), Nebbiara (con il nuovo appellativo di Belvedere, 1964, da cui poi fu stralciata Baragalla nel 1978) e Buon Pastore (1969). Inizialmente questi erano tutti piccoli borghi che facevano parte del vasto territorio di San Pellegrino, ad eccezione di Regina Pacis, il cui toponimo fu creato ex novo dal vescovo Beniamino Socche per aver maggiormente risparmiato quell'area, durante la guerra, da ingenti danni e lutti. \nCome ricordato la \"villa\" di San Pellegrino, gi\u00e0 in epoca fascista, fu scelta per ospitare il nuovo polo ospedaliero. Gi\u00e0 diversi padiglioni, ivi compreso l'ospedale sanatoriale Lazzaro Spallanzani, erano stati collocati a ridosso degli assi di viale Umberto I e viale Risorgimento, tuttavia il \"trasloco\" dell'ospedale Santa Maria Nuova fu l'operazione pi\u00f9 complessa e annosa da realizzare. Al termine del conflitto, sopra un terreno gi\u00e0 di propriet\u00e0 dell'ospedale, per opera dell'industriale Alfredo Gallinari furono iniziati i lavori per la costruzione del nuovo plesso ospedaliero, progettato dall'architetto reggiano Enea Manfredini. La morte del mecenate, purtroppo, provoc\u00f2 l'interruzione dei lavori che ripresero soltanto verso il 1960 terminando con l'inaugurazione del nuovo arcispedale nel 1965. Di due anni pi\u00f9 tardi \u00e8 l'erezione della parrocchia ospedaliera di Santa Maria del Carmine, sicch\u00e9 ancor'oggi l'antica San Pellegrino si trova ad avere una superficie territoriale di circa 7 volte pi\u00f9 piccola rispetto al periodo della sua massima espansione.\nCome in altre localit\u00e0 della provincia e della regione i principali poli aggregativi del dopoguerra riflettevano la divisione fra cattolici e laici che l'immediato dopoguerra e la divisione del mondo in due blocchi non aveva aiutato a sanare: da una parte la parrocchia, animata da don Angelo Cocconcelli, dall'altra le cooperative di consumo e gli annessi circoli comunisti e socialisti. Di circoli di matrice socialcomunista, a San Pellegrino, ne erano presenti in tutte le borgate, anche se i principali centri di ritrovo rimanevano quelli a ridosso del ponte e quello della Rosta Vecchia in via Passo Buole, dove oggi \u00e8 ospitata la scuola dell'infanzia Pablo Neruda. Molto fiorente anche la vita culturale parrocchiale: furono realizzati l'attuale cinema-teatro Olimpia e nacque la compagnia teatrale di San Pellegrino, capeggiata dall'attrice Ennia Rocchi, figura di spicco del teatro dialettale reggiano dal dopoguerra agli albori del XXI secolo. Si tratt\u00f2 di una divisione che continu\u00f2 a perdurare sino a tutti gli anni '80 con l'avvento del cosiddetto \"riflusso\", caratterizzato nel cosiddetto disimpegno ideologico e dal ripiegamento di molti individui nella sfera privata. Fu per\u00f2 in questo periodo che sorsero due importanti luoghi della solidariet\u00e0 e del sociale: il Ceis, luogo di riferimento nazionale per la cura delle tossicodipendenze e fra i primi a ospitare malati di Aids e immigrati, (1982) e la casa di risposo parrocchiale per anziani (1986), fortemente voluta da don Angelo e a lui intitolata. \nAlla crescita edilizia dell'area ospedaliera, ancora in corso nel primo ventennio del XXI secolo ha continuato, con qualche arresto, quella residenziale arrivata ormai a saturare tutto il perimetro dell'attuale quartiere ad eccezione degli ultimi lembi di zone agricola rimasti inalterati e situati lungo la strada per Canali (via Tassoni) in localit\u00e0 Cavaliera. \nNegli anni '90 e 2000 San Pellegrino \u00e8 stata al centro di una fervente vita culturale di area cattolico-democratica avente come fulcro la parrocchia, guidata dal 1996 da don Giuseppe Dossetti junior, nipote del costituente Giuseppe Dossetti e presidente del Ceis di Reggio Emilia. In questa realt\u00e0 \u00e8 cresciuto e si \u00e8 formato Graziano Delrio, medico endocrinologo gi\u00e0 sindaco di Reggio Emilia dal 2004 al 2014, sottosegretario alla Presidenza del Consiglio e ministro delle Infrastrutture: storico abitante del rione della \"Rosta Vecchia\" Delrio \u00e8 stato anche calciatore dilettantistico nelle squadre locali con risultati di rilievo.\nSan Pellegrino \u00e8 attualmente fulcro di \"Ducato Estense\", un progetto turistico e culturale promosso dal Mibact, che porter\u00e0 nuovo splendore a numerosi edifici e luoghi destinati alla fruizione pubblica e legati alla famiglia d\u2019Este, fra cui la storica passeggiata dello \"stradone\" (viale Umberto I e ponte ducale).\nMonumenti e luoghi d'interesse.\nIl quartiere presenta complessi edilizi storici di notevole valore tipologico e testimoniale in stile barocco e neoclassico legati all'architettura religiosa e alle dimore signorili di campagna, che sino alla met\u00e0 del XX secolo caratterizzava il paesaggio circostante. Non mancano esempi di architettura neoeclettica e razionalista risalenti al periodo fascista e al secondo dopoguerra, principalmente legata agli edifici scolastici e ospedalieri. Sono presenti anche testimonianze significative dell'architettura moderna e contemporanea. L'ambito \u00e8 caratterizzato anche da strutture insediative storiche che includono giardini pubblici e privati di rilevante interesse storico e posti sotto tutela, fra cui la passeggiata estense dello stradone di San Pellegrino (viale Umberto I) e l'attiguo ponte. In loco sono presenti due importanti aree archeologiche, fra cui la necropoli terramaricola della Montata, situata nel sottosuolo di piazza Luigi Cadorna e adiacenze.\nArchitetture religiose.\nLe principali architetture ecclesiastiche riguardano la chiesa parrocchiale e alcuni oratori privati, tutti di impronta barocca e neoclassica ad eccezione della chiesa dell'arcispedale Santa Maria nuova, opera di architettura contemporanea dell'architetto Enea Manfredini. Nel periodo di massima espansione territoriale la parrocchia di San Pellegrino contava ben 19 oratori, oltre alla chiesa titolare. \nArchitetture civili.\nLe architetture principali spaziano dalle dimore rinascimentali alle ville padronali neoclassiche del periodo settecentesco per arrivare alle architetture eclettiche e razionaliste della prima met\u00e0 del Novecento a quelle contemporanee della fine del XX secolo.\nSiti archeologici.\nIl quartiere conta diverse aree archeologiche. Le pi\u00f9 importanti sono la necropoli terramaricola della Montata e l'acquedotto romano situato nell'area retrostante l'arcispedale Santa Maria Nuova, a ovest di via Passo Buole.\nAree naturali.\nLe aree verdi di San Pellegrino comprendono due importanti giardini monumentali (la Passeggiata Estense e il giardino dell'ospedale Spallanzani) e diversi parchi di rilievo, fra cui il parco fluviale del Crostolo e il parco privato ad uso pubblico del Ceis, intitolato al vescovo Gilberto Baroni.\nSociet\u00e0.\nDopo essere cresciuta parecchio negli anni 2000 la popolazione di San Pellegrino si \u00e8 stabilizzata crescendo soltanto dell'1% fra il 2014 e il 2019, portandosi a quasi 3.700 abitanti. L\u2019indice di vecchiaia \u00e8 maggiore rispetto alla media comunale (207 contro 130) e il tasso di natalit\u00e0 \u00e8 pi\u00f9 basso (6,8 contro 8). Il numero di componenti medi per famiglia \u00e8 leggermente superiore al dato generale del comune (2,2 contro 2,1). \nGli stranieri sono l'11,8% (rispetto al 16,8% complessivo di tutto il comune) e arrivano per la maggior parte da Albania, Ucraina, Romania, Moldavia e Georgia.\nTradizione e floklore.\nLe principali kermesse storiche di San Pellegrino sono due e fanno leva sulle principali sagre della \"villa\":\nEnti e associazioni.\nIn loco sono presenti associazioni e organizzazione prevalentemente culturali e educative e afferenti alla sfera del welfare.\nCultura.\nNell'attuale territorio di San Pellegrino, che coincide sostanzialmente con i limiti della parrocchia, non sono presenti scuole primarie, anche se fino agli anni 1980 era presente una scuola elementare nel plesso scolastico che ospita il nido-scuola parrocchiale. Tuttavia, costituendo un unico agglomerato urbano con i quartieri circostanti, San Pellegrino conta diverse scuole dell'obbligo a margine dei limiti di quartiere. La scuola primaria statale pi\u00f9 vicina \u00e8 la Matilde di Canossa, al cui bacino scolastico la maggior parte di San Pellegrino appartiene. La scuola media statale di riferimento, come bacino scolastico, \u00e8 invece l'Amedeo d'Aosta, di via Cecati, sul lato opposto del cimitero monumentale. Le scuole dell'infanzia presenti nel perimetro dell'ambito odierno sono la parrocchiale e la comunale Neruda.\nI principali poli di riferimento culturali sono il cinema Olimpia, che ospita rassegne tematiche e proiezioni in lingua originale, e la biblioteca ospedaliera situata all'interno del cosiddetto Casinazzo di viale Umberto I. A discapito del nome la biblioteca decentrata comunale San Pellegrino \"Marco Gerra\", pur limitrofa al quartiere, non \u00e8 situata all'interno degli attuali confini di San Pellegrino bens\u00ec fra i quartieri Crocetta e Belvedere a testimonianza del fatto che per la popolazione di Reggio Emilia \u00e8 ancora oggi uso considerare come San Pellegrino tutta la zona urbana situata fra il centro storico (Porta Castello) e l'antica osteria della Baragalla, verso Rivalta.\nInfrastrutture e trasporti.\nIl quartiere \u00e8 attraversato dalle principali ciclovie che dalla zona meridionale del territorio comunale portano verso il centro della citt\u00e0, fra cui:\nSulla Ciclovia A insiste l'itinerario della \"Via Matildica del Volto Santo\", indicato in loco come sentiero CAI 646, che collega Mantova a Lucca.\nLa zona \u00e8 attraversata da diverse linee urbane del trasporto pubblico locale. I principali assi serviti dai mezzi pubblici sono viale Umberto I e l'asse di viale Risorgimento e via Alessandro Tassoni. Le linee collegano con il centro storico, l'area ospedaliera e i quartieri e le frazioni a nord e a sud della via Emilia, oltre che con i comuni di Cavriago e Albinea. \u00c8 in fase di costruzione un parcheggio scambiatore a ovest di via Rosa Luxemburg.\nSan Pellegrino \u00e8 parte di una \"Zona residenziale a traffico moderato\". L'area a est di viale Umberto I, in comune con tutta la zona ospedaliera, \u00e8 classificata come zona 30\u00a0km/h. Dal punto di vista dell'assetto della mobilit\u00e0, tutta l'area ricade all'interno di una Z\"ona di particolare rilevanza urbanistica\".\nIl progetto per la realizzazione della tranvia di Reggio Emilia, il cui studio di fattibilit\u00e0 \u00e8 stato presentato nel 2020 dall'amministrazione comunale ed \u00e8 in fase di candidatura per il finanziamento presso il Mit, prevede l'attraversamento longitudinale del quartiere.\nGeografia antropica.\nIl nucleo storico di San Pellegrino \u00e8 di origine medievale (sec. IX) e si rif\u00e0 all'area della chiesa parrocchiale e ai borghi sparsi all'interno del territorio della villa, oltre che al borgo immediatamente prossimo a porta Castello poi abbattuto in seguito della cosiddetta \"Tagliata\". Si tratta di un impianto insediativo composto da un nucleo lineare posto nei pressi della chiesa e da altri nuclei satelliti che nel corso della seconda met\u00e0 del '900 sono diventati veri e propri quartieri autonomi: Buon Pastore, Rosta, Pappagnocca, Buco del Signore, Crocetta, Canalina, Nebbiara (oggi Belvedere), Baragalla e parte di Due Maest\u00e0. Nell'attuale territorio di San Pellegrino rimangono i vecchi insediamenti e le localit\u00e0 di Ca' di Rocco, La Montata, la Cavaliera, il borgo del Ponte (piazza Lepanto) e la Rosta Vecchia.\nEconomia.\nSan Pellegrino ha una vocazione prettamente residenziale e terziaria e, in minima parte, ancora agricola ai confini con la frazione di Canali. Le attivit\u00e0 terziarie sono collocate principalmente lungo viale Risorgimento, ove ha sede la zona ospedaliera, piazza Lepanto, via Alessandro Tassoni, via Che Guevara e viale Ettore Simonazzi. Nei pressi di via Rosa Luxembourg \u00e8 in corso di realizzazione un nuovo ipermercato su cui si attester\u00e0 un parcheggio scambiatore di collegamento fra la periferia meridionale della citt\u00e0 e il centro storico.\nSono presenti cospicue aree pubbliche e private dedicate all'erogazione di servizi alla persona. Fra queste, il presidio ospedaliero provinciale Arcispedale Santa Maria Nuova e i padiglioni annessi, fra cui l'ex ospedale sanatoriale Spallanzani; la casa di riposo per anziani Comunit\u00e0 alloggio Don Angelo Cocconcelli della parrocchia di San Pellegrino e il CEIS - Centro di solidariet\u00e0 di Reggio Emilia Onlus di via Antonio Urceo detto Codro che, dagli anni '80, si occupa di tossicodipendenze, immigrazione e, dal 2021, welfare per l'infanzia e gli anziani. A San Pellegrino gestisce Casa Flora, un servizio residenziale e semiresidenziale per pazienti affetti da Aids.\nAmministrazione.\nL'attuale territorio di San Pellegrino dal 1980 al 2009 ha fatto parte della Circoscrizione Quinta e, dal 2009 al 2014, della Circoscrizione Sud. Dal 2014 le circoscrizioni di decentramento amministrativo nelle citt\u00e0 con meno di 250.000 abitanti delle regioni a statuto ordinario sono state abolite. Il governo della circoscrizione (che comprendeva anche le frazioni pi\u00f9 esterne e i quartieri limitrofi) \u00e8 sempre stato retto da maggioranze di sinistra, guidate dal PCI e dal PSI e, dal 1995, di centrosinistra.\nSport.\nLa principale realt\u00e0 sportiva di San Pellegrino \u00e8 l'U.S. Santos 1948, storica societ\u00e0 parrocchiale, evoluzione del San Pellegrino, che svolge attivit\u00e0 nel settore del calcio.\nI principali impianti sportivi aperti all'attivit\u00e0 agonistica e dilettantistica del quartiere sono:\nAll'interno dell'area parrocchiale sono presenti diverse attrezzature ludico-sportive e una pista polivalente."}
{"id": "107827", "revid": "47767", "url": "https://it.wikipedia.org/wiki?curid=107827", "title": "Ipostasi (filosofia)", "text": ""}
{"id": "107829", "revid": "260676", "url": "https://it.wikipedia.org/wiki?curid=107829", "title": "Ipotiposi", "text": "Il termine ipotiposi (dal greco \"hypot\u00fdp\u014dsis\", \u00ababbozzo, esposizione sommaria\u00bb, derivato da \"hypotyp\u00f3\u014d\", \u00abplasmo, abbozzo\u00bb), ha diversi significati.\nAnche Kant, nella \"Critica del Giudizio\", distingue la ipotiposi \"schematica\" dalla ipotiposi \"simbolica\", mediante la quale un'idea, in se stessa non rappresentabile sensibilmente, attraverso una analogia pu\u00f2 essere mostrata in forma sensibile."}
{"id": "107830", "revid": "4507", "url": "https://it.wikipedia.org/wiki?curid=107830", "title": "Interrogazione retorica", "text": ""}
{"id": "107831", "revid": "729019", "url": "https://it.wikipedia.org/wiki?curid=107831", "title": "Mura di Reggio Emilia", "text": "Le mura della citt\u00e0 di Reggio nell'Emilia, dalla planimetria a forma esagonale, vennero quasi completamente distrutte alla fine del XIX secolo e sostituite dai cosiddetti \"viali di circonvallazione\". Ne rimane una piccola parte a sud della citt\u00e0 (Bastione di Porta Castello). Delle quattro porte maggiori, rimane in piedi, seppur ampiamente rimaneggiata, Porta Santa Croce. Questi i nomi delle quattro porte:\nOltre a queste quattro porte ne esistevano altre cinque minori: le porte di soccorso o posterle. Edificate quasi tutte nel '200, vennero interrate con la costruzione delle mura cinquecentesche. Riscoperte con la demolizione delle fortificazioni di fine Ottocento, oggi non ne rimane nulla. Questi i loro nomi:"}
{"id": "107832", "revid": "287204", "url": "https://it.wikipedia.org/wiki?curid=107832", "title": "Accumulazione", "text": "Laccumulazione (dal latino tardo \"accumulat\u01d0o\", -\"\u014dnis\") \u00e8 una figura retorica che consiste nel mettere insieme una serie di membri o di termini linguistici accostati in modo pi\u00f9 o meno ordinato o anche in modo caotico e senza un percorso strutturale o logico predefinito. L'accumulazione pu\u00f2 comportare anche una rottura degli schemi e dei generi, mescolando per esempio elementi lirici o tragici in un contesto narrativo, per ottenere effetti particolari. L'accumulazione \u00e8 una forma di \"enumerazione\".\nUn esempio di accumulazione caotica si trova nel romanzo \"Il cavaliere inesistente\" di Italo Calvino:\nUn altro esempio di accumulazione si trova nel romanzo \"Il nome della rosa\" di Umberto Eco:"}
{"id": "107833", "revid": "125338176", "url": "https://it.wikipedia.org/wiki?curid=107833", "title": "Michele Novaro", "text": "Biografia.\nMichele Novaro, nato a Genova, in Liguria, da poco donata al regno di Sardegna dal Congresso di Vienna, \u00e8 il compositore della musica dell'inno nazionale italiano, \"Il Canto degli Italiani\", su testo di Goffredo Mameli. Forse per la sua indole modesta, non trasse mai grandi vantaggi da questa composizione. La sua attivit\u00e0 si bas\u00f2 soprattutto sulla composizione di inni e di canti patriottici da offrire, per le loro forti idee liberali, alla causa del Risorgimento italiano. Fu autore anche delle musiche di un componimento in forma di inno del poeta piemontese Giuseppe Bertoldi.\nNel 1847 era a Torino, con un contratto di secondo tenore e maestro dei cori dei Teatri Regio e Carignano. Convinto liberale, pose il suo talento compositivo al servizio della causa d'indipendenza, musicando molti canti patriottici e organizzando varie raccolte di fondi per finanziare e sostenere le imprese di Giuseppe Garibaldi. Tornato a Genova, fra il 1864 e il 1865 fond\u00f2 una \"Scuola Corale Popolare\", ad accesso gratuito, alla quale dedic\u00f2 tutto il suo impegno. Mor\u00ec in disparte, il 20 ottobre 1885, tra difficolt\u00e0 finanziarie e problemi di salute. Per iniziativa dei suoi ex allievi, gli venne eretto un monumento funebre nella sua citt\u00e0 natale nel cimitero monumentale di Staglieno, accanto alla tomba di Giuseppe Mazzini."}
{"id": "107836", "revid": "363629", "url": "https://it.wikipedia.org/wiki?curid=107836", "title": "Nascita della Repubblica Italiana", "text": "In seguito ai risultati del referendum istituzionale indetto per il 2 giugno 1946, per determinare la forma di governo a seguito della fine della seconda guerra mondiale, nacque la Repubblica Italiana. Per la prima volta in Italia votavano anche le donne ad una consultazione politica nazionale: risultarono votanti circa 13 milioni di donne e 12 milioni di uomini, pari complessivamente all'89,08% degli allora aventi diritto al voto.\nI risultati furono proclamati dalla Corte di cassazione il 10 giugno 1946: cittadini favorevoli alla repubblica e cittadini favorevoli alla monarchia. Il giorno successivo tutta la stampa dette ampio risalto alla notizia.\nLa notte fra il 12 e 13 giugno, nel corso della riunione del Consiglio dei ministri, il presidente Alcide De Gasperi, prendendo atto del risultato, assunse le funzioni di capo provvisorio dello Stato. L'ex re Umberto II lasci\u00f2 volontariamente il paese il 13 giugno 1946, diretto a Cascais, nel sud del Portogallo, senza nemmeno attendere la definizione dei risultati e la pronuncia sui ricorsi presentati dal partito monarchico, che saranno respinti dalla Corte di Cassazione il 18 giugno 1946; lo stesso giorno la Corte integr\u00f2 i dati delle sezioni mancanti, dando ai risultati il crisma della definitivit\u00e0. I sostenitori della causa monarchica hanno lamentato azioni di disturbo e brogli elettorali nella consultazione popolare, peraltro mai dimostrati. Subito dopo la consultazione elettorale non mancarono scontri provocati dai sostenitori della monarchia, durante i quali si verificarono alcune vittime, come ad esempio a Napoli, in via Medina.\nIl 2 giugno 1946, insieme con la scelta sulla forma dello Stato, i cittadini italiani elessero anche i componenti dell'Assemblea Costituente che doveva redigere la nuova carta costituzionale. Alla sua prima seduta, il 28 giugno 1946, l'Assemblea Costituente elesse a capo provvisorio dello Stato Enrico De Nicola, con 396 voti su 501, al primo scrutinio. \nCon l'entrata in vigore della nuova Costituzione della Repubblica Italiana, il 1\u00ba gennaio 1948, De Nicola assunse per primo le funzioni di presidente della Repubblica. Si tratt\u00f2 di un passaggio di grande importanza per la storia dell'Italia contemporanea dopo il ventennio fascista, il coinvolgimento nella seconda guerra mondiale e un periodo della storia nazionale assai ricco di eventi. Nello stesso anno, nel mese di maggio, fu poi eletto presidente della Repubblica Luigi Einaudi, primo a completare regolarmente il previsto mandato di sette anni.\nStoria.\nLe idee repubblicane e l'unit\u00e0 d'Italia.\nNel luglio 1831, Giuseppe Mazzini, esule a Marsiglia, fond\u00f2 la \"Giovine Italia\", il movimento politico che, per primo, si pose come obiettivo quello di trasformare l'Italia in una repubblica democratica unitaria, secondo i principi di libert\u00e0, indipendenza e unit\u00e0, destituendo le monarchie degli stati preunitari, Regno di Sardegna compreso. La Giovine Italia costitu\u00ec uno dei momenti fondamentali nell'ambito del Risorgimento italiano e il suo programma repubblicano precedette nel tempo sia l'ideologia neoguelfa di Vincenzo Gioberti (unificazione d'Italia sotto il Papato), sia quella filo-piemontese di Cesare Balbo. Successivamente, il milanese Carlo Cattaneo si fece promotore di un'Italia laica come intesa da Mazzini, ma organizzata in repubblica federale.\nIl progetto politico mazziniano e quello di Cattaneo furono vanificati dall'azione del presidente del Consiglio piemontese Camillo Benso di Cavour e di Giuseppe Garibaldi; quest'ultimo, pur provenendo dalle file della Giovine Italia mazziniana accanton\u00f2 il problema istituzionale ai fini dell'Unit\u00e0 d'Italia. Dopo aver proceduto alla conquista di quasi tutta l'Italia meridionale (Regno delle Due Sicilie), con l'impresa della Spedizione dei Mille, Garibaldi consegn\u00f2 i territori conquistati al Re di Sardegna Vittorio Emanuele II, ricevendo pesanti critiche da alcuni repubblicani stessi che lo accusarono di tradimento, anche se Garibaldi continu\u00f2 ad agire di propria volont\u00e0 e in continuo contrasto con il governo monarchico italiano.\nIl 17 marzo 1861 il Parlamento Subalpino proclam\u00f2 Vittorio Emanuele II non re degli italiani ma \u00abre d'Italia, per grazia di Dio e volont\u00e0 della nazione\u00bb. Non \"primo\", come re d'Italia, ma \"secondo\" come segno distintivo della continuit\u00e0 della dinastia di casa Savoia. La costituzione adottata fu lo Statuto Albertino promulgato nel 1848 da Carlo Alberto di Savoia, re di Sardegna.\nNel 1861, quando, in seguito al processo di unificazione, al Regno di Sardegna successe il Regno d'Italia, lo statuto non fu modificato (non era prevista una revisione costituzionale) e rest\u00f2 dunque il cardine giuridico al quale si sottometteva anche il nuovo stato nazionale. Prevedeva un sistema bicamerale, con il parlamento suddiviso nella Camera dei deputati, elettiva (ma solo nel 1911 si sarebbe giunti, con Giolitti, al suffragio universale maschile), e nel Senato, di sola nomina regia.\nGli esponenti repubblicani\u00a0\u2013 che, nel 1853, avevano costituito il Partito d'Azione \u2013 parteciparono anch'essi alle elezioni del Parlamento italiano; gli stessi Mazzini e Garibaldi risultarono eletti in talune occasioni. Nel 1877, repubblicani e democratici costituirono il gruppo parlamentare dell'estrema sinistra. Il problema del giuramento di fedelt\u00e0 alla monarchia, richiesto agli eletti, fu polemicamente risolto dal maggior esponente dell'\"estrema\", Felice Cavallotti, il quale, prima di recitare la formula dovuta, ribad\u00ec le sue convinzioni repubblicane, precisando di non attribuire alcun valore etico o morale alla formalit\u00e0 cui si stava sottoponendo. Nel 1895 anche i repubblicani pi\u00f9 intransigenti cominciarono a partecipare alla vita politica del Regno, costituendo il Partito Repubblicano Italiano. Due anni dopo, l'estrema sinistra consegu\u00ec il massimo storico degli eletti al Parlamento con 81 deputati, nelle tre componenti radical-democratica, socialista e repubblicana.\nCon la morte di Cavallotti e l'ingresso nel XX secolo, la componente radicale rinunci\u00f2 per prima alla riproposizione del problema istituzionale. Nel 1901, il suo leader Ettore Sacchi afferm\u00f2 che ogni \u201cpregiudiziale\u201d nei confronti della monarchia doveva essere abbandonata, ritenendo tutte le riforme propugnate dai radicali compatibili con l'istituto monarchico. Nel 1913, tuttavia, i socialisti ufficiali, i sindacalisti e i repubblicani conseguirono un lusinghiero risultato, riuscendo a far eleggere ben 77 deputati, senza contare i socialisti riformisti, filo-monarchici.\nNel 1914, allo scoppio della prima guerra mondiale, l'Italia poteva essere annoverata fra le democrazie liberali, bench\u00e9 le tensioni interne, dovute alle rivendicazioni delle classi popolari, insieme con la non risolta questione del rapporto con la Chiesa cattolica per i fatti del 1870 (presa di Porta Pia e occupazione di Roma), lasciassero ampie zone d'ombra.\nIl repubblicanesimo nel primo dopoguerra e l'avvento del fascismo.\nAlle elezioni del 1919, i partiti di ideologia repubblicana (i Socialisti massimalisti e il Partito Repubblicano) conseguirono alla Camera dei deputati 165 seggi su 508; nel 1921, dopo la fondazione del Partito Comunista d'Italia, i tre partiti elessero complessivamente 145 deputati su 535. Sostanzialmente, all'inizio del primo dopoguerra, circa il 30% degli eletti alla Camera era favorevole a una Repubblica democratica o socialista.\nIn questo contesto si inser\u00ec Mussolini fondando i Fasci italiani di combattimento, che, in breve, utilizzando le tematiche care ai nazionalisti italiani e sfruttando la delusione per la \"vittoria mutilata\", si sarebbe presentato come baluardo del sistema politico liberale italiano filo monarchico contro la sinistra marxista e rivoluzionaria di ideologia repubblicana. Non indifferente fu l'appoggio al giovane movimento dell'alta borghesia, sia terriera sia industriale, dell'aristocrazia (la stessa regina madre, Margherita di Savoia, fu sostenitrice del fascismo), dell'alto clero e degli ufficiali, naturalmente dato dopo aver espunto quei caratteri socialisteggianti tipici del sansepolcrismo. In realt\u00e0 il sistema politico liberale elesse il fascismo a suo baluardo ma ne fu a sua volta vittima, poich\u00e9 venne sostituito da un regime autoritario, totalitario, militarista e nazionalista.\nLa nomina, da parte di Vittorio Emanuele III, di Benito Mussolini come primo ministro, nell'ottobre 1922, seppur non contraria allo Statuto, che attribuiva al re ampio potere di designare il governo, era contraria alla prassi che si era instaurata nei decenni precedenti. Lo stesso Statuto albertino ne usc\u00ec svuotato nei contenuti dopo l'instaurazione effettiva della dittatura fascista nel 1925. Le libert\u00e0 che esso garantiva furono sospese e il Parlamento fu addomesticato al volere del nuovo governo. Infatti, la posizione del cittadino al cospetto delle istituzioni vide, durante il fascismo, una duplicazione della sottomissione prima dovuta al re, e ora anche al \"duce\" (Benito Mussolini), e si fece pi\u00f9 labile la condizione di pariteticit\u00e0 fra i cittadini (e fra questi e le istituzioni), allontanandosi dai principi democratici gi\u00e0 raggiunti. La rappresentanza fu fortemente (se non assolutamente) condizionata, vietando tutti i partiti e le associazioni che non fossero controllate dal regime (eccezion fatta per quelle controllate dalla Chiesa cattolica, comunque soggette a forti condizionamenti, e della Confindustria), giungendo a trasformare la Camera dei deputati in Camera dei Fasci e delle Corporazioni, in violazione allo Statuto. In tutti questi anni, da parte del potere regale, non vi fu alcun esplicito tentativo di opporsi alla politica del governo fascista.\nI partiti antifascisti all'estero e in Italia.\nCon l'approvazione delle leggi eccezionali del fascismo (regio decreto 6 novembre 1926, n. 1848), furono disciolti tutti i partiti politici operanti nel territorio italiano, con eccezione del Partito nazionale fascista. Alcuni di essi, peraltro, si trasferirono o si ricostituirono all'estero, principalmente in Francia. Il 28 marzo 1927, a Parigi, tra il PRI, il PSI, il PSULI (nome assunto dai socialisti riformisti di Turati), la Lega italiana dei diritti dell'uomo e l'ufficio estero della CGIL di Bruno Buozzi si costitu\u00ec la Concentrazione Antifascista. Ne rimasero fuori il Partito Comunista d'Italia e gli aderenti ai partiti non ricostituitisi in esilio (liberali, popolari, ecc.).\nNel maggio del 1928, il Comitato centrale della Concentrazione antifascista, indic\u00f2 nell'instaurazione della repubblica democratica dei lavoratori, l'obiettivo finale della battaglia antifascista. Dopo la confluenza del PSULI di Turati, Treves e Saragat nel Partito Socialista Italiano di Pietro Nenni (luglio 1931), anche il movimento liberal socialista di Carlo Rosselli, Giustizia e Libert\u00e0 entr\u00f2 nella Concentrazione Antifascista (ottobre 1931).\nNel maggio del 1934, la Concentrazione Antifascista si sciolse, a causa dell'orientamento del Partito Socialista verso un patto d'unit\u00e0 d'azione con il Partito Comunista, ma senza mettere in discussione la scelta antifascista e repubblicana dei suoi partiti. Il patto d'unit\u00e0 d'azione tra socialisti e comunisti fu stipulato nell'agosto del 1934 e rimase in vigore sino al 1956.\nNel frattempo, in Italia, si formarono clandestinamente altri nuclei antifascisti legati a Giustizia e Libert\u00e0, soprattutto a Milano, con Ferruccio Parri e Riccardo Bauer e a Firenze, con Ernesto Rossi. Su impulso di tali componenti, il 4 giugno 1942, fu costituito, con la pregiudiziale repubblicana, il Partito d'Azione, riprendendo il nome dell'omonimo partito mazziniano del 1853 e che rappresenter\u00e0, nel 1944/45, per rilevanza desumibile dal collegamento con le unit\u00e0 partigiane, la seconda forza del CLN (il partito politico collegato al maggior numero di formazioni partigiane sar\u00e0 il Partito Comunista Italiano).\nLa \"crisi istituzionale\" tra 1943 e 1944.\nIl 25 luglio 1943, quando la guerra a fianco della Germania ormai volgeva al peggio, Vittorio Emanuele III, in accordo con parte dei gerarchi fascisti, revoc\u00f2 il mandato a Mussolini e lo fece arrestare, affidando il governo al maresciallo Pietro Badoglio. Il nuovo governo cominci\u00f2 i contatti con gli Alleati per giungere a un armistizio.\nAll'annuncio dell'armistizio di Cassibile, l'8 settembre 1943, l'Italia precipit\u00f2 nel caos. Vittorio Emanuele III, la corte e il governo Badoglio fuggirono da Roma (in cui erano presenti forze tedesche) a Brindisi (libera dal controllo dei nazisti e che sar\u00e0 in breve raggiunta dall'avanzata degli angloamericani). L'esercito nel suo complesso, privo di ordini, sband\u00f2 e venne rapidamente disarmato dalle truppe tedesche e il Paese si trov\u00f2 diviso in due: il Regno del sud, gi\u00e0 liberato dagli alleati, formalmente sotto la sovranit\u00e0 sabauda, e la Repubblica Sociale Italiana (RSI), nelle regioni ancora occupate dai nazisti, formalmente guidata da Mussolini.\nDal punto di vista legale nulla era cambiato, ma dal punto di vista sostanziale il potere del monarca era venuto a mancare per la scissione del territorio nazionale in zone distinte, entrambi per motivi diversi sottratti alla \"regia potestas\": il Nord e il centro Italia, inclusa Roma, la capitale, si trovava di fatto, tramite la RSI, sotto il ferreo controllo tedesco, al Sud le condizioni dell'armistizio avevano privato il Re del potere statutario e della sovranit\u00e0 di fatto, per via delle limitazioni derivanti dall'armistizio.\nDi fronte a questa delegittimazione del potere regio, perci\u00f2, si affermarono come nuovi soggetti politici i partiti italiani, ricostituitisi nonostante il formale mantenimento del divieto, e uniti nel Comitato di Liberazione Nazionale (CLN): ne facevano parte il Partito Comunista Italiano, il Partito Socialista Italiano di Unit\u00e0 Proletaria, Democrazia del Lavoro, il Partito d'Azione, la Democrazia Cristiana e il Partito Liberale Italiano.\nIl CLN si afferm\u00f2 anche sulla scena internazionale, come soggetto complesso, plurimo, che si candidava all'egemonia politica nel Paese con il Congresso di Bari (28-29 gennaio 1944), in cui unanimemente i partiti aderenti chiesero l'abdicazione del Re nonch\u00e9 la composizione di un Governo con pieni poteri e con la partecipazione di tutti i sei partiti, per affrontare la guerra e \u00ab...al fine di predisporre con garanzia di imparzialit\u00e0 e libert\u00e0 la convocazione di un'Assemblea costituente appena cessate le ostilit\u00e0\u00bb.\nLa \"tregua istituzionale\": dalla svolta di Salerno al referendum.\nNel 1944 si ebbe l'improvviso riconoscimento del Governo Badoglio da parte dell'Unione Sovietica, fatto che spiazz\u00f2 sia gli angloamericani (all'oscuro delle relative trattative) sia la sinistra politica italiana, che fino ad allora aveva una posizione di netta chiusura nei confronti della monarchia.\nSu pressione di Stalin i comunisti italiani diedero la loro disponibilit\u00e0 a entrare nel governo e gli altri partiti di sinistra si sentirono obbligati a fare altrettanto per non restare fuori dai giochi politici.\nSi pervenne cos\u00ec alla \"svolta di Salerno\": i partiti politici mettevano da parte i sentimenti antimonarchici per rimandare alla fine della guerra la questione istituzionale e accettavano di entrare in un nuovo governo guidato da Badoglio; il Sovrano accettava di cedere i suoi poteri a suo figlio allorch\u00e9 Roma fosse stata liberata. Nel frattempo il governo avrebbe spostato la sua sede a Salerno, vicino al quartier generale alleato di Caserta. Tale vicinanza aveva anche valenza politica in quanto ora gli Alleati avevano maggior considerazione del governo italiano.\nIl 4 giugno 1944, con l'ingresso delle truppe alleate, Roma fu liberata. Vittorio Emanuele III nomin\u00f2 suo figlio Umberto II luogotenente del Regno. Fu nominato un nuovo Governo, in cui entrarono tutti i partiti del Comitato di liberazione e il cui Presidente del Consiglio fu Bonomi.\nIl precedente accordo tra la Corona e il CLN fu formalizzato nel decreto legge luogotenenziale n. 151/1944 in cui si stabiliva che alla fine della guerra sarebbe stata convocata un'Assemblea costituente per dare una Costituzione allo Stato e risolvere la questione istituzionale. I Ministri, nel frattempo, si sarebbero impegnati ad agire senza in nulla pregiudicare la risoluzione della questione istituzionale.\nIl Governo, inoltre, con tale decreto si attribuiva la funzione legislativa. Essendo lo Statuto del Regno (meglio noto come \"Statuto Albertino\") una costituzione flessibile (esso cio\u00e8 non prevedendo l'esistenza di leggi costituzionali poteva essere modificato con legge ordinaria), di fatto tale decreto dava vita a una sorta di assetto costituzionale transitorio, che introduceva una nuova forma di legislazione: il decreto legislativo luogotenenziale.\nIl suffragio universale e l'assemblea costituente.\nIl 31 gennaio del 1945, con l'Italia divisa e il Nord sottoposto all'occupazione tedesca, il Consiglio dei ministri, presieduto da Ivanoe Bonomi, eman\u00f2 un decreto che riconosceva il diritto di voto alle donne (decreto legislativo luogotenenziale n. 23 del 2 febbraio 1945). Venne cos\u00ec riconosciuto il suffragio universale, dopo i vani tentativi fatti nel 1881 e nel 1907 dalle donne dei vari partiti.\nContestualmente al referendum istituzionale del 2 giugno 1946 venne eletta l'Assemblea Costituente, che elabor\u00f2 e approv\u00f2 la Costituzione della Repubblica Italiana, che entr\u00f2 in vigore il 1\u00ba gennaio 1948.\nIl referendum istituzionale del 1946.\nLa convocazione.\nIl decreto luogotenenziale n. 151 del 25 giugno 1944, emanato durante il governo Bonomi, tradusse in norma l'accordo che, al termine della guerra, fosse indetta una consultazione fra tutta la popolazione per scegliere la forma dello Stato ed eleggere un'Assemblea Costituente.\nL'attuazione del decreto dovette attendere che la situazione interna italiana si consolidasse e si chiarisse: nell'aprile 1945 (fine della guerra) l'Italia era un paese sconfitto, occupato da truppe straniere, possedeva un governo che aveva ottenuto la definizione di cobelligerante e una parte della popolazione aveva contribuito a liberare il paese dall'occupazione tedesca.\nIl 16 marzo 1946 il principe Umberto decret\u00f2, come previsto dall'accordo del 1944, che la forma istituzionale dello Stato sarebbe stata decisa mediante \"referendum\" da indirsi contemporaneamente alle elezioni per l'Assemblea Costituente. Il decreto per l'indizione del \"referendum\" recitava, in una sua parte: \u00ab... qualora la maggioranza degli elettori votanti si pronunci...\u00bb&lt;ref name=\"RD98/46\"&gt;Decreto legislativo luogotenenziale n\u00ba 98 del 16 marzo 1946&lt;/ref&gt;, frase che poteva lasciar intendere che esisteva anche la possibilit\u00e0 che nessuna delle due forme istituzionali proposte (monarchia o repubblica) raggiungesse la maggioranza degli elettori votanti. L'ambiguit\u00e0 di questa espressione sar\u00e0 causa di accesi dibattiti e contestazioni postreferendarie, comunque ininfluenti per la proclamazione del risultato referendario, in quanto i voti favorevoli alla repubblica saranno numericamente superiori alla somma complessiva delle schede bianche, nulle e favorevoli alla monarchia.\nOltre ai tradizionali partiti di orientamento repubblicano (PCI, PSIUP, PRI e Partito d'Azione) tra il 24 e il 28 aprile 1946, nell'ambito dei lavori del suo I Congresso, anche la Democrazia Cristiana, a scrutinio segreto, si espresse a favore della Repubblica, con 730.500 voti favorevoli, 252.000 contrari, 75.000 astenuti e 4.000 schede bianche. L'unico partito del CLN a esprimersi in senso favorevole alla monarchia fu il Partito Liberale, che durante il suo congresso nazionale, tenutosi a Roma, vot\u00f2 una mozione in tal senso, con 412 voti contro 261. Alla consultazione referendaria, il PLI si present\u00f2 insieme con Democrazia del lavoro nella lista Unione Democratica Nazionale. Il Fronte dell'Uomo Qualunque, di nuova costituzione, assunse una posizione agnostica.\nAllo scopo di garantire l'ordine pubblico venne creato, a cura del Ministero dell'Interno diretto da Giuseppe Romita, un corpo accessorio di polizia ausiliaria.\nAbdicazione ed esilio di Vittorio Emanuele III.\nUn mese prima del \"referendum\" Vittorio Emanuele III accett\u00f2 di abdicare in favore del figlio Umberto, gi\u00e0 luogotenente del Regno.\nGli esponenti dei partiti favorevoli alla Repubblica protestarono, ritenendo che l'assunzione dei poteri regali, da parte del luogotenente del Regno, contrastasse con l'art. 2 del decreto legislativo luogotenenziale 16 marzo 1946, n. 98, che prevedeva: \u00abQualora la maggioranza degli elettori votanti si pronunci in favore della Monarchia, continuer\u00e0 l'attuale regime luogotenenziale fino all'entrata in vigore delle deliberazioni dell'Assemblea sulla nuova Costituzione e sul Capo dello Stato\u00bb.\nL'abdicazione di Vittorio Emanuele III e la conseguente cessazione del regime luogotenenziale era stata richiesta dai monarchici nella speranza che la successione a pieno titolo del principe ereditario, figura meno compromessa del padre, prima della consultazione referendaria, potesse attrarre maggior favore popolare. Successivamente il sovrano re part\u00ec immediatamente in esilio volontario ad Alessandria d'Egitto. Umberto II conferm\u00f2 la promessa fatta di rispettare il volere liberamente espresso dei cittadini circa la scelta della forma istituzionale, ma poi non lo accetter\u00e0 mai.\nLo svolgimento.\nNella giornata del 2 giugno e la mattina del 3 giugno 1946 ebbe dunque luogo il \"referendum\" per scegliere fra monarchia o repubblica. I voti validi in favore della soluzione repubblicana furono circa due milioni pi\u00f9 di quelli per la monarchia. I ricorsi della parte soccombente furono respinti e le voci di presunti brogli non furono mai confermate.\nI votanti furono 24\u00a0946\u00a0878, pari circa all'89,08% degli aventi diritto al voto, che risultavano essere 28\u00a0005\u00a0449; le schede convalidate furono 23\u00a0437\u00a0143, quelle invalidate (bianche incl.) 1\u00a0509\u00a0735.\nI risultati ufficiali del \"referendum\" istituzionale furono: repubblica voti 12\u00a0718\u00a0641 (pari a circa il 54,27% delle schede convalidate), monarchia voti 10\u00a0718\u00a0502 (pari a circa il 45,73% delle schede convalidate).\nAnalizzando i dati regione per regione si nota come l'Italia si fosse praticamente divisa in due: il nord, dove la repubblica aveva vinto con il 66,2%, e il sud, dove la monarchia aveva vinto con il 63,8%.\nNon poterono votare coloro che prima della chiusura delle liste elettorali si trovavano ancora al di fuori del territorio nazionale, nei campi di prigionia o di internamento all'estero, n\u00e9 i cittadini dei territori delle province di Bolzano (fatti salvi i comuni di Anterivo, Bronzolo, Cortaccia, Egna, Lauregno, Magr\u00e8, Montagna, Ora, Proves, Salorno, Senale-San Felice e Trodena, allora parte della provincia di Trento), Gorizia, Trieste, Pola, Fiume e Zara, in quanto oggetto di contesa internazionale e ancora soggette ai governi militari alleato o jugoslavo. Furono inoltre esclusi coloro che erano rientrati in Italia fra la data di chiusura delle liste (aprile 1946) e le votazioni.\nDa tutta Italia le schede elettorali e i verbali delle 31 circoscrizioni sono trasferite a Roma, nella Sala della Lupa di Montecitorio. Il conteggio avviene in presenza della Corte di cassazione, seduti a un tavolo a ferro di cavallo, degli ufficiali angloamericani della Commissione alleata e dei giornalisti.\nDue addetti assommano i dati dei verbali su due macchine calcolatrici, una per la monarchia e una per la repubblica, tenendo una seconda conta a mano.\nVi furono alcune provincie ove non si vot\u00f2: Venezia Giulia ( abitanti) e Bolzano ( abitanti), per un totale di persone.\n\"La Stampa\" di mercoled\u00ec 5 giugno, sotto il titolo \"Affermazione della Democrazia Cristiana\", ne riporta un altro pi\u00f9 piccolo: \"La repubblica in vantaggio di 1.200.000 voti\" (alla fine il margine sar\u00e0 pi\u00f9 ampio).\nI risultati elettorali.\nIl 10 giugno 1946 la Corte suprema di cassazione proclam\u00f2 i risultati del \"referendum\", mentre il 18 giugno integr\u00f2 i dati delle sezioni mancanti ed emise il giudizio definitivo sulle contestazioni, le proteste e i reclami concernenti le operazioni referendarie:\nI dati sono suddivisi per circoscrizioni\nGli esiti per la formazione dell'Assemblea costituente.\nI deputati da eleggere erano 556, ai 573 previsti mancando quelli di alcune province. Come si vede, i partiti che si erano espressi per la scelta repubblicana (DC, PCI, PSIUP, PRI e PdAz) ottennero complessivamente una percentuale di voti (poco pi\u00f9 dell'80%) molto superiore di quella espressa in favore della Repubblica nella consultazione referendaria (54,3%). Assolutamente deludente fu il risultato delle liste monarchico-liberali (poco meno del 10%) a fronte del 45,7% dei voti espressi in favore della monarchia. Il Fronte dell'Uomo Qualunque aveva mantenuto una posizione agnostica.\nLa ripartizione dei voti fu la seguente:\nLe conseguenze politiche del referendum.\nLa proclamazione dei risultati e i disordini.\nIl 10 giugno, alle ore 18:00, nella Sala della Lupa a Montecitorio a Roma la Corte di Cassazione, secondo quanto attestato dai verbali, proclam\u00f2 i risultati del \"referendum\" e cio\u00e8: 12\u00a0672\u00a0767 voti per la repubblica, e 10\u00a0688\u00a0905 per la monarchia. Il verbale, tuttavia, si concludeva con una frase ambigua: \u00abLa corte, a norma dell'art. 19 del D.L.L. 23 aprile 1946, n. 219, emetter\u00e0 in altra adunanza il giudizio definitivo sulle contestazioni, le proteste e i reclami presentati agli uffici delle singole sezioni e agli uffici circoscrizionali o alla stessa corte concernenti lo svolgimento delle operazioni relative al referendum; integrer\u00e0 i risultati con i dati delle sezioni ancora mancanti e indicher\u00e0 il numero complessivo degli elettori votanti e quello dei voti nulli\u00bb.\nIl \"Corriere della Sera\" gi\u00e0 di gioved\u00ec 6 giugno aveva titolato: \"\u00c8 nata la Repubblica italiana\", riportando i risultati: repubblica 12.718.019, monarchia 10.709.423. \"La Stampa\", quotidiano torinese, aveva pubblicato similmente: \"\u00c8 nata l'Italia repubblicana\", sottotitolando \"La famiglia reale si imbarca per il Portogallo\".\nL'11 giugno, dichiarato festivo come primo giorno della repubblica, si svolsero in molte citt\u00e0 manifestazioni a favore della repubblica.\nImmediatamente dopo la proclamazione dei risultati, il Consiglio dei Ministri si riun\u00ec, per dare attuazione al 3\u00ba comma dell'art. 2 del Decreto Legislativo luogotenenziale 16 marzo 1946, n. 98: \u00abNella ipotesi prevista dal primo comma (cio\u00e8 la vittoria della Repubblica, n.d.r.), dal giorno della proclamazione dei risultati del referendum e fino alla elezione del Capo provvisorio dello Stato, le relative funzioni saranno esercitate dal Presidente del Consiglio dei Ministri in carica nel giorno delle elezioni\u00bb. Dopo lunga discussione si giunse alla decisione che, prima di procedere in tal senso, sarebbe stata opportuna, per motivi di cortesia istituzionale, la sottoposizione a Umberto II del seguente documento: \u00abPreso atto della proclamazione dei risultati del referendum fatta dalla Corte di Cassazione, tenuto conto che questi risultati, per dichiarazione della stessa Corte di Cassazione, sono suscettibili di modificazione e di integrazione, nel supremo interesse della concordia degli italiani, si consente che, fino alla proclamazione dei risultati definitivi, il Presidente del Consiglio dei Ministri, on.le Alcide De Gasperi, eserciti i poteri del Capo dello Stato, di cui all'art. 2, DLL 16 marzo 1946, n. 98, secondo i principi dell'attuale ordinamento costituzionale\u00bb. Il documento fu sottoposto l'11 giugno da De Gasperi alla visione di Umberto II che si riserv\u00f2 di decidere per il giorno dopo.\nContemporaneamente, a Napoli, citt\u00e0 con un'elevata percentuale di popolazione di preferenza monarchica, i risultati del \"referendum\" accesero gli animi e la contestazione monarchica diede luogo a dei disordini; un corteo cerc\u00f2 di assaltare la sede del PCI in via Medina per togliere una bandiera tricolore esposta priva dello stemma sabaudo, ma raffiche di mitragliatrice, sparate da un'autoblindo della polizia che cercava di mantenere l'ordine pubblico, uccisero nove manifestanti monarchici, mentre altri 150 rimasero feriti.\nNella tarda mattinata del 12 giugno giunse al Presidente del Consiglio la risposta scritta del Quirinale nella quale il re dichiarava che avrebbe rispettato: \u00abil responso della maggioranza del popolo italiano espresso dagli elettori votanti, quale sarebbe risultato dal giudizio definitivo della Corte Suprema di Cassazione\u00bb; non avendo la corte indicato il numero complessivo degli elettori votanti e quello dei voti nulli, secondo il sovrano, non era ancora certo se la scelta repubblicana, pure in netto vantaggio, rappresentasse la maggioranza degli elettori votanti. Sino al giorno della proclamazione dei risultati definitivi, pertanto, Umberto auspicava \u00ab...di poter continuare in quella collaborazione intesa a mantenere quanto \u00e8 veramente indispensabile: l'Unit\u00e0 d'Italia\u00bb.\nAl contrario, la lettera e le proteste dei monarchici, come quelle represse sanguinosamente il giorno prima a Napoli e una nuova manifestazione monarchica dispersa lo stesso 12 giugno, suscitarono le preoccupazioni dei ministri intenzionati quanto prima all'insediamento della Repubblica (secondo la celebre frase del \"leader\" socialista Pietro Nenni: \u00abo la Repubblica o il caos!\u00bb).\nDe Gasperi Capo provvisorio dello Stato repubblicano.\nIl 13 giugno, il Consiglio dei ministri \u2013 riunito dalla notte precedente \u2013 stabil\u00ec che, a seguito della proclamazione dei risultati data il 10 giugno, da parte della Corte di cassazione, le funzioni di Capo provvisorio dello Stato, in base all'art. 2 del decreto legislativo luogotenenziale n. 98 del 16 marzo 1946, dovevano essere gi\u00e0 assunte \"ope legis\" dal Presidente del Consiglio Alcide De Gasperi, nonostante il rinvio della comunicazione dei dati definitivi. Secondo il parere della maggioranza dei ministri, infatti, sarebbe stato assurdo non rivestire di alcuna rilevanza l'annuncio del 10 giugno 1946, che altrimenti la Cassazione avrebbe potuto non dare.\nIl ministro del tesoro, il liberale Epicarmo Corbino dichiar\u00f2: \u00abIn definitiva la questione riguarda soprattutto la persona di De Gasperi: vorrei sapere se si rende conto della responsabilit\u00e0 che si assume con questo ordine del giorno\u00bb. Di fronte alla risposta positiva del Presidente del Consiglio si procedette alla votazione che ottenne la totalit\u00e0 dei voti favorevoli dei membri del governo, con l'unica eccezione del ministro liberale Leone Cattani. Tuttavia, fino alla pronuncia dei risultati definitivi, l'attivit\u00e0 di De Gasperi quale capo di stato facente funzioni rest\u00f2 limitata ad atti preparatori e materiali. Infatti, i primi provvedimenti emanati da De Gasperi in virt\u00f9 dei poteri di capo provvisorio dello stato sono datati 19 giugno 1946.\nSecondo i monarchici, invece, il governo non volle attendere la seduta della Corte di Cassazione fissata per il 18 giugno perch\u00e9, con questa proroga di tempo, sarebbe stato possibile un ricontrollo delle schede elettorali, ricontrollo che avrebbe portato alla luce eventuali brogli che, in quel frangente poteva dare la miccia per una rivoluzione civile che il governo voleva scongiurare.\nProclama e partenza dell'ex re.\nDopo che il consiglio dei ministri, nella notte fra il 12 e il 13 giugno, aveva trasferito le funzioni di Capo dello Stato ad Alcide De Gasperi senza attendere il pronunciamento definitivo della Corte di Cassazione, Umberto II di Savoia diram\u00f2 un proclama nel quale denunci\u00f2 la presunta illegalit\u00e0 commessa dal governo, e il giorno stesso part\u00ec polemicamente in aeroplano da Ciampino alla volta del Portogallo, con decisione unilaterale.\nIn base al decreto di indizione del \"referendum\", la forma istituzionale vincitrice avrebbe dovuto aggiudicarsi la maggioranza degli elettori votanti. L'irregolarit\u00e0 segnalata da Umberto II sarebbe consistita nel non aver preso in considerazione il numero delle schede nulle - perch\u00e9 ancora non reso noto dalla Corte di Cassazione - nel calcolo della maggioranza degli elettori votanti. Secondo l'interpretazione sostenuta dai monarchici, infatti, tale espressione doveva intendersi come \"la maggioranza dei consensi nella somma dei voti a monarchia, repubblica, schede bianche e schede nulle\". Quest'ultima interpretazione avrebbe consentito il mantenimento della forma istituzionale monarchica anche in caso di sconfitta, qualora la repubblica, pur maggioritaria, non avesse raggiunto la met\u00e0 pi\u00f9 uno dei voti, conteggiando per valide anche le schede bianche o nulle; ma anche il mantenimento del regime monarchico (a rigore: \"il regime luogotenenziale\"), in base all'art. 2 del decreto, era subordinato al conseguimento della \"maggioranza degli elettori votanti\" da parte della monarchia e, pertanto, l'interpretazione di conteggiare anche le schede bianche e nulle tra i votanti non sembra coerente con il contesto normativo, perch\u00e9 ne sarebbe potuto risultare uno scenario senza alcun vincitore. Sar\u00e0 infatti respinta cinque giorni dopo (il 18 giugno) dalla Corte di Cassazione e comunque si riveler\u00e0 ininfluente, visto il distacco conseguito dalla scelta repubblicana sui voti espressi in favore della monarchia nel risultato referendario definitivo.\nBench\u00e9 da pi\u00f9 parti gli fossero pervenuti inviti a resistere, Umberto prefer\u00ec comunque prendere atto della sconfitta, valutando che l'alternativa potesse essere l'innesco di una guerra civile fra monarchici e repubblicani, soprattutto a seguito dei fatti di Napoli ed essendo stato informato dal generale Maurice Stanley Lush che gli alleati non sarebbero intervenuti a difesa della sua incolumit\u00e0 neanche in caso di palese spregio delle leggi. L'ex re inizialmente ventil\u00f2 che il suo allontanamento potesse essere anche soltanto temporaneo, \"pro bono pacis\". Tuttavia, nel proclama diffuso prima di partire, affid\u00f2 la patria agli italiani (e non ai loro rappresentanti eletti democraticamente) e sciolse i militari e i funzionari dello Stato dal precedente giuramento di fedelt\u00e0 al re.\nAnche dopo l'ufficializzazione definitiva dei risultati, effettuata dalla Corte di Cassazione il 18 giugno 1946, l'ex re non riconobbe la validit\u00e0 del \"referendum\" e ne rifiut\u00f2 l'esito, nonostante le assicurazioni rese prima della consultazione e nei giorni successivi. Non abdic\u00f2 mai, ma tale evenienza non era prevista nel decreto legislativo luogotenenziale n. 98 del 16 marzo 1946 in caso di vittoria repubblicana.\nIl proclama di Umberto II del 13 giugno 1946:\nAl proclama dell'ex re, segu\u00ec la ferma risposta del Presidente del Consiglio De Gasperi, che lo defin\u00ec \u00ab...un documento penoso, impostato su basi false ed artificiose\u00bb. De Gasperi puntualizz\u00f2 che si tent\u00f2 espressamente di tener nascosta al Presidente del Consiglio la partenza del re. Ribad\u00ec che i dati diffusi dalla Corte di Cassazione il 10 giugno 1946 non fossero una semplice comunicazione ma una proclamazione a tutti gli effetti. Gi\u00e0 nella notte del 10-11 giugno il governo \u00abprese atto della proclamazione dei risultati del referendum che riconosceva la maggioranza alla repubblica, riservandosi di decidere sui provvedimenti concreti che ne derivavano\u00bb. Ricord\u00f2 che nei due giorni successivi erano incorse trattative tra governo e sovrano sulle modalit\u00e0 di delega dei poteri regi al Presidente del Consiglio, senza che il sovrano stesso avesse nulla da eccepire. Tali trattative sarebbero state bruscamente interrotte da una telefonata del ministro della Real Casa Lucifero nella serata del 12 giugno, costringendo il governo a ribadire il suo punto di vista circa gli effetti costituzionali della proclamazione. De Gasperi, quindi, respinse l'affermazione contenuta nel proclama emesso dall'ormai ex-re il 13 giugno alle ore 22:30, relativamente a un presunto \"gesto rivoluzionario\" e sull'arbitrariet\u00e0 dell'assunzione dei poteri da parte del governo. Respinse anche l'accusa di \"spregio alle leggi ed al potere indipendente e sovrano della Magistratura\" e di aver posto l'ex-re \"nell'alternativa di provocare spargimento di sangue o di subire la violenza\". Il Presidente del Consiglio termin\u00f2 il documento osservando che \u00abun periodo che non fu senza dignit\u00e0 si conclude con una pagina indegna. Il governo e il buon senso degli Italiani provvederanno a riparare questo gesto disgregatore, rinsaldando la loro concordia per l'avvenire democratico della Patria\u00bb.\nIntegrazione dei dati e giudizio definitivo sulle contestazioni.\nAlle 6 di sera del 18 giugno, nell'Aula della Lupa di Montecitorio a Roma, la Corte di Cassazione, con dodici magistrati contro sette, stabil\u00ec che per \"maggioranza degli elettori votanti\", prevista dalla legge istitutiva del \"referendum\" (art. 2 del decreto legislativo luogotenenziale n. 98 del 16 marzo 1946), si dovesse intendere la \"maggioranza dei voti validi\", cio\u00e8 la maggioranza dei consensi senza contare il numero delle schede bianche e delle nulle, che furono considerati voti non validi. La Suprema Corte, quindi, respinse i ricorsi dei monarchici e procedette alla pubblicazione dei risultati definitivi della consultazione referendaria: 12\u00a0717\u00a0923 voti favorevoli alla repubblica; 10\u00a0719\u00a0284 voti favorevoli alla monarchia e 1\u00a0498\u00a0136 voti nulli. Anche tenendo conto delle schede bianche o nulle, pertanto, la Repubblica aveva conseguito la maggioranza assoluta dei votanti, rendendo ininfluente ogni discussione sotto il profilo giuridico interpretativo.\nNel 1960 Giuseppe Pagano, presidente della Corte di Cassazione il 18 giugno 1946, ma facente parte della fazione risultata minoritaria nella votazione, in un'intervista a \"Il Tempo\" di Roma, afferm\u00f2 che i ristretti tempi di applicazione della legge istitutiva del \"referendum\" non avevano consentito alla Corte di svolgere tutti i lavori di accertamento, anche perch\u00e9 numerose corti di appello non erano riuscite a mandare i verbali alla Cassazione entro la data prevista. Inoltre, \u00abl'angoscia del governo di far dichiarare la repubblica era stata tale da indurre al colpo di Stato prima che la Corte Suprema stabilisse realmente i risultati validi definitivi\u00bb. Secondo il magistrato, tuttavia, non vi furono brogli; anche l'accoglimento della posizione filo-monarchica, infatti \u00ab...non avrebbe mai potuto spostare la maggioranza a favore della monarchia, poteva soltanto diminuire sensibilmente la differenza tra il numero dei voti a favore della monarchia e quello dei voti a favore della repubblica\u00bb.\nLe prime istituzioni repubblicane.\nEnrico De Nicola Capo provvisorio dello Stato.\nCome detto, il 2 e 3 giugno, contemporaneamente al referendum istituzionale, si tennero le elezioni per l'Assemblea Costituente, che dettero ai partiti favorevoli alla repubblica una maggioranza di gran lunga superiore a quella ottenuta nel referendum. Tra i componenti il Comitato di Liberazione Nazionale, infatti, il solo Partito Liberale Italiano si era pronunciato in favore della monarchia.\nIn base al pi\u00f9 volte citato art. 2, D.L.Lgt. n. 98/1946, l'Assemblea, nella sua prima riunione del 28 giugno 1946, elesse a Capo provvisorio dello Stato, l'on. Enrico De Nicola, con 396 voti su 501, al primo scrutinio. Con l'entrata in vigore della nuova Costituzione della Repubblica Italiana, De Nicola assumer\u00e0 per primo le funzioni di Presidente della Repubblica Italiana (1\u00ba gennaio 1948).\nSempre ai sensi dell'art. 2, D.L.Lgt. n. 98/1946, il Governo present\u00f2 le proprie dimissioni nelle mani del nuovo Capo Provvisorio dello Stato che, successivamente confer\u00ec a De Gasperi l'incarico di formare il primo Governo della Repubblica Italiana.\nIl 15 luglio 1946 il presidente dell'Assemblea Costituente, Giuseppe Saragat, leggeva il primo messaggio del Capo dello Stato Enrico de Nicola.\nMessaggio del Capo provvisorio dello Stato, Enrico De Nicola, all'Assemblea Costituente, 15 luglio 1946:\nLa Costituzione della Repubblica.\nLa nuova costituzione repubblicana, approvata dall'Assemblea Costituente ed entrata in vigore il 1\u00ba gennaio 1948, statuisce, all'art. 1: \"L'Italia \u00e8 una Repubblica democratica, fondata sul lavoro\". Sancisce, inoltre, all'art. 139, che: \"La forma repubblicana non pu\u00f2 essere oggetto di revisione costituzionale\".\nLa carta fu integrata con alcune disposizioni transitorie e finali, fra cui la I, che prescriveva: \"Con l'entrata in vigore della Costituzione il Capo provvisorio dello Stato esercita le attribuzioni di Presidente della Repubblica e ne assume il titolo\". Inoltre, la XIII disposizione stabiliva il divieto di entrare in Italia per gli ex re, le loro consorti e i loro discendenti maschi.\nL'efficacia di questa disposizione cess\u00f2 con l'entrata in vigore della Legge Costituzionale 23 ottobre 2002, n. 1, dopo un dibattito in parlamento e nel Paese durato molti anni e Vittorio Emanuele di Savoia, figlio di Umberto II, pot\u00e9 entrare in Italia con la sua famiglia gi\u00e0 nel dicembre successivo per una breve visita. L'ex regina Maria Jos\u00e9 era gi\u00e0 stata autorizzata a rientrare in Italia nel 1987 in quanto, con la scomparsa del marito Umberto ed essendo rimasta vedova si riconobbe come cessato il suo \"status\" di \"consorte\".\nAnalisi storica.\nIl sospetto di brogli elettorali.\nI monarchici attribuirono subito la sconfitta a tali presunti brogli e a scorrettezze nella convocazione dei comizi e nello svolgimento del \"referendum\". Stime monarchiche valutano in circa tre milioni i voti che andarono persi per diverse ragioni, numero maggiore della differenza tra l'opzione repubblicana e quella monarchica.\nAlcuni storici sostengono una ricostruzione che vede Togliatti intervenire per ritardare il rientro in Italia dei reduci dai campi di prigionia russi, in quanto ne avrebbe temuto le testimonianze ai fini del voto.\nTra le anomalie pi\u00f9 rilevanti secondo i monarchici vi furono le seguenti:\nNessuna delle suddette anomalie implica necessariamente una penalizzazione del voto monarchico o una frode a favore della repubblica: \u00e8 infatti del tutto impossibile sapere a chi sarebbero andati i voti mancati, o a favore di quale delle due opzioni siano stati espressi i presunti voti duplicati, n\u00e9 si conosce il grado di rappresentativit\u00e0 del campione dei primi risultati e dei rapporti dei carabinieri.\nI monarchici presentarono numerosi reclami giudiziari, che vennero per\u00f2 respinti tutti dalla Corte di Cassazione il 18 giugno 1946.\nUno studio pubblicato nel 2012, basato su un'analisi statistica del voto a livello di singolo comune, usando la legge di Benford e varie simulazioni, afferma che non vi siano indizi di avvenuti brogli elettorali in fase di scrutinio.\nSociologia del voto.\nIl divario fra le preferenze espresse per la repubblica e quelle per la monarchia fu una sorpresa, in quanto lo si prevedeva di un'entit\u00e0 anche superiore a quello di circa due milioni, poi risultato dallo scrutinio ufficiale. Nel nord colp\u00ec il voto del Piemonte, territorio storicamente legato a Casa Savoia, dove la repubblica aveva vinto con il 56,9%. La regione dove si ebbe la maggior percentuale di voti nulli fu la Valle d'Aosta, altro territorio storicamente legato alla Casa sabauda. \nSono state proposte diverse interpretazioni sociologiche e statistiche del voto che avrebbero intravisto influenze della condizione economica del momento, dell'ingresso dell'elettorato femminile, o da molti altri fattori.\nDai dati del voto l'Italia risult\u00f2 divisa in un sud monarchico e un nord repubblicano. \nLe vicende della seconda guerra mondiale non aumentarono le simpatie verso la monarchia, anche a causa degli atteggiamenti discordanti di alcuni membri della casa regnante. La moglie di Umberto, la principessa Maria Jos\u00e9, cerc\u00f2 nel 1943, attraverso contatti con le forze alleate, di negoziare una pace separata muovendosi al di fuori della diplomazia ufficiale."}
{"id": "107837", "revid": "968255", "url": "https://it.wikipedia.org/wiki?curid=107837", "title": "Catena montuosa", "text": "In orografia una catena montuosa \u00e8 un gruppo di montagne facenti parte del medesimo sistema montuoso geologico, confinante con pianure o separato da altre catene montuose da passi, fiumi e valli. Oltre a gruppi montuosi isolati o confinanti pu\u00f2 racchiudere in s\u00e9 pi\u00f9 massicci montuosi.\nDescrizione.\nNella maggior parte dei casi le singole montagne che appartengono alla stessa catena montuosa hanno la stessa geologia, ma non sempre e non necessariamente: possono avere diverse orogenesi, per esempio vulcani, montagne sollevate o ripiegate e possono perci\u00f2 essere costituite da rocce diverse.\nLe Ande, in America del Sud, sono la \"cordigliera\" montuosa pi\u00f9 lunga del pianeta. L'Himalaya, in Asia, \u00e8 la catena montuosa che ospita le montagne pi\u00f9 alte assieme al Karakorum, all'Hindu Kush, al Pamir e al Tian Shan. Le Alpi sono invece la catena montuosa con le cime pi\u00f9 alte d'Europa. Le Montagne rocciose, la Catena Costiera Pacifica e gli Appalachi sono invece le catene pi\u00f9 importanti dell'America del Nord. Altre importanti catene montuose sono il Caucaso, gli Urali, i Pirenei, le Alpi Australiane e le Alpi Neozelandesi.\nNormalmente una catena montuosa \u00e8 geologicamente frutto dell'incontro fra placche tettoniche; si ottiene cos\u00ec un sollevamento del terreno lungo la linea di impatto. Per esempio la catena dell'Himalaya \u00e8 il risultato dello scontro tra la placca tettonica dell'India e quella del sud dell'Asia; le Alpi invece sono il risultato dello scontro della placca tettonica africana con quella europea.\nComunemente la definizione di catena montuosa si differenzia da quella di gruppo montuoso e massiccio montuoso. Infatti per gruppo montuoso si intende un insieme non meglio definito di montagne, mentre per catena montuosa si intende una struttura di montagne ben definita dal punto di vista fisico e geomorfologico. Tipicamente una catena montuosa \u00e8 formata da pi\u00f9 gruppi montuosi o pi\u00f9 massicci montuosi.\nAlcune catene montuose.\nAlcune tra le principali catene montuose terrestri sono:"}
{"id": "107840", "revid": "536103", "url": "https://it.wikipedia.org/wiki?curid=107840", "title": "Sionismo", "text": "Il sionismo \u00e8 un'ideologia politica e un movimento politico internazionale il cui fine \u00e8 l'affermazione del diritto alla autodeterminazione del popolo ebraico e il supporto ad uno Stato ebraico in quella che \u00e8 definita \"Terra di Israele\" (corrispondente geograficamente alle definizioni di Cananea, Terra santa e Palestina).\nIl movimento emerse alla fine del XIX secolo nell'Europa centrale e orientale come effetto della Haskalah e in reazione all'antisemitismo, inserendosi nel pi\u00f9 vasto fenomeno del nazionalismo moderno. \nCaratteristiche.\nIl termine \"sionismo\" deriva dal nome del Monte Sion, il primitivo nucleo della citt\u00e0 di Gerusalemme. \nStoria.\nLe origini (1880-1896).\nLe idee di Herzl si inseriscono in un movimento migratorio ebraico gi\u00e0 in atto, causato, in Russia, dai pogrom degli anni 1881-1882 e poi degli anni 1903-1906. Secondo dati del 1930, dal 1880 al 1929 emigrano dalla Russia 2.285.000 ebrei, e, di questi, 45.000 in Palestina. La stragrande maggioranza preferisce recarsi altrove: 1.930.000 scelgono le Americhe, 240.000 l'Europa, i restanti l'Africa e l'Oceania. Dall'Austria, dall'Ungheria e dalla Polonia emigrano, dal 1880 al 1929, in 952.000: 697.000 nelle Americhe, 185.000 in altri Paesi europei, 40.000 in Palestina.\nProporzioni analoghe si riscontrano fra i migranti provenienti da altri Paesi. In totale, durante questi decenni migrano 3.975.000 ebrei: 2.885.000 negli Stati Uniti, 365.000 nel resto delle Americhe (principalmente Argentina e Canada), 490.000 in Europa occidentale e centrale (specie Francia e Germania), e solo 120.000 in Palestina.\nL'immigrazione nella Palestina ottomana (1897-1917).\nL'Organizzazione Sionista funzion\u00f2 fin dall'inizio secondo le regole della democrazia rappresentativa: gli iscritti (fin dall'inizio anche donne) pagavano una quota (\"shekel\") ed eleggevano delegati a regolari congressi in Europa (annuali 1897-1901, biennali 1903-1913 e 1921-1939, quadriennali e a Gerusalemme dopo la creazione dello stato), dove veniva eletto un esecutivo di 30 consiglieri, che a loro volta eleggevano il presidente.\nIl mandato della Societ\u00e0 delle Nazioni e la nascita dello Stato di Israele (1918-1948).\n La dichiarazione, facendo riferimento agli impegni presi dai britannici nel 1917, asseriva fra l'altro:\nNel maggio 1947, i britannici annunciarono il disimpegno dal mandato sulla Palestina e il suo abbandono entro un anno. Il 15 maggio 1947, fu costituito l'UNSCOP, che il 3 settembre raccomand\u00f2 a maggioranza la divisione della Palestina occidentale (quella orientale aveva gi\u00e0 formato il Regno Hascemita di Giordania) in due stati di simile estensione, uno a maggioranza ebraica e l'altro a maggioranza araba, mentre Gerusalemme sarebbe diventata una citt\u00e0 internazionale (\"Corpus separatum\") controllata dall'ONU. Secondo la commissione dell'ONU che si occup\u00f2 di analizzare la situazione in Palestina e di elaborare la spartizione, la popolazione ebraica contava ormai circa 608.000 persone, mentre quella araba circa 1.237.000. Il 29 novembre 1947 l'Assemblea generale delle Nazioni Unite vot\u00f2 (33 s\u00ec, 10 no, 13 astenuti) la risoluzione 181, contenente la divisione della Palestina.\nLe principali organizzazioni sioniste accettarono la proposta (rifiuti provennero dai gruppi pi\u00f9 estremisti che puntavano alla costituzione della \"Grande Israele\", comprendente tutto il territorio mandatario e parte delle nazioni confinanti) \nCritiche.\nLe Nazioni Unite in una risoluzione del 1975 equipararono il sionismo al razzismo, ma la risoluzione fu poi ritirata nel 1991, come condizione da parte di Israele per partecipare alla Conferenza di Madrid.\nIsraele si definisce nelle sue Leggi Fondamentali come uno Stato \"ebraico e democratico\"; \u00e8 stato fatto osservare, anche in ambito ebraico israeliano, come questa sia un'affermazione contraddittoria, soprattutto da parte della corrente del Post-Sionismo.\nIl movimento sionista \u00e8 stato oggetto di molte critiche e censure da parte dei suoi oppositori proprio per l'indifferenza nei confronti della popolazione araba presente nella regione; ma la critica pi\u00f9 diffusa \u00e8 piuttosto quella di aver mirato, fin dall'inizio, alla decisione di espellere i palestinesi dalla terra in cui abitavano. Il Dipartimento di Stato statunitense ha sollevato critiche circa il fatto che la societ\u00e0 israeliana sia strutturata in maniera da essere \"intollerante\" (il parere \u00e8 stato ripreso in un articolo di Haaretz).\n Il neosionismo, che implica la costruzione di colonie in Cisgiordania (denominata, per sottolineare il diritto di Israele sulle terre bibliche, 'Giudea e Samaria'), ha destato perplessit\u00e0 e critiche anche all'interno di Israele ed \u00e8 stato descritto come una cattiva interpretazione della religione ebraica. \nIsraele e le organizzazioni sioniste sostengono che ritenere gli ebrei collettivamente responsabili di quanto compiuto dallo Stato di Israele sia una forma di antisemitismo; questa loro opinione \u00e8 stata accolta dall'EUMC (European Monitoring Committee on Racism and Xenophobia). Durante la seconda guerra del Libano, nell'agosto 2006, il primo ministro israeliano, Ehud Olmert, ha tuttavia affermato di ritenere che tale guerra fosse combattuta non solo da tutti gli Israeliani, ma da tutti gli ebrei. Non mancano gli ebrei e le organizzazioni ebraiche che definiscono una tale frase, cos\u00ec come le espressioni che offuscano la distinzione fra sionisti ed ebrei, estremamente pericolosa per gli ebrei medesimi.\n e tra gli ebrei del mondo arabo. \nSostegno al sionismo.\n Malgrado questa teologia e questa escatologia nettamente antiebraica, non solo i sionisti cristiani statunitensi sostengono lo Stato di Israele, ed in particolare il Likud, il governo israeliano ha dato loro una sede in una delle piazze pi\u00f9 importanti della Citt\u00e0 Vecchia di Gerusalemme."}
{"id": "107841", "revid": "29035", "url": "https://it.wikipedia.org/wiki?curid=107841", "title": "Palma da cocco", "text": ""}
{"id": "107842", "revid": "363629", "url": "https://it.wikipedia.org/wiki?curid=107842", "title": "Cocco (disambigua)", "text": ""}
{"id": "107843", "revid": "1305772", "url": "https://it.wikipedia.org/wiki?curid=107843", "title": "Corriere Canadese", "text": "Il Corriere Canadese \u00e8 un quotidiano canadese in lingua italiana, fondato da Daniel Iannuzzi nel 1954. Proprietaria della testata \u00e8 stata fino al maggio del 2013 la \"Multimedia Nova Corporation\" di Toronto (Canada) mentre l'edizione \u00e8 stata curata della \"Societ\u00e0 Cooperativa Italmedia\" di Roma.\nIl giornale \u00e8 diffuso in particolare a Toronto (sede di seicentomila italo-canadesi) e a Montr\u00e9al (dove vivono circa 300\u00a0000 italo-canadesi). In Canada le persone di origine italiana sono circa 1.5 milioni, pari al 4.3% della popolazione (dati 2006).\nIl giornale si propone di diffondere e mantenere la cultura e la lingua italiana in Canada, occupandosi di notizie riguardanti il Canada, le comunit\u00e0 italiane all'estero e l'Italia. Una testata in inglese \"Tandem\" \u00e8 edita dalla stessa societ\u00e0, con un target differente, rappresentato da lettori legati alla comunit\u00e0 italiana, inglese (come sono la maggior parte dei cittadini in Canada).\nIl giorno 4 maggio 2013, la direzione della Multimedia Nova Corporation ha dovuto sospendere le pubblicazioni del giornale in modo indeterminato con messa in liquidazione della testata a causa dell'interruzione dei pagamenti da parte dell'Italmedia, l'editore del Corriere.\nNel luglio dello stesso anno una cordata di imprenditori di origine italiana, guidati dall'ex ministro dell'Immigrazione Joe Volpe, ha rilevato la testata. Il giornale \u00e8 tornato in edicola il 18 novembre sotto la nuova direzione di Francesco Veronesi."}
{"id": "107849", "revid": "729019", "url": "https://it.wikipedia.org/wiki?curid=107849", "title": "Battaglia di Geok Tepe", "text": "La battaglia di Geok Tepe fu una battaglia combattuta nel 1881 tra russi e turcomanni. Questi ultimi furono definitivamente sottomessi dopo 10 anni di guerra.\nLo svolgimento.\nTutto cominci\u00f2 quando nel 1878 i turcomanni si ritirarono nel Kara Kum, il \"deserto nero\", arido e privo di vegetazione. I russi non erano adatti al clima e soprattutto, non conoscevano il luogo. Per questo le spedizioni imperiali fatte nel 1878 e 1879 furono sterminate dalle insolazioni, dalle acque malsane e dalla febbre, insieme ai loro cammelli. Nel 1879 i russi arrivarono a Geok Tepe, ma malagrado bombardassero il forte e massacrassero donne e bambini, vennero respinti e costretti alla ritirata.\nDisperato, il comando russo affid\u00f2 la spedizione al generale Michail Skobelev, di soli 35 anni ma abile e deciso. Per primo, si procur\u00f2 molti pi\u00f9 cammelli e fece costruire vie di comunicazione, in modo da far giungere i rifornimenti. Poi fece dei negoziati con le popolazioni turche alleatisi con i turcomanni, che gli diedero inoltre molti cammelli.\nQuindi Skobelev part\u00ec nell'aprile 1880 alla testa di 1.000 uomini, armati di artiglieria, mitragliatrici e razzi. Nonostante l'assedio di Geok Tepe fallisse per la seconda volta, il generale russo cap\u00ec che ci fosse bisogno di un assedio su larga scala. Intanto Takma Sadar, capo dei turcomanni, chiese l'aiuto dei britannici, ma non ebbe successo. Cos\u00ec pot\u00e9 solo arruolare 25.000 uomini, di cui 13.000 delle trib\u00f9 vicine.\nSkobelev ritent\u00f2 l'assedio nel novembre 1880, stavolta con 8.000 uomini. I russi, compreso che era il forte di Yangi Kala a rifornire d'acqua i turcomanni, lo conquistarono rapidamente. Il 4 gennaio 1881 inizi\u00f2 la battaglia. Gli imperiali scavarono le trincee vicino a Geok Tepe per resistere a eventuali contrattacchi. E i loro timori si rivelarono fondati. Infatti tra il 7 e il 9 gennaio i turcomanni effettuarono numerosi contrattacchi, tutti falliti per la scarsa preparazione. Dopo un po' di pausa, la battaglia riprese il 16 gennaio con altri contrattacchi da parte dei difensori. Anche questa volta fu tutto inutile e il 22 gennaio i turcomanni dovettero rientrare nella citt\u00e0, dopo aver perso 4.000 uomini contro le poche centinaia dei russi. Questi ultimi il 23 gennaio iruppero a Geok Tepe, sterminando in poche ore i difensori e massacrando quasi 20.000 donne e bambini.\nI turcomanni persero 6.500 uomini nella difesa della citt\u00e0 e 8.000 nell'assalto da parte di Skobelev. Le perdite russe arrivarono a poco pi\u00f9 di 1.000 uomini. Nonostante la disparit\u00e0 della perdite, i russi persero in questo assedio pi\u00f9 uomini che nelle campagne fatte dal 1853."}
{"id": "107850", "revid": "830939", "url": "https://it.wikipedia.org/wiki?curid=107850", "title": "Isterologia", "text": ""}
{"id": "107851", "revid": "287204", "url": "https://it.wikipedia.org/wiki?curid=107851", "title": "Polinomio a valori interi", "text": "In matematica, un polinomio a valori interi \u00e8 un polinomio formula_1 a coefficienti razionali tale che formula_2 \u00e8 un numero intero per ogni intero formula_3. Tutti i polinomi a coefficienti interi sono a valori interi, ma non viceversa: ad esempio, il polinomio\n\u00e8 a valori interi ma i suoi coefficienti non sono interi.\nClassificazione.\nTutti i polinomi nella forma\nsono polinomi a valori interi, perch\u00e9 per ogni intero formula_6 il valore di formula_7 \u00e8 uguale al coefficiente binomiale formula_8, che \u00e8 un numero intero.\nP\u00f3lya dimostr\u00f2 nel 1919 che tutti i polinomi a valori interi derivano da questi: pi\u00f9 precisamente, se formula_1 \u00e8 un polinomio a valori interi allora esistono dei coefficienti interi formula_10 (univocamente determinati) tali che\nDal punto di vista algebrico, questo implica che l'insieme dei polinomi a valori interi \u00e8 un gruppo abeliano libero, e l'insieme formula_12 \u00e8 una sua base.\nLa dimostrazione di questo teorema \u00e8 effettuata attrvarso il metodo delle differenze finite.\nL'insieme dei polinomi a valori interi \u00e8 anche un anello, che \u00e8 strettamente contenuto tra i due anelli dei polinomi formula_13 e formula_14 dei polinomi a coefficienti (rispettivamente) interi e razionali, ed \u00e8 generalmente indicato come formula_15. Dal punto di vista algebrico, questo anello \u00e8 un dominio di Pr\u00fcfer di dimensione 2; in particolare, non \u00e8 noetheriano. I suoi ideali primi possono essere classificati attraverso i completamenti delle localizzazioni di formula_16 rispetto ai suo ideali primi.\nGeneralizzazioni.\nIl concetto di polinomio a valori interi pu\u00f2 essere generalizzato a qualsiasi dominio d'integrit\u00e0 formula_17: l'insieme formula_18 dei polinomi a valori interi su formula_17 \u00e8 formato dai polinomi formula_1 a coefficienti nel campo dei quozienti formula_21 di formula_17 tali che formula_23 per ogni formula_24. La struttura di formula_18 come formula_17-modulo e come anello \u00e8 strettamente legata alle propriet\u00e0 algebriche di formula_17. Ad esempio, se formula_17 \u00e8 un dominio noetheriano, allora formula_18 \u00e8 un dominio di Pr\u00fcfer se e solo se formula_17 \u00e8 un dominio di Dedekind i cui campi residui sono finiti. \u00c8 anche possibile che formula_18 coincida semplicemente con l'anello dei polinomi formula_32, come ad esempio nel caso in cui i campi residui di formula_17 siano infiniti.\n\u00c8 inoltre possibile considerare non sono polinomi, ma pi\u00f9 in generale funzioni razionali o funzioni intere a valori interi, cos\u00ec come \u00e8 possibile considerare polinomi che hanno pi\u00f9 di una indeterminata. Ad esempio, se formula_34 \u00e8 un dominio di valutazione discreta e formula_35 \u00e8 un elemento che genera il suo ideale massimale, allora\n\u00e8 una funzione razionale che \u00e8 a valori interi su formula_34 (ovvero formula_38 per ogni formula_39).\nInfine, queste costruzioni possono essere considerate considerando polinomi (o funzioni razionali) che abbiano valori interi solo su un sottoinsieme formula_40 o, ancora pi\u00f9 in generale, su un insieme formula_41 che \u00e8 contenuto in un campo che contiene anche formula_17; ovvero, \u00e8 possibile considerare l'insieme\ndove formula_21 \u00e8 il campo dei quozienti di formula_17. In questo caso, le propriet\u00e0 di formula_46 dipendono sia dalle propriet\u00e0 di formula_17 che da quelle di formula_41."}
{"id": "107853", "revid": "7417", "url": "https://it.wikipedia.org/wiki?curid=107853", "title": "Metalogismo", "text": "Il metalogismo (dal greco \u03bc\u03b5\u03c4\u03ac, \u00aboltre\u00bb, e \u03bb\u03cc\u03b3\u03bf\u03c2, \u00abdiscorso\u00bb) \u00e8 il tipo di figura retorica che modifica il valore logico complessivo della frase facendone perdere il significato letterale. I diversi tipi di metalogismo violano tutti le regole di veridicit\u00e0, permettendo di oltrepassare le restrizioni linguistiche: in questo modo \u00e8 possibile creare nuovi significati, a partire da combinazioni di concetti non logicamente correlati (esempio: \u00abbello da morire\u00bb).\nI metalogismi fanno appello alla conoscenza che il destinatario ha del referente per contraddirne i dati. Nei discorsi politici e giornalistici \u00e8 facile riconoscere molte di queste figure retoriche.\nSono metalogismi l'iperbole, il paradosso, l'ironia, l'eufemismo, l'adynaton e la reticenza. "}
{"id": "107854", "revid": "599013", "url": "https://it.wikipedia.org/wiki?curid=107854", "title": "Simona La Mantia", "text": "Ai campionati italiani assoluti pu\u00f2 vantare 14 titoli nel salto triplo (7 indoor e altrettanti outdoor), 7 medaglie d'argento e una di bronzo.\nDetiene 5 record italiani giovanili: 2 promesse, 1 juniores e 2 cadette.\nBiografia.\nGli inizi e le prime rassegne internazionali giovanili.\nFiglia di due ex atleti della nazionale italiana (il siepista palermitano Antonino La Mantia e la mezzofondista di Brunico specializzata negli 800 m Monika Mutschlechner), da bambina ha iniziato col praticare danza classica e moderna, per poi passare alla ginnastica ritmica e artistica tra gli 8 e gli 11 anni.\nNel 1993 (categoria Esordienti) ha cominciato con l'atletica leggera.\nSi \u00e8 fatta notare subito in ambito internazionale gi\u00e0 a livello giovanile nel 1998 da cadetta vincendo in Cina a Shanghai la medaglia di bronzo nel salto in lungo alle Gymnasiadi\nBronzo agli assoluti indoor e quinto posto all'aperto nel 2001.\nDecima agli Europei juniores svoltisi in Italia a Grosseto.\nAssente agli assoluti indoor e outdoor del 2002.\nOttavo posto ai Mondiali juniores di Kingston in Giamaica.\n2003-2006: esordio nella Nazionale assoluta, argento e oro agli Europei under 23, primi titoli assoluti.\n6\u00ba posto agli assoluti indoor e argento outdoor nel 2003.\nVicecampionessa agli Europei under 23 in Polonia a Bydgoszcz e invece ai Mondiali francesi di Parigi non ha raggiunto la finale.\nUn paio di settimane prima dei campionati iridati, aveva esordito con la Nazionale assoluta vincendo nel salto triplo con la misura di 13,76 m, all'incontro internazionale Francia-Italia tenutosi oltralpe a Clermont-Ferrand.\n2004, doppio titolo italiano assoluto indoor e outdoor.\n17\u00aa alle Olimpiadi di Atene e in precedenza fuori dalla finale anche ai Mondiali indoor in Ungheria a Budapest.\nArgento indoor e oro outdoor vinti nel 2005.\nTitolo europeo under 23 ad Erfurt in Germania; ottava agli Europei indoor spagnoli di Madrid e non raggiunge la finale ai Mondiali di Helsinki in Finlandia.\nDoppietta di titoli indoor e outdoor (5\u00aa nel lungo) nel 2006.\nIn ambito internazionale non si qualifica per la finale n\u00e9 ai Mondiali indoor russi di Mosca n\u00e9 agli Europei di G\u00f6teborg in Svezia.\n2007-2010: vicecampionessa europea e titolo italiano assoluto.\nAssente agli assoluti indoor 2007 e argento all'aperto (11\u00aa nel salto in lungo).\nQuarto posto alle Universiadi di Bangkok in Thailandia.\n2008, argento agli assoluti indoor; iscritta agli assoluti, ma non ha gareggiato.\nNon ha partecipato alle Olimpiadi di Pechino 2008 a causa dei molteplici infortuni.\nAssente agli assoluti indoor 2009 e iscritta all'aperta, ma non ha gareggiato.\n2010, argento agli assoluti indoor e oro all'aperto.\nVicecampionessa continentale agli Europei di Barcellona in Spagna.\nDue volte quinta in competizioni internazionali: Europeo per nazioni a Bergen in Norvegia e Coppa Continentale in Croazia a Spalato.\n2011-2013: oro e bronzo agli europei indoor, titolo iridato ai mondiali militari.\nDoppietta di titoli indoor-outdoor nel triennio 2011-2012-2013.\nCoppia di titoli internazionali nel 2011: Europei indoor francesi a Parigi e Mondiali militari a Rio de Janeiro in Brasile; non si qualifica per la finale invece ai Mondiali coreani di Taegu\nArgento a Stoccolma in Svezia in occasione dell'Europeo per nazioni.\nAlle Olimpiadi di Londra 2012 come ad Atene 2004, non riesce a qualificarsi per la finale e in precedenza finisce quarta agli Europei di Helsinki in Finlandia.\nDoppio bronzo internazionale nel 2013: agli Europei indoor di G\u00f6teborg in Svezia e in Gran Bretagna a Gateshead in occasione dell'Europeo per nazioni. \nQuarta ai Giochi del Mediterraneo a Mersin in Turchia e fuori dalla finale ai Mondiali in Russia a Mosca.\n2014-2016: altri titoli agli assoluti indoor.\nOro agli assoluti indoor 2014 e assente a quelli all'aperto.10\u00ba posto all'Europeo per nazioni tenutosi in Germania a Braunschweig.\nArgento agli assoluti indoor 2015.Terzo posto all'Europeo per nazioni di \u010ceboksary in Russia.Vicecampionessa assoluta a Torino.\nAi Mondiali cinesi di Pechino resta fuori dalla finale del salto triplo, seconda delle escluse, per soli 7 centimetri (13,77 m dietro i 13,84 m della colombiana Yosiry Urrutia, l'ultima delle qualificate).\n2016, campionessa assoluta indoor nel triplo e bronzo agli assoluti di Rieti."}
{"id": "107855", "revid": "466539", "url": "https://it.wikipedia.org/wiki?curid=107855", "title": "Paronimia", "text": "La paronimia (dal greco \"par\u00e1\", \u00abvicino\u00bb, e \"\u00f3nyma\", variante di \"\u00f3noma\", \u00abnome\u00bb) \u00e8 lo scambio di parole somiglianti nella forma, ma diverse nel significato. Quando \u00e8 involontaria \u00e8 detta malapropismo, termine che deriva dal nome di Mrs. Malaprop, personaggio caratterizzato da un linguaggio sgrammaticato, che appare nella commedia del 1775 \"I rivali\" (\"The Rivals\"), del drammaturgo irlandese Richard Brinsley Sheridan. Mrs. Malaprop, a sua volta, deve il nome all'espressione di lingua francese \"mal \u00e0 propos\", 'a sproposito'.\nPi\u00f9 in generale si parla di acirologia (dal greco \"akyrolog\u00eda\", da \"\u00e1kyros\", 'illegale', e \"l\u00f3gos\", 'discorso') in riferimento all'uso scorretto o improprio delle parole, da cui discendono malapropismi e cacologie.\nParonimia volontaria e involontaria.\nLa paronimia \"voluta\" \u00e8 da considerarsi un espediente retorico, sfruttato in vari ambiti, tra cui, ad esempio, il linguaggio della pubblicit\u00e0 e quello della comunicazione politica: come tale, \u00e8 uno degli oggetti disciplinari della semantica.\nIl suo studio per\u00f2 rimonta alle \"teorie, sviluppatesi in particolare tra i modisti sul finire del secolo XIII, che inseriscono la relazione di paronimia nell\u2019ambito della relazione tra intenzioni prime e seconde, atti dell\u2019intelletto e riferimento degli oggetti conosciuti\". Pi\u00f9 in generale, \"l'omonimia e la paronimia sono spinta creativa\" del linguaggio, sorta dalla corruzione della lingua latina nel Medioevo e ripetutasi in procedimenti paronomastici anche in epoca moderna.\nSempre pi\u00f9 spesso i mass-media mettono i locutori a contatto con linguaggi specialistici e registri pi\u00f9 o meno ricercati. Il fenomeno del malapropismo diventa quindi sempre pi\u00f9 diffuso: in quanto solecismo, \u00e8 indice di competenze linguistiche limitate o quanto meno di scarso controllo dei registri linguistici \"alti\". Provenendo da chi non ha molta confidenza con essi, \u00e8 quindi sociolinguisticamente stigmatizzata.\nEsempi di malapropismo.\nAlcuni esempi di malapropismi:"}
{"id": "107860", "revid": "123779857", "url": "https://it.wikipedia.org/wiki?curid=107860", "title": "Fiona May", "text": "Nel corso della propria carriera sportiva si \u00e8 laureata due volte campionessa mondiale di salto in lungo, specialit\u00e0 in cui inoltre \u00e8 salita due volte sul secondo gradino del podio olimpico. \u00c8 tuttora la detentrice del record italiano di salto in lungo, sia outdoor che indoor (quest'ultimo condiviso con la figlia Larissa Iapichino). Avendo conquistato quattro medaglie ai campionati del mondo (due ori, un argento e un bronzo), la May \u00e8 l'atleta italiana che pi\u00f9 volte \u00e8 salita sul podio ai campionati del mondo di atletica leggera.\nBiografia.\nNata nel Regno Unito in una famiglia di origine giamaicana dedita allo sport (il figlio di una sua cugina \u00e8 il rugbista inglese Marcel Garvey), rappresent\u00f2 la Gran Bretagna in due edizioni dei Giochi olimpici e l'Inghilterra in una dei Giochi del Commonwealth.\nHa acquisito la cittadinanza italiana dopo il matrimonio con Gianni Iapichino, astista e multiplista toscano, celebrato nel 1994. Nello stesso anno ha esordito nella nazionale azzurra agli Europei di Helsinki, dove ha conquistato la medaglia di bronzo in quella che sar\u00e0 la sua specialit\u00e0, il salto in lungo.\nLa sua \u00e8 stata una carriera ricca di successi, fra cui una medaglia europea d'argento a , due medaglie d'oro mondiali a ed , un argento a , un bronzo ad e due argenti olimpici ad e .\nDetiene il record italiano del salto in lungo, che ha migliorato sette volte, fino ad arrivare all'ultimo proprio in occasione di una medaglia (Budapest 1998), con 7,11 m; ha stabilito due volte anche il record nel salto triplo fino a portarlo a 14,65 m, successivamente superato da Magdel\u00edn Mart\u00ednez.\nFiona \u00e8 stata anche campionessa mondiale indoor nel 1997 e campionessa europea, sempre indoor, nel 1998; in quest'ultima occasione ha stabilito il primato italiano di salto in lungo al coperto con la misura di 6,91 m, record eguagliato il 20 febbraio 2021 dalla figlia Larissa.\n\u00c8 stata allenata dal marito, da cui ha avuto due figlie, Larissa, che ha seguito le orme della madre, nel 2002 e Anastasia, nel 2009.\nAbbandonata la carriera sportiva, \u00e8 entrata nel mondo dello spettacolo, partecipando tra il 2006 e il 2007 alla terza edizione della trasmissione, in onda su Rai 1, \"Ballando con le stelle\", condotta da Milly Carlucci, in coppia con Raimondo Todaro, e uscendone vincitrice con l'81% dei voti. Fiona \u00e8 anche protagonista della fiction \"Butta la luna\", tratta da un best seller di Maria Venturi, e ha preso parte, insieme con la figlia Larissa, a una serie di spot per il marchio Kinder della Ferrero.\nFiona May \u00e8 laureata in materie economiche all'Universit\u00e0 di Leeds e vive da alcuni anni con la famiglia vicino a Firenze, nella localit\u00e0 di Calenzano. Nell'estate del 2011 annuncia la sua separazione dal marito Gianni Iapichino.\nDal 13 aprile 2015 prende parte come concorrente alla seconda edizione del programma \"Si pu\u00f2 fare!\", con la conduzione di Carlo Conti, su Rai 1.\nDal 2018 \u00e8 protagonista, con Luisa Cattaneo, dello spettacolo teatrale \"Maratona di New York\" di Edoardo Erba."}
{"id": "107862", "revid": "81195", "url": "https://it.wikipedia.org/wiki?curid=107862", "title": "Chimica dello stato solido", "text": ""}
{"id": "107866", "revid": "125142969", "url": "https://it.wikipedia.org/wiki?curid=107866", "title": "Dino Baggio", "text": "\u00c8 il giocatore con pi\u00f9 gol realizzati nelle finali di Coppa UEFA/Europa League (cinque reti distribuite in due finali di andata e ritorno).\nRibattezzato \"Baggio 2\" dalla stampa italiana per distinguerlo dal corregionale Roberto Baggio, di cui \u00e8 stato compagno di squadra alla Juventus e in nazionale, in maglia azzurra conta 60 presenze con sette reti, e ha preso parte a due Mondiali (1994 e 1998) e un Europeo (1996).\nBiografia.\nAmante del teatro, esordisce l'8 marzo 2008 al teatro Accademico di Castelfranco Veneto nei panni di un soldato romano ne \"La Passione di Cristo\", con la compagnia \"Va Pensiero\" di Tombolo. Nella compagnia recita anche sua moglie, Maria Teresa Mattei, ex ragazza di \"Non \u00e8 la Rai\" e nel cast di \"Buona Domenica\" fino al matrimonio.\nCaratteristiche tecniche.\nIncontrista affidabile, completo e forte fisicamente, dotato di corsa e spirito di sacrificio, si distinse per la sua grinta agonistica e per le sue abilit\u00e0 nel contenimento e nei contrasti; queste caratteristiche gli permisero di diventare uno dei migliori centrocampisti italiani degli anni novanta. Grazie alla sua duttilit\u00e0 tattica, era capace di coprire qualsiasi ruolo a centrocampo; infatti, nonostante giocasse prevalentemente come mediano con attitudini difensive, durante la carriera \u00e8 stato impiegato in quasi tutti i ruoli in campo.\nNonostante fosse prevalentemente un interdittore, era anche capace di contribuire in fase offensiva, grazie alle sue abilit\u00e0 di effettuare inserimenti e alle sue doti nel gioco aereo e nelle conclusioni dalla distanza. Era inoltre dotato di una discreta tecnica individuale e di una visione di gioco che lo rendevano capace di effettuare precisi lanci per i compagni.\nCarriera.\nGiocatore.\nClub.\nComincia a muovere i primi passi a cinque anni nel campo di Tombolo, in provincia di Padova. A tredici anni viene notato dai dirigenti del . Cresciuto calcisticamente nella squadra granata, esordisce in Serie A in Torino-Lazio (0-0) del 9 settembre 1990. Divenuto presto titolare, alla fine della stagione in maglia granata colleziona 25 presenze e un gol. Nel 1991 viene ceduto alla Juventus per 9,8 miliardi, che lo gira in prestito all'Inter per una stagione, durante la quale il giocatore colleziona 27 presenze e un gol.\nTornato alla Juventus, diviene titolare vincendo la Coppa UEFA in finale contro il : \u00e8 stato il protagonista della doppia finale segnando il gol del pareggio all'andata (3-1) e una doppietta nel ritorno (3-0). Rimane ancora una stagione coi \"bianconeri\" prima di passare definitivamente al di Nevio Scala per 14 miliardi di lire, con ingaggio da 1,8 miliardi netti a stagione per quattro anni.\nAl primo anno vince Coppa UEFA, la prima per il Parma, proprio contro la sua ex-squadra con Baggio ancora una volta protagonista: all'andata finisce 1-0 con gol del centrocampista mentre nel ritorno pareggi\u00f2 di testa l'iniziale vantaggio di Vialli (1-1). Ci\u00f2 fu sufficiente per alzare al cielo il suo secondo titolo europeo, terzo per il Parma. Rimane sempre titolare sia con Carlo Ancelotti sia con Alberto Malesani. Con quest'ultimo vince per la terza volta, la Coppa UEFA in finale contro i francesi dell'Olympique Marsiglia. Nell'andata dei sedicesimi di finale contro i polacchi del Wis\u0142a Cracovia, Baggio viene ferito alla testa da un coltello lanciato da un tifoso che gli causa cinque punti di sutura. A causa di ci\u00f2 il Wis\u0142a fu sospeso dalle coppe europee per un anno. Nello stesso anno conquist\u00f2 la Coppa Italia in finale contro la Fiorentina e ad agosto la Supercoppa italiana sul Milan campione d'Italia.\nDurante la partita Parma-Juventus del 9 gennaio 2000, in quel momento scontro al vertice per la vittoria del campionato, commise un fallo su Zambrotta, sanzionato con il cartellino rosso dall'arbitro Farina e seguito dal gesto del pollice e indice sfregati a mo' di contasoldi e da uno sputo a terra. Venne squalificato per due partite (inizialmente sei) e multato dal Parma per 20 milioni di lire, oltre a saltare la partita amichevole della Nazionale contro la del 23 febbraio 2000 per decisione di Luciano Nizzola, allora presidente della FIGC. In seguito non verr\u00e0 pi\u00f9 convocato in nazionale, saltando anche i successivi Europei.\nNell'ottobre del 2000 viene acquistato dai Campioni d'Italia in carica, la Lazio, e nel 2003 viene ceduto in prestito agli inglesi del . A gennaio \u00e8 di nuovo in Italia, all', dove si trasferisce sempre con la formula del prestito. Torna poi nel 2004 alla Lazio dove viene messo ai margini della rosa di prima squadra tanto che, insieme al compagno Paolo Negro, avvia una causa per mobbing contro la societ\u00e0 del presidente Claudio Lotito. Tra il 2000 e il 2005, ha giocato solo sprazzi di 67 incontri con la Lazio, il Blackburn e l'Ancona.\nNel 2005 passa alla , per ripartire con una nuova esperienza dalla Serie B; dopo tre presenze decide, nell'ottobre dello stesso anno, di rescindere il contratto con gli alabardati e di ritirarsi.\nNel febbraio del 2008, dopo due anni e mezzo dal suo apparente ritiro, torna al calcio giocato. All'et\u00e0 di quasi trentasette anni milita in Terza Categoria, nella squadra del Tombolo, allenata dal suo primo allenatore, Cesare Crivellaro.\nIn Serie A ha disputato 333 partite realizzando 25 gol. Nelle coppe europee conta 73 partite con tredici gol.\nNazionale.\nNazionali giovanili.\nCon la nazionale Under-21, guidata da Cesare Maldini, ha vinto l'Europeo Under-21 del 1992, e nello stesso anno ha partecipato alle successive Olimpiadi di Barcellona.\nNazionale maggiore.\nConvocato dal neo commissario tecnico Arrigo Sacchi, esordisce in nazionale maggiore il 21 dicembre 1991, a 20 anni, giocando titolare nell'ultima partita delle qualificazioni a Euro 1992, vinta per 2-0 contro Cipro a Foggia.\nRealizza la sua prima rete in nazionale il 24 febbraio 1993, a Porto, nella gara delle qualificazioni mondiali vinta 3-1 in trasferta contro il . Divenuto titolare, forma per numerosi anni l'asse centrale di centrocampo con il coetaneo Demetrio Albertini.\nPartecipa al Mondiale 1994 negli Stati Uniti, dove \u00e8 protagonista e segna due reti: nelle vittorie contro la Norvegia (1-0) nella fase a gironi e la Spagna (2-1) nei quarti di finale. Scende in campo in tutte e sette le gare della rassegna iridata e gioca da titolare la finale del 17 luglio 1994 persa solo ai rigori contro il .\nPrende parte al successivo Europeo 1996 in Inghilterra, dove l'Italia viene eliminata al primo turno. In questa manifestazione, tuttavia, scende in campo solo nella seconda gara del girone, persa 2-1 contro la .\nDi seguito, con il selezionatore Cesare Maldini, Baggio partecipa al Mondiale 1998, dove \u00e8 titolare nelle cinque gare disputate dall'Italia che viene eliminata nei quarti di finale, dopo i rigori, dai padroni di casa della .\nViene confermato anche nella successiva gestione di Dino Zoff, fino all'amichevole del 13 novembre 1999 persa contro il Belgio (1-3) a Lecce, che rimane la sua ultima partita in maglia azzurra. \nIn nazionale ha totalizzato 60 presenze e 7 gol.\nAllenatore.\nDal 2011 al 2012 ha ricoperto il ruolo di \"maestro della tecnica\" nelle giovanili del Padova."}
{"id": "107867", "revid": "580197", "url": "https://it.wikipedia.org/wiki?curid=107867", "title": "Paolo Negro", "text": "\u00c8 il calciatore con il maggior numero di presenze nelle competizioni internazionali con la maglia della Lazio: 64.\nCaratteristiche tecniche.\nGiocatore.\nDifensore impiegato prevalentemente nella zona destra della difesa a quattro, era un giocatore forte fisicamente, disciplinato sotto il profilo tattico, bravo nei colpi di testa e nelle conclusioni dalla distanza.\nCarriera.\nGiocatore.\nClub.\nGli inizi: Brescia, Bologna e ancora Brescia.\nCresce calcisticamente nel dove viene trasformato da attaccante in fluidificante e nel 1990 passa al , con cui debutta in serie A il 28 ottobre 1990 in -Bologna 0-0 ed esordisce nelle coppe europee in Zag\u0142\u0119bie Lubin-Bologna 0-1 valida per l'andata dei trentaduesimi di finale di Coppa UEFA.\nNella stagione 1992-1993 torna a Brescia e realizza la sua prima rete nella massima serie, aprendo al 12' le marcature di Brescia- 3-1, incontro valevole per l'ultima giornata di campionato disputata il 6 giugno 1993.\nLazio.\nCeduto alla nella stagione 1993-1994 per 4 miliardi di lire, si afferma come terzino destro titolare. Per dieci stagioni consecutive segna almeno una rete in campionato; nell'annata 1994-1995, la prima sotto la guida del tecnico boemo Zden\u011bk Zeman in cui la Lazio conclude il campionato con il migliore attacco a quota 69, segna 4 reti.\nRimane alla Lazio per dodici stagioni consecutive, indossando anche la fascia da capitano. Colleziona in totale 376 presenze e 24 reti, quarto nella graduatoria assoluta dietro Radu (412), Favalli (401) e Wilson (392).\nCon Giuseppe Favalli e Guerino Gottardi \u00e8 il calciatore pi\u00f9 titolato della storia della Lazio, con 8 trofei conquistati in maglia biancazzurra (1 Scudetto, 3 Coppe Italia, 2 Supercoppe Italiane, 1 Coppa delle Coppe, 1 Supercoppa Europea).\nCon la maglia della Lazio \u00e8 anche tristemente ricordato per l'autogol segnato nel derby contro la disputato il 17 dicembre 2000, deciso proprio da quell'autorete.\nSiena e Cerveteri.\nNella stagione 2005-2006 passa al con cui gioca due campionati di serie A, contribuendo alla salvezza dei toscani, al termine dei quali non gli viene per\u00f2 rinnovato il contratto e nell'estate del 2007 viene svincolato. Rimane cos\u00ec inattivo per circa 3 anni, ma nel 2010 torna in campo con la formazione laziale del .\nNazionale.\nCon l'Under-21 ha giocato 10 partite mettendo a segno 2 reti e conquistando il titolo di campione d'Europa nel 1994.\nHa esordito in Nazionale maggiore a Palermo il 16 novembre 1994 in Italia-Croazia 1-2 e in tutto ha collezionato 8 presenze, con una partecipazione (e una presenza) all'Europeo 2000.\nAllenatore.\nNel dicembre 2010 viene chiamato alla sua prima esperienza da allenatore, sulla panchina del Cerveteri, squadra nella quale aveva concluso la carriera di calciatore. Nel gennaio 2012 diventa allenatore dello Zagarolo, formazione di Serie D.\nIl 10 dicembre 2012 inizia a frequentare a Coverciano il corso di abilitazione per il master di allenatori professionisti Prima Categoria-UEFA Pro.\nIl 5 gennaio 2015 viene nominato nuovo allenatore della primavera del , sostituendo Mark Iuliano diventato allenatore della prima squadra. Il 24 febbraio lascia la panchina della squadra pontina per motivi strettamente personali. Dal 12 luglio 2016 viene nominato nuovo allenatore della Voluntas Spoleto, squadra che condurr\u00e0 fino a febbraio 2017, quando verr\u00e0 infatti esonerato.\nIl 1\u00ba settembre 2017 viene ufficializzato il suo nuovo incarico come allenatore della squadra di categoria Esordienti della neonata associazione sportiva Cragnotti FC, rispondendo alla chiamata di Massimo Cragnotti, figlio di Sergio, presidente del secondo \"scudetto\" laziale.\nNell'estate 2020 diventa teccnico dell'Under 18 del , mentre nella stagione successiva entra nello staff di Alberto Gilardino come viceallenatore del .\nIl 15 dicembre 2021 viene promosso nuovo tecnico del , in Serie C. Dopo due settimane, il 29 dicembre 2021, viene esonerato e sostituto da Pasquale Padalino.\nStatistiche.\nStatistiche da allenatore.\nClub.\n\"Statistiche aggiornate al 29 dicembre 2021\"."}
{"id": "107868", "revid": "1573940", "url": "https://it.wikipedia.org/wiki?curid=107868", "title": "Khamudi", "text": "Biografia.\nIl nome Khamudi \u00e8 l'unico, tra quelli dei sovrani della XV dinastia, conservatoci dal Canone Reale, di lui \u00e8 noto anche un sigillo. Secondo Giuseppe Flavio l'ultimo sovrano della XV dinastia fu \"Assis\" (\"Arkhles\" secondo Sesto Giulio Africano) che ebbe un regno di 49 anni mentre attualmente gli viene attribuito un regno di una decina di anni. L'identificazione tra Khamudi e Assis non \u00e8 supportata da documenti ma si basa sulla circostanza che le fonti epigrafiche lo indicano come ultimo sovrano della dinastia.\nKhamudi fu l'avversario di Ahmose, fondatore della XVIII dinastia, che prosegu\u00ec l'opera di riconquista dell'Alto Egitto iniziata dal fratello Kamose. La caduta di Avaris \u00e8 quindi del dominio hyksos in Egitto dovrebbe essere avvenuta nell'11\u00ba anno di regno di Khamudi e quindi intorno al 1530 a.C.. Secondo i testi pervenutici Khamudi sarebbe stato inseguito fino alla fortezza palestinese di Sharuhen la cui caduta signific\u00f2 la fine del potere della XV dinastia.\nAnche se non \u00e8 possibile determinarne i confini, il racconto della guerra conferma che il controllo dei sovrani hyksos si estendeva anche a parte della Palestina. Sempre le stesse fonti epigrafiche riportano come Khamudi fosse alleato con il principe di Kush (nome con cui era indicata la Nubia) confermando la teoria per cui durante il Secondo periodo intermedio la Nubia fosse retta come regno indipendente con forti legami con le popolazioni semite installatesi nell'Alto Egitto."}
{"id": "107869", "revid": "767487", "url": "https://it.wikipedia.org/wiki?curid=107869", "title": "Dolores Umbridge", "text": ""}
{"id": "107870", "revid": "122853549", "url": "https://it.wikipedia.org/wiki?curid=107870", "title": "MathML", "text": "Il MathML (acronimo di Mathematical Markup Language, \"linguaggio di markup matematico\") \u00e8 un linguaggio web usato per rappresentare simboli e formule matematiche, che permette anche di attribuire un significato semantico alle formule. \n\u00c8 stato derivato dall'XML come una specifica del gruppo di lavoro sulla matematica del W3C.\nLe specifiche della versione 1.01 del formato furono rilasciate nel giugno del 1999 e la versione 2.0 apparve nel febbraio 2001. Nell'ottobre 2003 fu pubblicata dal W3C la seconda edizione di MathML versione 2.0.\nMathML non si occupa solo della \"presentazione\" ma anche del \"significato\" dei componenti delle formule. Un sistema, chiamato OpenMath, che si occupi della semantica matematica, inteso come complemento di MathML, \u00e8 in sviluppo.\nEsempi.\nLa formula:\nGenerata tramite il codice :\nPu\u00f2 essere scritta in MathML nel seguente modo:\nformula_2\nNonostante possa essere meno chiara al lettore, la struttura XML promette di renderla ampiamente usabile e permette la visualizzazione in applicazioni come i browser web e facilita un'interpretazione del suo significato da parte dei software matematici.\nSupporto software.\nSono disponibili molti programmi in grado di convertire espressioni matematiche verso MathML, inclusi convertitori fra e MathML. Inoltre, la Wolfram Research produce un programma per convertire espressioni matematiche in MathML.\nFra i maggiori browser, quelli che supportano direttamente il formato sono le versioni recenti di Mozilla ed i suoi derivati , le versioni di Opera a partire dalla 11.60 e Google Chrome a partire dalla versione 24. Esistono plugin esterni per utilizzare il formato anche con altri browser; ad esempio, Internet Explorer lo supporta tramite MathPlayer.\nMathML \u00e8 supportato inoltre dai grandi software per l'ufficio come la suite di Apple (Pages, Keynote, Numbers), LibreOffice e Microsoft Word e da software matematici come Mathematica."}
{"id": "107872", "revid": "287204", "url": "https://it.wikipedia.org/wiki?curid=107872", "title": "Carlo Cattaneo (disambigua)", "text": ""}
{"id": "107875", "revid": "713168", "url": "https://it.wikipedia.org/wiki?curid=107875", "title": "Carlo Cattaneo", "text": "Di formazione illuminista e positivista, ebbe un ruolo determinante nelle cinque giornate di Milano del 1848.\nBiografia.\nOrigini e formazione intellettuale.\nNato a Milano, figlio di Melchiorre, un orefice originario della Val Brembana, e di Maria Antonia Sangiorgio, il piccolo Carlo trascorse gran parte della sua infanzia dividendosi tra la vita cittadina milanese e lunghi e frequenti soggiorni a Casorate, dove era spesso ospite di parenti paterni. Fu proprio durante questi soggiorni che, approfittando della biblioteca del prozio Giacomo Antonio, un sacerdote di campagna, Cattaneo si appassion\u00f2 alla lettura, soprattutto dei classici.\nIl suo amore per le lettere classiche lo indusse a intraprendere gli studi nei seminari di Lecco prima e Monza poi, che avrebbero dovuto portarlo alla carriera ecclesiastica, ma gi\u00e0 all'et\u00e0 di diciassette anni abbandon\u00f2 il seminario per continuare la sua formazione presso il Sant'Alessandro di Milano e in seguito al liceo di Porta Nuova, dove si diplom\u00f2 nel 1820. La sua formazione culturale e intellettuale fu plasmata, durante gli studi superiori, da maestri quali Giambattista De Cristoforis e Giovanni Gherardini, i quali gli aprirono le porte del mondo intellettuale milanese. Grazie a queste nuove opportunit\u00e0, oltre alla passione per gli studi classici, Cattaneo inizi\u00f2 a nutrire interessi di carattere scientifico e storico.\nSempre in questo periodo furono fondamentali per la sua formazione intellettuale le letture presso la Biblioteca di Brera e il contatto con il cugino paterno Gaetano Cattaneo, il quale, oltre ad essere direttore del Gabinetto numismatico, era anche un importante esponente del mondo intellettuale milanese di inizio secolo. Altro punto chiave per il percorso formativo degli interessi di Cattaneo furono la frequentazione assidua della Biblioteca Ambrosiana, grazie alla sua parentela materna con il prefetto Pietro Cighera, e della biblioteca personale dello zio paterno Antonio Cattaneo, farmacista e studioso di chimica.\nStudi e insegnamento.\nNel dicembre del 1820, la Congregazione Municipale di Milano lo assunse come insegnante di grammatica latina e poi di scienze umane nel ginnasio comunale di Santa Marta dove rest\u00f2 per ben quindici anni. In questo stesso periodo inizi\u00f2 ad approfondire le sue frequentazioni con gli intellettuali milanesi, entrando a far parte della cerchia di Vincenzo Monti e di sua figlia Costanza, di questi stessi anni sono le sue amicizie con Stefano Franscini e Giuseppe Montani. Dopo aver iniziato a frequentare le lezioni di diritto tenute da Gian Domenico Romagnosi nella sua scuola privata, ne divenne presto amico e allievo. Nel 1824 si laure\u00f2 in Giurisprudenza presso l'Universit\u00e0 di Pavia con il massimo dei voti.\nRisale al 1822 la sua prima pubblicazione data alla stampa e apparsa sulla \"Antologia:\" si tratta di una recensione all\"'Assunto primo della scienza del diritto naturale\" di Romagnosi. Tra il 1823 e il 1824 si assenta numerose volte dal suo posto di insegnante per motivi di malattia, probabilmente per dei forti reumatismi. Tra il 1824 e il 1826 diede alla pubblicazione le sue traduzioni dal tedesco di opere divulgative di carattere storico e geografico, frutto di una commissione governativa. In questo periodo collabor\u00f2 con il suo amico Stefano Franscini per la traduzione della \"Storia della Svizzera pel popolo svizzero\" di Heinrich Zschokke, ma che venne pubblicata solo nel 1829. Del 1844 \u00e8 l'opera \"Notizie naturali e civili della Lombardia\", pubblicata nell'occasione del VI Congresso degli scienziati italiani, tenuto a Milano. In Svizzera pubblic\u00f2 \"Dell'Insurrezione di Milano nel 1848 e della successiva guerra\", in cui critic\u00f2 Carlo Alberto, i moderati e i mazziniani, e \"L'archivio triennale delle cose d'Italia\", opera monumentale ove sono raccolti documenti riguardanti le insurrezioni italiane degli anni Quaranta.\nVita familiare.\nNel 1825 muore il padre e suo fratello maggiore Filippo, il primogenito, gli succede nel negozio di oreficeria. In questo stesso anno Cattaneo conosce Anna Woodcock, una giovane anglosassone con la quale inizier\u00e0 ad allacciare una relazione sempre pi\u00f9 profonda.\nAttivit\u00e0 politica.\nConvinto sostenitore di richieste di maggiore autonomia del Regno Lombardo-Veneto dalla corte di Vienna, Cattaneo pensava di puntare su una politica non violenta per avanzare tali richieste. Il motivo del suo rifiuto nei confronti della violenza si pu\u00f2 comprendere da questa affermazione poco conosciuta del filosofo milanese (che al tempo stesso lascia trasparire cosa egli ne pensasse di un'annessione al Regno di Sardegna): \"Siamo i pi\u00f9 ricchi dell'Impero, non vedo perch\u00e9 dovremmo uscirne\", infatti prima del 1848 auspicava la trasformazione dell'Impero Austriaco in federazione di stati, uno dei quali sarebbe stato il Lombardo-Veneto. In seguito poteva esser presa in considerazione la possibilit\u00e0 del passaggio del Lombardo-veneto ad una federazione di stati italiani. Nel 1848 a Milano Cattaneo ottenne alcune concessioni dal vicegovernatore austriaco, subito annullate dal generale austriaco Josef Radetzky.\nPurtroppo l'evoluzione tragica delle Cinque giornate di Milano, degenerate in violenza, fecero capire a Cattaneo che un dialogo tra borghesia/piccola nobilt\u00e0 lombarda e la corte di Vienna sarebbe stato effettivamente difficile, stessa impressione che curiosamente ebbe anche Josef Radetzky che nel periodo del suo governo nel Lombardo-Veneto punt\u00f2 a cercare il favore nelle masse popolari.\nCattaneo e i suoi amici parteciparono quindi e contribuirono alle cinque giornate di Milano, senza agire con azioni di violenza gratuita. Ma dopo di esse, Cattaneo rifiut\u00f2 l'intervento piemontese, perch\u00e9 considerava il Piemonte meno sviluppato della Lombardia e lontano dall'essere democratico. Cattaneo fu presidente del Consiglio di guerra di Milano, che govern\u00f2 insieme al Governo provvisorio fino alla caduta della citt\u00e0 al ritorno degli austriaci. Dopo una serie di moti popolari, nel frattempo, il 9 febbraio 1849 viene proclamata la Repubblica Romana, guidata da un triumvirato costituito da Giuseppe Mazzini, Aurelio Saffi e Carlo Armellini.\nIn seguito alla conclusione dei moti del 1848-1849 il Cattaneo ripar\u00f2 con la moglie in Svizzera e si stabil\u00ec definitivamente a Castagnola, nei pressi di Lugano, nel villino di caccia dell'avvocato liberale radicale Pietro Peri. Qui ebbe modo di stringere maggiormente la sua amicizia con Stefano Franscini, potente politico ticinese, e di partecipare alla vita politica del Cantone e della citt\u00e0. Fu uno dei fondatori e il primo Rettore del Liceo di Lugano, che volle fortemente per creare un'istruzione pubblica laica libera dal giogo della Chiesa, al fine di formare quella classe borghese liberale e laica che era alla base dello sviluppo economico del resto della Svizzera. Fu amico di Luciano Manara. Nel 1860 and\u00f2 a Napoli per incontrare Garibaldi, ma poi torn\u00f2 in Svizzera, perch\u00e9 deluso dall'impossibilit\u00e0 di formare una confederazione di repubbliche.\nPur essendo pi\u00f9 volte eletto in Italia come deputato del Parlamento dell'Italia unificata, rifiut\u00f2 sempre di recarsi all'assemblea legislativa per non giurare fedelt\u00e0 ai Savoia.\nMor\u00ec senza alcun tipo di conforto religioso nella notte fra il 5 e il 6 febbraio 1869; gli onori funebri non furono \"\u00abprofanati col venale intervento di alcun sacerdote\u00bb\". Il suo corpo, dopo essere stato tumulato per pochi mesi nel cimitero svizzero di Castagnola (oggi parte di Lugano), venne trasferito al Cimitero Monumentale di Milano. Il 23 marzo 1884 venne traslato nell'ancora incompleto Famedio, e posto in un sarcofago marmoreo sormontato dallo stemma crociato della citt\u00e0, posto accanto a quello identico contenente le spoglie imbalsamate di Alessandro Manzoni.\nIl pensiero politico federalista.\nCattaneo viene ricordato per le sue idee federaliste impostate su un forte pensiero liberale e laico: dopo il 1860 acquister\u00e0 prospettive ideali vicine al nascente movimento operaio-socialista. Cattaneo era fautore di un sistema politico basato su una confederazione di stati italiani sullo stile della Svizzera; avendo stretto amicizia di vecchia data con politici ticinesi come Stefano Franscini, aveva ammirato nei suoi viaggi l'organizzazione e lo sviluppo economico della Svizzera interna che imputava proprio a questa forma di governo.\nCattaneo \u00e8 pi\u00f9 pragmatico del romantico Giuseppe Mazzini, \u00e8 un figlio dell'illuminismo, pi\u00f9 legato a Pietro Verri che a Rousseau, e in lui \u00e8 forte la fede nella ragione che si mette al servizio di una vasta opera di rinnovamento della societ\u00e0. Pur essendogli state dedicate numerose logge massoniche e un monumento realizzato a Milano dal massone Ettore Ferrari, una sua lettera a Gian Luigi Bozzoni del 7 agosto 1867, consente di escludere la sua appartenenza alla massoneria, per sua esplicita dichiarazione, sovente in quel periodo tenuta segreta e negata.\nPer Cattaneo scienza e giustizia devono guidare il progresso della societ\u00e0, tramite esse l'uomo ha compreso l'assoluto valore della libert\u00e0 di pensiero; il progresso umano non deve essere individuale ma collettivo, attraverso un continuo confronto con gli altri.\nLa partecipazione alla vita della societ\u00e0 \u00e8 un fattore fondamentale nella formazione dell'individuo: il progresso pu\u00f2 avvenire solo attraverso il confronto collettivo. Il progresso non deve avvenire per forza, e, se avviene, avverr\u00e0 compatibilmente con i tempi: sono gli uomini che scandiscono le tappe del progresso.\nCattaneo nega l'idea di contratto sociale, gli uomini si sono associati per istinto: \"la societ\u00e0 \u00e8 un fatto naturale, primitivo, necessario, permanente, universale...\"; \u00e8 sempre esistito un \"federalismo delle intelligenze umane\": \u00e8 sorto perch\u00e9 \u00e8 un elemento necessario delle menti individuali.\nPur riconoscendo il valore della singola intelligenza, afferma per\u00f2, che pi\u00f9 scambio e confronto ci sono, pi\u00f9 la singola intelligenza diventa tollerante; in questo modo anche la societ\u00e0 sar\u00e0 pi\u00f9 tollerante: i sistemi cognitivi dell'individuo devono essere sempre aperti, bisogna essere sempre pronti ad analizzare nuove verit\u00e0.\nCos\u00ec come le menti si devono federare, lo stesso devono fare gli stati europei che hanno interessi di fondo comuni; attraverso il federalismo i popoli possono gestire meglio la loro partecipazione alla cosa pubblica: \"il popolo deve tenere le mani sulla propria libert\u00e0\", il popolo non deve delegare la propria libert\u00e0 ad un popolo lontano dalle proprie esigenze.\nLa libert\u00e0 economica \u00e8 fondamentale per Cattaneo, \u00e8 la prosecuzione della libert\u00e0 di fare: \"la libert\u00e0 \u00e8 una pianta dalle molte radici\" e nessuna di queste radici va tagliata senn\u00f2 la pianta muore. La libert\u00e0 economica necessita di uguaglianza di condizioni, le disparit\u00e0 ci saranno ma solo dopo che tutti avranno avuto la possibilit\u00e0 di confrontarsi.\nCattaneo fu un deciso repubblicano e una volta eletto addirittura rinunci\u00f2 ad entrare in parlamento rifiutandosi di giurare dinanzi all'autorit\u00e0 del Re.\nOggi Cattaneo viene richiamato quale iniziatore della corrente di pensiero federalista in Italia.\nNel 1839 fond\u00f2 il periodico Il Politecnico, rivista che divenne un punto di riferimento degli intellettuali lombardi, avente come intento principale l'aggiornamento tecnico e scientifico della cultura nazionale.\nGuardando a due esempi di entit\u00e0 federali, gli Stati Uniti d'America (presidenzialista) e la Confederazione Svizzera (direttoriale e improntata alla democrazia diretta), defin\u00ec il federalismo come \"teorica della libert\u00e0\" in grado di coniugare indipendenza e pace, libert\u00e0 e unit\u00e0. Cattaneo scrisse al riguardo: \"Avremo pace vera, quando avremo gli Stati Uniti d'Europa\". Cattaneo e Mazzini videro negli Stati Uniti d'America e nella Svizzera i due unici esempi di vera attuazione dell'ideale repubblicano.\nFederalista repubblicano laico di orientamento radicale-anticlericale, fra i padri del Risorgimento, era alieno dall'impegno politico diretto, e puntava piuttosto alla trasformazione culturale della societ\u00e0. La rivista \"Il Politecnico\" fu per lui il vero Parlamento alternativo a quello dei Savoia.\nIn accordo con il Tuveri redattore del \"Corriere di Sardegna\", Cattaneo intervenne in merito alla questione sarda in chiave autonomistica locale.\nIn tal senso, denunci\u00f2 l'incapacit\u00e0 ed incuranza del governo centrale nel trovare una nuova destinazione d'uso al mezzo milione di ettari (pi\u00f9 di un quinto della superficie dell'isola) che avevano costituito i soppressi demani feudali, sui quali le popolazioni locali esercitavano il diritto di ademprivio, per usi civici.\nA Carlo Cattaneo dal 1965 \u00e8 dedicato l'omonimo istituto di ricerca.\nOpere.\nDisponibili in linea:"}
{"id": "107876", "revid": "134177", "url": "https://it.wikipedia.org/wiki?curid=107876", "title": "Brigata alpina &quot;Julia&quot;", "text": "La Brigata alpina \"Julia\" \u00e8 una grande unit\u00e0 dell'Esercito Italiano, alle dipendenze dal Comando truppe alpine ed ha la sede del suo comando a Udine.\nIl comandante in carica \u00e8 il generale di brigata Fabio Majoli\nStoria.\nLa costituzione.\nLa Brigata Alpina \"Julia\" venne formata l'11 marzo 1926 con la designazione di 3\u00aa Brigata alpina nella quale confluiscono i reggimenti alpini dell'8\u00ba, 9\u00ba e 3\u00ba Reggimento Artiglieria da Montagna. Nel 1934 viene assegnato alla brigata il nome di \"Julia\". Il 10 settembre 1935 la brigata viene rinominata 3\u00aa Divisione alpina \"Julia\".\nLa guerra mondiale.\nDopo aver preso parte nel 1935-36 con alcuni suoi reparti, inquadrati nella Divisione \"Pusteria\", alla guerra d'Etiopia e nel 1939 con tutti i suoi reparti nell'occupazione dell'Albania, la Divisione \"Julia\", nel corso della seconda guerra mondiale, si distinse nella campagna di Grecia del 1940 - 1941 e in quella di Russia del 1942 - 1943, inquadrata nell'8\u00aa Armata, dove sub\u00ec ingentissime perdite.\nNel 1941-42 Don Carlo Gnocchi fu cappellano del Battaglione \"Val Tagliamento\" (reparto facente parte dell'8\u00ba Reggimento Alpini in quel periodo) durante la campagna di Grecia.\nIl 29 dicembre 1942 la divisione, impiegata d'urgenza dal 18 dicembre 1942 per rafforzare lo schieramento dell'Asse e concorrere a frenare l'avanzata dell'Armata Rossa durante l'operazione Piccolo Saturno, venne citata nel comunicato giornaliero del comando supremo della Wehrmacht con le parole: \"Nell'azione di difesa sul grande arco del Don si \u00e8 particolarmente distinta la divisione Julia\". Insieme alla divisione \"Cuneense\" non riusc\u00ec ad uscire dalla sacca di accerchiamento, ma venne bloccata a Valujki (28 gennaio 1943); gran parte dei suoi soldati venne catturata dai sovietici.\nGiulio Bedeschi, ufficiale medico durante la campagna di Grecia, poi trasferito alla Divisione per quella di Russia, raccont\u00f2 le sue esperienze di guerra nel libro \"Centomila gavette di ghiaccio\" pubblicato dopo la fine del conflitto.\nAl rientro in Italia, nell'estate del 1943 venne avviata faticosamente la ricostruzione della Divisione \"Julia\", che per\u00f2 in seguito all'armistizio dell'8 settembre 1943 venne sciolta.\nIn seguito all'eroismo e alle dolorose vicende della spedizione nei Balcani e della ritirata di Russia dal fiume Don del gennaio 1943, alla Divisione Julia vennero intitolate numerose vie e piazze d'Italia.\nLa brigata.\nIl 15 ottobre 1949 venne avviata la ricostruzione della \"Julia\" a livello di Brigata, con la sede comando a Cividale del Friuli, in provincia di Udine, con l'8\u00ba Reggimento alpini, il Gruppo artiglieria da montagna \"Belluno\" ed un Gruppo Artiglieria Controcarri da 57/50. L'organico viene ampliato nel 1950 con il Plotone Comando di Brigata ed una Compagnia Collegamenti e nel 1951 con il 3\u00ba Reggimento artiglieria da montagna, un Gruppo Artiglieria Controaerei Leggera ed una Compagnia Genio Pionieri.\nDal 1\u00ba gennaio 1952 la Brigata alpina \"Julia\" \u00e8 articolata su Comando e Plotone Comando, 8\u00ba Reggimento alpini, 3\u00ba Reggimento artiglieria da montagna, Gruppo \"Conegliano\" da 100/17, Gruppo Controcarri da 57/50, Gruppo Controaerei Leggera da 40/56, Compagnia Genio Pionieri, Compagnia Collegamenti. La Brigata \"Julia viene inquadrata nel Comando truppe Carnia-Cadore di Belluno.\nIl 1 aprile 1952 viene sciolto il gruppo controcarri Julia ed ha inizio la costituzione del gruppo Gemona (btr 1-2-3) armato con mortai da 107 M 30 con sede a Tai di Cadore.\nNel 1954 la brigata assunse alle sue dipendenze l'11\u00ba Raggruppamento da Frontiera nel quale confluisce anche il 12\u00ba Raggruppamento che diviene V Gruppo Sbarramenti.\nNel 1957 il gruppo Gemona cambia denominazione in gruppo Udine e si accaserma a Tolmezzo \nNell'agosto 1958, con l'assegnazione al Comando della Brigata della Sezione Aerei Leggeri (SAL) con velivoli L-21B\nNel 1958 la Brigata aveva la seguente struttura organica:\nNegli anni che seguirono l'articolazione della brigata ha subito pi\u00f9 volte parziali variazioni.\nIn seguito alla riforma dell'Esercito Italiano del 1975, che eliminava il livello reggimentale, nel 1976 la Brigata aveva la seguente struttura organica:\nIl 6 maggio 1976, alle ore 21,10 vi fu il Terremoto del Friuli una violenta scossa che sconvolse il Friuli Venezia Giulia. Gli Alpini della Julia, anch'essi duramente colpiti dal sisma (28 alpini vittime del crollo della caserma Goi Pantanali a Gemona) prestarono i primi soccorsi alla popolazione scavando nelle macerie e occupandosi dei feriti. Nei giorni a seguire i Battaglioni e le Compagnie del Genio con altri reparti delle brigate alpine furono mobilitati con uomini e mezzi per fronteggiare l'emergenza. L'anno dopo la Brigata Alpina Julia fu insignita della medaglia d'Oro al Valor Civile.\nNel 1980 va, inoltre, ricordato l'intervento importante a scopo umanitario in Irpinia, in seguito ad un'altra catastrofe naturale.\nPiani strategici in caso di guerra.\nDopo la ristrutturazione dell'Esercito Italiano del 1975, il 4\u00ba Corpo d'armata alpino divenne responsabile della difesa del confine italiano lungo la catena principale delle Alpi dal confine con Svizzera e Austria a ovest fino al confine orientale con la Jugoslavia.\nIn caso di guerra con il Patto di Varsavia, il 4\u00ba Corpo d'armata alpino aveva due piani di guerra: uno nel caso in cui le forze sovietiche e l'esercito ungherese avessero marciato attraverso la Jugoslavia e l'altro nel caso il patto di Varsavia avesse violato la neutralit\u00e0 austriaca e marciato attraverso l'Austria. Nel caso in cui le forze nemiche fossero arrivate passando attraversato la Jugoslavia, la \"Julia\" avrebbe coperto il fianco sinistro montuoso del 5\u00ba Corpo d'armata, che, con le sue quattro brigate corazzate e cinque meccanizzate, avrebbe cercato di logorare il nemico sulla cosiddetta soglia di Gorizia prima che potesse dilagare nel Nord Italia attraverso la pianura friulana e la Pianura padana, mentre le altre brigate alpini sarebbero rimaste statiche.\nIn caso di conflitto con la Jugoslavia, il 4\u00ba Corpo d'armata alpino sarebbe rimasto statico nella sua posizione a guardia del fianco sinistro del 5\u00ba Corpo d'armata, che avrebbe affrontato le forze nemiche nella pianura veneto-friulana. L'unica brigata che sarebbe stata coinvolta nei combattimento in questo caso sarebbe stata la \"Julia\" con il Gruppo Artiglieria da Montagna \"Gemona\" (che nel 1957 cambier\u00e0 nome in \"Udine\"), dislocato proprio al confine a Tarvisio, con il Battaglione alpini \"Cividale\" a Chiusaforte e il Gruppo artiglieria da montagna \"Belluno\" stanziato a Pontebba. Il Battaglione alpini \"Gemona\" avrebbe avuto il compito di bloccare la Val Canale proprio al confine, mentre il Battaglione alpini \"Cividale\" avrebbe avuto il compito di difendere il Passo di Pramollo e quindi di proteggere il fianco sinistro del battaglione \"Gemona\". Il pi\u00f9 grande battaglione dell'Esercito Italiano il battaglione alpini d'arresto \"Val Tagliamento\", che aveva sede a Tolmezzo, schierava 16 compagnie a piena forza e, con un organico di oltre 2.500 uomini era l'ultima linea di difesa in montagna prima della pianura del Friuli-Venezia Giulia dove il 5\u00ba Corpo d'armata sarebbe stato pronto in attesa in caso di sfondamento del nemico. Il battaglione \"Val Tagliamento\" sarebbe stato sostenuto dal Gruppo artiglieria da montagna \"Conegliano\" di Udine. Il battaglione alpini \"Tolmezzo\" di stanza a Paluzza, aveva il compito di difendere il Passo di Monte Croce Carnico, che se violato, avrebbe consentito alle forze nemiche di marciare attraverso la Valle del But alle spalle delle altre unit\u00e0 della \"Julia\".\nNel caso pi\u00f9 probabile che le divisioni sovietiche e ungheresi avessero invaso l'Austria, marciando attraverso la Stiria meridionale e, attraverso la valle della Drava in Carinzia, le brigate alpine sarebbero state le prime unit\u00e0 di prima linea dell'Esercito Italiano. La Brigata \"Julia\" avrebbe difeso la Val Canale, il Cadore e con l'appoggio della brigata \"Cadore\", la valle del Piave. Essendo considerato un attacco attraverso la val Canale uno dei pi\u00f9 probabili scenari, la brigata \"Julia\" era di gran lunga quella di maggiori dimensioni, potendo schierare 10000 uomini.\nDopo la guerra fredda.\nNel 1991 venne ripristinato il livello reggimentale con reggimenti costituiti da un solo battaglione e con la ricostituzione nel 1992 dei reggimenti alpini, nel 1993 la Brigata aveva la seguente struttura organica:\nLa brigata costituisce l'intelaiatura della formazione multinazionale \"Multinational Land Force\", uno dei Gruppi tattici dell'UE, e integrata da un'unit\u00e0 (battaglione o reggimento) della Slovenia e una dell'Ungheria. Operativa dal 2001, riceve disposizioni da un Comitato politico-militare trinazionale per essere impiegata in missioni all'estero.\nNel 2013 la riconfigurazione attuale. La Brigata alpina \"Julia\" in questi ultimi anni, pur riducendosi il numero di effettivi in seguito alla riduzione dei reparti dell'Esercito, non \u00e8 mai venuta meno all'alta specializzazione dei suoi componenti, operando anche fuori area in missioni NATO, ONU, UE e OSCE.\nOrganizzazione.\nDa luglio del 2013 la Brigata alpina \"Julia\" \u00e8 composta da:"}
{"id": "107878", "revid": "124857757", "url": "https://it.wikipedia.org/wiki?curid=107878", "title": "Trattato di Brest-Litovsk", "text": "Il trattato di Brest-Litovsk fu un trattato di pace stipulato tra la Russia bolscevica e gli Imperi centrali il 3 marzo 1918 nell'odierna Bielorussia, presso la citt\u00e0 di Brest (un tempo conosciuta come \"Brest-Litovsk\").\nEsso sanc\u00ec la vittoria degli Imperi centrali sul Fronte orientale, la resa e l'uscita della Russia dalla Prima guerra mondiale. Anche se la fine della guerra port\u00f2 a esiti diversi rispetto a quanto previsto dal trattato, esso fu, seppur non intenzionalmente, di fondamentale importanza nel determinare l'indipendenza di Ucraina, Finlandia, Estonia, Lettonia, Lituania, Bielorussia e Polonia.\nLa pace \"giusta e democratica\".\nUno dei primi atti del nuovo governo nato nelle giornate della rivoluzione d'ottobre fu la proposta rivolta a tutti i belligeranti di un immediato armistizio generale per giungere entro breve tempo ad una conferenza per una pace \"giusta e democratica\". Tutte le iniziative che il governo bolscevico prende riguardo alla guerra subito dopo la rivoluzione per essere comprese devono essere inquadrate nella convinzione, di Lenin e di quasi tutti gli altri dirigenti, che la rivoluzione mondiale (o almeno europea) fosse ormai imminente.\nComunque nessuno degli altri belligeranti, tranne la Germania, d\u00e0 segno di aver ricevuto la proposta russa, e quindi il nuovo governo procede in modo autonomo e nel dicembre del 1917 concorda con la Germania un armistizio e l'apertura di trattative di pace. La Germania da parte sua ha tutto l'interesse a trarre dalla situazione russa tutti i vantaggi possibili. Le richieste che sono avanzate durante le trattative sono sempre a svantaggio della Russia, anche utilizzando il concetto di \"autodeterminazione dei popoli\", che fa parte dei primi pronunciamenti del governo dei Commissari del Popolo.\nLa situazione al fronte.\nPer comprendere appieno i fatti che seguono \u00e8 necessario avere almeno una visione complessiva dello stato dell'esercito russo nel 1917. Al momento della rivoluzione d'ottobre la Russia ha sotto le armi quasi dieci milioni di uomini, nella stragrande maggioranza di provenienza contadina, di cui circa sei milioni distribuiti sui vari fronti. Si tratta di un esercito in via di dissoluzione dove le diserzioni sono un fenomeno quotidiano. I soldati, insieme agli operai dell'industria bellica, sono uno dei pilastri della rivoluzione, che hanno appoggiato proprio in nome della pace e della speranza di poter ricevere, al ritorno a casa, quella terra che \u00e8 sempre stata il sogno dei contadini russi.\nL'importanza del fronte orientale \u00e8 andata diminuendo lungo l'intero 1917, permettendo agli Imperi centrali di distoglierne truppe, da inviare in rinforzo ad altri fronti di maggior rilevanza (l'offensiva austriaca sul fronte italiano dell'autunno 1917 \u00e8 una diretta conseguenza di ci\u00f2). Una delle prime decisioni del nuovo governo russo riguardo all'esercito \u00e8 l'abolizione di tutti i gradi e l'elezione dei comandanti da parte dei soldati in modo da togliere potere alla \"casta\" degli ufficiali, tutti di estrazione nobile o borghese e quindi potenzialmente nemici della rivoluzione proletaria.\nLe condizioni per la pace.\nLe condizioni che la Germania pone per la pace sono in verit\u00e0 molto pesanti, con grosse perdite territoriali per la Russia, sia per cessione diretta alla Germania sia per concessione dell'indipendenza, come nel caso dell'Ucraina, dove la \"Rada\" (il parlamento al tempo controllato dai latifondisti) aveva stipulato un accordo di pace separato. Da parte russa le trattative sono condotte inizialmente da Lev Trotsky, che sfrutta tutta la sua capacit\u00e0 di eloquenza nel tentativo di non cedere alle richieste della Germania.\nLa crisi arriva il 27 gennaio 1918 (calendario giuliano) quando la Germania pone il \"diktat\" sulla firma della pace. Tra i bolscevichi le posizioni sono diverse e contrastanti: la sinistra, appoggiata anche dai socialisti-rivoluzionari di sinistra, propone di non accettare e di portare ad oltranza la \"guerra rivoluzionaria\" facendo appello alle masse dei paesi occidentali affinch\u00e9, aderendo anch'esse alla rivoluzione, pongano fine all'aggressione imperialista; questa tesi ha in Nikolai Bucharin il maggior sostenitore.\nAnche Lev Trotsky \u00e8 contrario alla pace alle condizioni del \"diktat\", ma vede una via d'uscita nel rifiuto unilaterale di combattere da parte della Russia. Secondo questa visione i generali tedeschi sarebbero stati impossibilitati a continuare la guerra a causa dell'opposizione interna.\nSolo Lenin ritiene che la pace vada firmata ad ogni costo.\nLa pace di Brest-Litovsk.\nIl 28 gennaio (10 febbraio) \u00e8 proprio Trotsky ad annunciare la decisione russa di non combattere pi\u00f9 e di smobilitare l'esercito. In risposta a ci\u00f2 il 18 febbraio (calendario gregoriano - dal primo febbraio giuliano la Russia adotta il calendario gregoriano) l'esercito tedesco riprende l'avanzata sfondando le sguarnite linee russe (Operazione Faustschlag).\nMalgrado alcuni tentativi di difesa da parte di reparti di volontari appena costituiti la situazione \u00e8 disperata e Lenin ottiene, dietro minaccia di dimissioni, l'autorizzazione dal Comitato Centrale del Partito Bolscevico a firmare la pace, nonostante le nuove condizioni siano ancora pi\u00f9 gravose delle precedenti: cessione di Estonia e Lettonia, oltre a tutti i territori occupati dalle truppe tedesche, riparazioni economiche e cessioni all'Impero ottomano nella Transcaucasia.\nFirma.\nIl trattato di Brest-Litovsk viene firmato il 3 marzo 1918. I firmatari sono la Russia bolscevica da un lato e l'Impero tedesco, l'Austria-Ungheria, la Bulgaria e l'Impero ottomano dall'altro.\nIl trattato segna il ritiro definitivo della Russia dalla prima guerra mondiale come un nemico dei suoi co-firmatari, con condizioni durissime ed inaspettatamente umilianti: oltre a dover pagare una cospicua indennit\u00e0 di guerra (circa sei miliardi di marchi), la Russia perde la Polonia Orientale, la Lituania, la Curlandia, la Livonia, l'Estonia, la Finlandia, l'Ucraina e la Transcaucasia; complessivamente la pace di Brest-Litovsk strappa alla Russia 56 milioni di abitanti (pari al 32% della sua popolazione) e la priva di un terzo delle sue strade ferrate, del 73% dei minerali ferrosi, dell'89% della produzione di carbone e di 5.000 fabbriche. A parte l'Ucraina, che costituiva la zona pi\u00f9 grande ed era la culla dell'impero russo, il resto dell'area strappata al precedente Impero russo era costituita da territori che la Russia aveva assorbito e conquistato, abitati da popolazioni che non parlavano russo.\nCessioni territoriali in Europa orientale.\nLa Russia rinunci\u00f2 ad ogni rivendicazione territoriale in Finlandia (che aveva gi\u00e0 riconosciuto come Stato indipendente e sovrano), e sulle future repubbliche baltiche (Estonia, Lettonia e Lituania), sulla Bielorussia e sull'Ucraina (il territorio del Regno del Congresso non venne menzionato nel trattato).\nIl trattato affermava che \"Germania e Austria-Ungheria intendono determinare il futuro destino di questi territori in accordo con le loro popolazioni.\" Quasi tutti questi territori vennero in verit\u00e0 ceduti alla Germania, che intendeva trasformarli in sue dipendenze economiche e politiche. I molti residenti tedeschi (\"volksdeutsch\") di questi territori ne sarebbero stati l'\u00e9lite di governo. Vennero create due nuove monarchie: il Regno di Lituania e il Ducato Baltico Unito; come governanti vennero nominati degli aristocratici tedeschi.\nQuesto piano venne esposto in dettaglio dal feldmaresciallo Erich Ludendorff, che scrisse: \"il prestigio tedesco pretende che noi dovremo tenere una forte tutela non solo sui cittadini tedeschi, ma su tutti i tedeschi.\"\nL'occupazione tedesca continuata dei territori ceduti richiese molta manodopera e trasporti, mentre produsse poco in termini di cibo o di altre esigenze di guerra per la Germania. Il Reich trasfer\u00ec centinaia di migliaia di soldati veterani al fronte occidentale per l'offensiva di primavera che assest\u00f2 un duro colpo agli Alleati, ma che alla fine fall\u00ec. Molti tedeschi, in seguito, diedero la colpa alle occupazioni in Europa orientale di aver significativamente indebolito l'offensiva di primavera.\nTrasferimento di territori all'Impero ottomano.\nSu insistenza di Talat Pasha il trattato segn\u00f2 il ritorno all'Impero ottomano dei territori perduti a seguito della guerra russo-turca (1877-1878), ovvero le zone di Ardahan, Kars e Batumi. Al tempo del trattato, questo territorio era sotto controllo delle forze irregolari georgiane.\nIl Paragrafo 3 dell'Articolo IV del trattato afferma che:\n\"I distretti di Erdehan, Kars e Batum saranno allo stesso modo e senza indugi sgomberati dalle truppe russe. La Russia non interferir\u00e0 nella riorganizzazione delle relazioni nazionali ed internazionali di questi distretti, ma la lascer\u00e0 alla popolazione di questi distretti, per svolgere questa riorganizzazione in accordo con gli Stati limitrofi, specialmente con l'Impero ottomano.\"\nAccordo finanziario russo-tedesco dell'agosto 1918.\nSulla scia del ripudio russo delle obbligazioni zariste, della nazionalizzazione delle propriet\u00e0 di cittadini stranieri e della confisca delle attivit\u00e0 estere, la Russia e la Germania firmarono un accordo addizionale il 27 agosto 1918, in base al quale la Russia si impegn\u00f2 a pagare sei miliardi di marchi come compensazione alle perdite degli interessi tedeschi.\nConseguenze della pace.\nLa storiografia sovietica ha definito quella firmata a Brest-Litovsk una \"pace imperialista\", poich\u00e9 nega uno dei principi enunciati con i decreti dell'ottobre, quello sull'autodeterminazione dei popoli. In effetti, ferme restando le ingerenze tedesche a livello locale, \u00e8 una pace che vede la fine dell'impero russo che i soviet avevano ereditato.\nL'Ucraina \u00e8 occupata dall'esercito tedesco che installa un governo fantoccio con la funzione di coprire il prelievo di materie prime e grano necessari per lo sforzo bellico tedesco ad occidente. In Finlandia, che aveva ottenuto l'indipendenza nell'ottobre 1917, i tedeschi inviano truppe in appoggio ad una controrivoluzione che rovescia il governo socialdemocratico. Anche in Lituania ed Estonia ai governi dei soviet ne vengono sostituiti altri appoggiati direttamente dall'esercito tedesco. La Bessarabia viene annessa alla Romania mentre l'Impero Ottomano occupa porzioni di territorio nella regione transcaucasica (Ardahan, Kars, Batumi).\nIn ogni caso, il trattato di Versailles canceller\u00e0 ufficialmente la pace di Brest-Litovsk (che i sovietici consideravano superata sin dal novembre 1918, quando in Germania era scoppiata la rivoluzione) e richiamer\u00e0 in patria le truppe tedesche che si trovano negli Stati nati dalla fine dell'impero russo, lasciando queste nazioni nel caos della guerra civile russa."}
{"id": "107880", "revid": "110157", "url": "https://it.wikipedia.org/wiki?curid=107880", "title": "Coro della Julia", "text": "Il Coro della Brigata Alpina \"Julia\" si \u00e8 formato nell'agosto del 1979 in occasione del \"1\u00ba concorso Cori Alpini alle armi\".\nStoria.\nIl coro fu l'erede delle tradizioni dei cori militari che spontaneamente nacquero nei reggimenti alpini, nelle trincee della Prima guerra mondiale, nella gelida steppa russa o nei bivacchi di montagna.\nPur non essendo previsto nell'organico delle Truppe Alpine, la formazione si costitu\u00ec per l'esigenza di disporre di un complesso vocale \"ambasciatore\" della tradizione alpina presso la popolazione.\nI componenti del coro furono tutti militari volontari non ad incarico esclusivo, concorrendo quindi anche ai normali servizi di caserma e partecipando alle attivit\u00e0 addestrative.\nIl repertorio del coro si componeva prevalentemente da canti descrittivi della vita militare, da canti di montagna e di ispirazione popolare e di armonizzazioni tratte dal repertorio del coro della SAT.\nIl coro inizialmente si esibiva soprattutto in Friuli e in Veneto, fu in seguito richiesto ed apprezzato anche in ambito nazionale ed internazionale.\nA causa della trasformazione della leva obbligatoria in volontaria, il coro assottigli\u00f2 progressivamente le proprie sezioni. Nel maggio del 2005 il Coro svolse il suo ultimo concerto ufficiale. L'esibizione si tenne presso la caserma \"Goi Pantanali\" di Gemona (UD), il 7 maggio 2005, in occasione della messa in memoria delle vittime del terremoto del Friuli (6 maggio 1976). Il successivo congedo di alcuni elementi e dello stesso maestro (anch'egli di leva) determinarono la sospensione delle attivit\u00e0 concertistiche, sino ad arrivare, nel novembre 2005, alla chiusura definitiva con il congedo degli ultimi elementi.\nLa voce del Coro della Julia non \u00e8 comunque spenta: molti dei quasi mille componenti che progressivamente si congedavano hanno manifestato il desiderio di dare continuit\u00e0 a questa esperienza, con motivazioni ed obiettivi spesso distanti, che andavano dal semplice spirito goliardico alla voglia di fare coro con i propri commilitoni, dalla volont\u00e0 di mantenere viva la tradizione di montagna al sostegno dei valori alpini e alle azioni per ricordare le gesta dei caduti. Si sono quindi spontaneamente riuniti in numerosi gruppi di congedati, che raccolgono volontari spesso molto distanti fra loro, per tornare ad esibirsi in pubblico con nomi come, ad esempio, il \"Coro Voci della Julia\" o l'\"Associazione Coro della Brigata Alpina Julia Congedati\".\nNel 2006, per non disperdere il patrimonio di tradizioni legate al canto alpino, viene istituito il coro dell'8\u00ba Reggimento Alpino, che raccoglie l'eredit\u00e0 del disciolto coro della Julia. Attualmente \u00e8 l'unico coro militare in vita."}
{"id": "107884", "revid": "2", "url": "https://it.wikipedia.org/wiki?curid=107884", "title": "Floppy", "text": ""}
{"id": "107889", "revid": "2039709", "url": "https://it.wikipedia.org/wiki?curid=107889", "title": "Pop-corn", "text": "Il pop-corn o popcorn (dall'abbreviazione inglese di \"popped corn\", \"pop\" = scoppiare, e \"corn\" = granturco, mais; in italiano anche: mais scoppiato) \u00e8 un alimento ottenuto tramite riscaldamento di chicchi di mais.\nIl pop-corn viene generalmente cosparso di sale oppure zucchero, ma esistono numerose varianti, per esempio al caramello, al miele, al cioccolato e al burro fuso. Viene consumato sia caldo che freddo. Viene molto spesso servito nei cinema.\nPreparazione.\nPer la preparazione casalinga dei pop-corn - senza l'aiuto di macchine specifiche - \u00e8 possibile utilizzare una padella con fondo spesso e coperchio, unta leggermente d'olio con un tampone di carta da cucina. La si pone su fuoco vivo con una quantit\u00e0 di chicchi che non coprano completamente il fondo. Quando, dopo un minuto circa, i primi chicchi cominciano a scoppiare, la si scuote in modo da far rotolare i chicchi sul fondo per evitare bruciature. Terminata la cottura, togliere il coperchio per lasciare evaporare l'umidit\u00e0 residua e salare. In alternativa all'olio vengono spesso utilizzati per la cottura la margarina vegetale o il burro.\nIn alternativa, esistono macchine per preparare i pop-corn che utilizzano l'aria calda anzich\u00e9 l'olio, oppure \u00e8 possibile utilizzare allo scopo il forno a microonde, con i pop-corn da cucinare contenuti in un sacchetto.\nMotivo dello scoppio.\nCome tutti i chicchi dei cereali ogni seme di mais contiene una certa quantit\u00e0 di umidit\u00e0 rinchiusa nel suo endosperma amidaceo. A differenza dei chicchi degli altri cereali, l'involucro esterno o pericarpo del seme di mais \u00e8 spesso impregnato di umidit\u00e0.\nNel momento in cui il seme viene riscaldato e l'acqua ivi contenuta portata ad ebollizione, si genera un'alta pressione interna. Nel seme degli altri cereali (e in quelli danneggiati del mais), il vapore si disperde velocemente, ma in quelli saldamente sigillati, il vapore viene trattenuto dal pericarpo, mentre la pressione inizia a crescere fino a creare un'improvvisa e piccola esplosione, la cui forza \u00e8 tale da rivoltare l'interno del seme. Questo \u00e8 molto importante in quanto l'umidit\u00e0 distribuita regolarmente per tutto l'endosperma amidaceo a seguito dell'esplosione rivolta l'endosperma verso l'esterno in una leggera schiuma bianca che d\u00e0 al popcorn il suo classico aspetto.\nI chicchi di mais non scoppiati durante la cottura possono dipendere da:\nLeggende metropolitane.\n\u00c8 una leggenda metropolitana quella secondo cui il campo elettromagnetico creato da uno o pi\u00f9 telefoni cellulari possa far scoppiare i chicchi di mais. Infatti le semplici onde elettromagnetiche non provocano l'aumento di temperatura necessario ad innescare la reazione all'interno del pericarpo.\nLa giornata dei pop-corn.\nAnche i pop-corn hanno una loro giornata celebrativa: il 19 gennaio si festeggia infatti l\u2019\"International Popcorn Day\"."}
{"id": "107894", "revid": "339392", "url": "https://it.wikipedia.org/wiki?curid=107894", "title": "Webmarketing", "text": ""}
{"id": "107895", "revid": "124670293", "url": "https://it.wikipedia.org/wiki?curid=107895", "title": "Evanescence EP", "text": "Evanescence \u00e8 il primo EP della rock band statunitense Evanescence.Il CD \u00e8 stato pubblicato sotto l'etichetta discografica \"BigWig Enterprises\" e diffuso in edizione limitata una sera del dicembre 1998 dopo un'esibizione in un locale di Little Rock chiamato \"Vino's Pizza Pub &amp; Brewery\". Tutte le 100 copie stampate furono esaurite la sera stessa.L\"'art-work\" della copertina raffigura una delle copie del monumento chiamato Angel of Grief (Angelo della Sofferenza), realizzato dallo statunitense William Wetmore Story e situato sulla tomba di sua moglie Emelyn nel Cimitero acattolico di Roma. La copia raffigurata sulla copertina dell'EP si trova nell'Oakland Cemetery di Little Rock.\nTracce.\nTutte le canzoni sono state scritte da Ben Moody e Amy Lee, eccetto dove \u00e8 indicato."}
{"id": "107897", "revid": "767487", "url": "https://it.wikipedia.org/wiki?curid=107897", "title": "Milziade (nome)", "text": "Origine e diffusione.\nDeriva dal nome greco \u039c\u03b9\u03bb\u03c4\u03b9\u03ac\u03b4\u03b7\u03c2 (\"Miltiades\"), basato sul termine \u03bc\u03af\u03bb\u03c4\u03bf\u03c2 (\"miltos\", \"terra rossa\", \"ocra rossa\") combinato con il suffisso patronimico \u03b9\u03b4\u03b7\u03c2 (\"ides\"); si trattava probabilmente di un soprannome usato per uomini dalla barba o dai capelli rossi, analogo quindi per semantica a vari altri nomi quali Rufo, Rosso, Porfirio, Pirro. La variante \"Melchiade\" \u00e8 una forma alterata documentata gi\u00e0 dal tardo nome latino \"Melchiades\".\n\u00c8 noto per essere stato portato da Milziade, il generale che guid\u00f2 alla vittoria i greci contro i persiani nella battaglia di Maratona; la diffusione di Milziade \u00e8 in parte proprio una ripresa recente del nome dello stratega, e in parte un riflesso del culto di san Milziade. In Italia \u00e8 attestato principalmente al Centro e, disperso, anche al Nord, ma \u00e8 comunque raro.\nOnomastico.\nL'onomastico viene festeggiato il giorno 10 gennaio (o il 10 dicembre) in onore di san Milziade o Melchiade, papa."}
{"id": "107899", "revid": "1305772", "url": "https://it.wikipedia.org/wiki?curid=107899", "title": "Julia", "text": ""}
{"id": "107901", "revid": "439868", "url": "https://it.wikipedia.org/wiki?curid=107901", "title": "Colombey-les-Deux-\u00c9glises", "text": "Colombey-les-Deux-\u00c9glises \u00e8 un comune francese di 700 abitanti situato nel dipartimento dell'Alta Marna nella regione del Grande Est.\nIl paese \u00e8 noto per essere stato luogo di residenza e poi di sepoltura di Charles de Gaulle, morto nel paese nel 1970. All'ex presidente dal 1972 \u00e8 dedicato il \"Memoriale Charles de Gaulle\", su cui si eleva una Croce di Lorena alta 43 metri e mezzo e simbolo del movimento Francia Libera."}
{"id": "107902", "revid": "120004571", "url": "https://it.wikipedia.org/wiki?curid=107902", "title": "Torquato Accetto", "text": "La sua opera principale \u00e8 il trattatello \"Della dissimulazione onesta\".\nBiografia.\nScarseggiano le notizie biografiche sull'autore.\nNato intorno al 1590 a Trani, nel 1612 si trasferisce ad Andria e inizia a lavorare come segretario presso i duchi Carafa. Nel 1618 si trova a Napoli e probabilmente frequenta l'Accademia degli Oziosi, fondata nel 1611 dal mecenate e letterato Giovan Battista Manso.\nScrisse varie rime, nelle quali evidenzi\u00f2 la sua delicata coscienza morale e il breve trattato \"Della dissimulazione onesta\": nato nel contesto della dominazione spagnola in Italia, fu pubblicato a Napoli nel 1641 e rapidamente dimenticato. Il libello fu poi riscoperto da Benedetto Croce all'inizio del XX secolo e ripubblicato da Salvatore S. Nigro. La \"dissimulazione\", tematica al centro dei dibattiti all'epoca, non \u00e8, per Accetto, sinonimo di menzogna, ma invito al raccoglimento e alla cautela. L'analisi di Accetto pone la questione, da un piano di politica spicciola, su un piano di accurata indagine morale: l'autore, alquanto speciosamente, differenzia la simulazione, moralmente riprovevole perch\u00e9 viziata da intenzioni cattive, dalla dissimulazione, che invece pareva all'Accetto l'unico rimedio per difendersi da una societ\u00e0 pullulante di simulatori e per trionfare delle proprie passioni. La ricetta per\u00f2 per risultare vincente richiede una onest\u00e0 di animo e un buon equilibrio.\nOpere.\nEdizioni originali:\nEdizioni moderne:"}
{"id": "107907", "revid": "254059", "url": "https://it.wikipedia.org/wiki?curid=107907", "title": "Francesco Albergati Capacelli", "text": "Biografia.\nMarchese bolognese, ebbe un ruolo importante nelle istituzioni della sua citt\u00e0 ma la sua passione era l'arte drammatica cui dedic\u00f2 il suo tempo e il suo patrimonio. Sia nella sua tenuta di campagna a Zola Predosa sia nella sua residenza bolognese fece erigere dei teatri nei quali inscenava con amici delle rappresentazioni teatrali per le quali scriveva anche i testi che divennero nel tempo conosciuti e apprezzati. Amico di Alfieri e corrispondente di Voltaire. Con Carlo Goldoni intess\u00e9 un fitto epistolario interessante per conoscere lo stato del teatro italiano della seconda met\u00e0 del Settecento.\nLa sua vita privata fu piuttosto burrascosa. Si spos\u00f2 tre volte. Fu accusato di avere ucciso la seconda moglie (Caterina Boccabadati, in veneto \"Cattina\") in un impeto di gelosia e nel 1785 dovette fuggire da Zola Predosa. Vi fece ritorno dopo parecchi anni durante i quali soggiorn\u00f2 in diverse citt\u00e0.\n\u00c8 sepolto con la famiglia Albergati nell'arco del portico nord del Chiostro annesso al Maggiore del cimitero monumentale della Certosa di Bologna. Un precedente monumento a lui dedicato e gi\u00e0 dedicato a Vianesio Albergati, era stato esposto durante l'epoca napoleonica nel Chiostro del 1500 della Certosa, per poi essere ricollocato nella Chiesa di San Francesco in cui si trovava in origine."}
{"id": "107912", "revid": "1371376", "url": "https://it.wikipedia.org/wiki?curid=107912", "title": "Cronometro", "text": "Un cronometro () \u00e8 un orologio progettato per avere elevata accuratezza e precisione.\nIl termine \"cronometro\" viene assegnato ad un orologio dalla Contr\u00f4le Officiel Suisse des Chronom\u00e8tres, una prestigiosa societ\u00e0 di certificazione svizzera, dopo averlo sottoposto a prove da cui risulti un errore massimo compreso tra -3 e +6 secondi al giorno, per almeno quindici giorni di funzionamento in diverse condizioni di temperatura ed orientamento.\nIl termine si riferisce anche ai cronometri di elevata precisione usati per determinare intervalli di tempo nelle gare sportive, anche se tecnicamente sarebbe pi\u00f9 corretto in questo caso il termine cronografo.\nStoria.\nLa nascita del cronometro deve essere ricondotta ad una necessit\u00e0 fondamentale per l'orientamento durante la navigazione.\nFino al 1750 circa infatti, i viaggi per mare erano problematici, poich\u00e9 i naviganti non potevano determinare la loro longitudine non avendo a disposizione strumenti in grado di tenere il tempo. La latitudine invece \u00e8 facilmente determinabile misurando l'altezza del Sole a mezzogiorno.\nPer determinare la longitudine \u00e8 necessario leggere l'ora segnata dall'orologio (che porta l'orario del punto di partenza) al mezzogiorno locale (che si determina osservando quando il Sole raggiunge la sua altezza massima). Tramite appositi almanacchi e tavole trigonometriche, \u00e8 possibile per il navigatore determinare la propria longitudine con un cronometro osservando la posizione del Sole, della Luna, dei pianeti visibili o di 57 stelle visibili in ogni ora della notte.\nIl problema era molto sentito e di grande rilevanza economica. All'epoca esistevano solo gli orologi a pendolo ma i movimenti della nave ne disturbavano eccessivamente il funzionamento.\nJohn Harrison elabor\u00f2 un orologio basato su sistema di alberi contro-oscillanti connessi da molle, del tutto insensibili ai movimenti ed alla gravit\u00e0. I suoi cronometri \"H1\" e \"H3\" erano basati su questo sistema ma dovevano essere sospesi ed erano comunque disturbati dalla precessione e perdevano accuratezza nei viaggi lunghi.\nHarrison risolse il problema con la versione \"H4\", un orologio di 12\u00a0cm di diametro basato su una ruota a bilanciere compensata termicamente, e vinse il premio istituito dall'ammiragliato Britannico per la risoluzione del problema della longitudine.\nQuesto meccanismo rimase in uso fino a quando i pi\u00f9 precisi orologi al quarzo divennero economici.\nJohn Harrison invent\u00f2 il bilanciere ed un apposito scappamento, e per questo fu ricompensato. La tecnologia divenne propriet\u00e0 dell'Ammiragliato che necessitava ora di fabbricanti. Thomas Earnshaw, John Arnold ed altri si attrezzarono per lo scopo realizzando pratici cronometri con carica a molla.\nAaron Lufkin Dennison fu il pioniere della rivoluzione nella manifattura di cronometri, sviluppando la produzione in serie con tecniche adottate successivamente in tutto il mondo. La American Hamilton Watch Co sfrutt\u00f2 la produzione in serie per rifornire di cronometri la marina degli Stati Uniti durante la seconda guerra mondiale.\nOggigiorno gli orologi al quarzo e gli orologi atomici hanno reso obsoleti i cronometri meccanici per la tenuta del tempo standard negli usi industriali e scientifici.\nLa produzione di cronometri meccanici per\u00f2 continua, grazie anche alla produzione a basso costo, ed ogni anno vengono prodotti, solo in Svizzera, oltre un milione di cronometri certificati. Si tratta in gran parte di orologi da polso meccanici con bilanciere a molla, individualmente numerati.\nPer aumentare l'efficienza di un orologio di precisione si usa per realizzare i cuscinetti degli ingranaggi il rubino (oggi prevalentemente artificiale), che \u00e8 molto resistente e durevole, ed offre una resistenza meglio definita.\nSpesso negli orologi \u00e8 specificato il numero di rubini impiegati come indice di qualit\u00e0.\nCronometri sportivi.\nI cronometri sportivi sono progettati in genere per misurare il tempo a partire da un istante zero corrispondente all'inizio della gara. L'avvio e l'arresto del cronometro possono essere effettuati manualmente agendo su pulsanti oppure automaticamente. Quest'ultima soluzione, che elimina il ritardo umano, \u00e8 indispensabile nelle gare di velocit\u00e0, dove la vittoria o il superamento di un record sono a volte determinati dai centesimi di secondo. Il sistema di avvio pu\u00f2 essere attivato dalla pistola che d\u00e0 il segnale di partenza, oppure dal semaforo nell'automobilismo, dal cancelletto nello sci o dalla sirena nel nuoto. Il segnale di arresto pu\u00f2 essere fornito dall'interruzione del un fascio di luce di una fotocellula, dal passaggio su di un pressostato nel ciclismo ed in alcune discipline automobilistiche o da una piastra nel nuoto. In competizioni su circuito (atletica, alcune gare di sci nordico, ciclismo, trotto...) si utilizza il sistema fotofinish, che permette di determinare senza errore l'ordine di arrivo dei concorrenti.\nNelle gare di scacchi si utilizza un doppio cronometro in cui ciascun giocatore, premendo un pulsante al termine della propria mossa, arresta il proprio orologio ed avvia quello dell'avversario. Se uno dei due giocatori termina il tempo a propria disposizione perde la partita indipendentemente dalla situazione sulla scacchiera.\nGran parte dei cronometri utilizzati nel rilevamento dei tempi in manifestazioni sportive offrono la possibilit\u00e0 di rilevare tempi intermedi, essere collegati ad un tabellone per la visualizzazione ed essere collegati ad un computer per l'elaborazione delle classifiche.\nCronometro a transponder.\nNelle gare motoristiche (motociclismo e automobilismo) \u00e8 diffuso l'utilizzo dei cronometri a transponder. Il sistema di rilevazione dei tempi finali e dei passaggi intermedi \u00e8 composto da un transponder (TRANSmitter+resPONDER) a bordo del mezzo, il quale, attivato dal campo elettromagnetico del punto di rilevamento in pista, emette un codice di identificazione del concorrente. Sul punto di rilevamento in pista \u00e8 presente un loop (una spira di filo elettrico di forma rettangolare che pu\u00f2 essere fissato al piano della pista o che pu\u00f2 essere immerso nell'asfalto con un sistema amovibile. Questa spira \u00e8 collegata al dispositivo di rilevamento computerizzato dei tempi e svolge la funzione di antenna. Al passaggio dei veicoli il campo magnetico generato dal loop interrato attiva il transponder che emette il codice identificativo ricevuto dal sistema di rilevamento automatico dei tempi."}
{"id": "107915", "revid": "123398007", "url": "https://it.wikipedia.org/wiki?curid=107915", "title": "Peso dominicano", "text": "Il peso dominicano \u00e8 la valuta ufficiale della Repubblica Dominicana. Il suo simbolo \u00e8 \"$\", e quando questo simbolo creerebbe ambiguit\u00e0 con altre valute con lo stesso simbolo si utilizza \"RD$\". Il suo codice nel ISO 4217 \u00e8 \"DOP\".\nOgni peso si divide in 100 \"centavos\" (\"centavo\"), ma ormai i centesimi non sono usati nella vita pratica a causa della svalutazione. Di fatto le monete attualmente in circolazione hanno i valori nominali di $1, $5, $10 e $25. Le banconote attualmente in circolazione hanno il valore nominale di $20, $50, $100, $200, $500, $1.000 e $2.000.\nHa subito forti svalutazioni in vari momenti della sua storia. Sotto alcuni governi di Joaqu\u00edn Balaguer era mantenuto artificialmente a un peso per un dollaro, e non c'erano dollari in circolazione mentre al mercato nero il dollaro si pagava otto pesos. Finalmente Balaguer si decise a togliere il cambio ufficiale e il dollaro entr\u00f2 in regime di libero mercato.\nDurante il governo di Hip\u00f3lito Mej\u00eda Dom\u00ednguez (2000-2004) il peso sub\u00ec a partire del 2002 una forte svalutazione che lo fece arrivare nell'estate del 2004 a 55 pesos per un dollaro. La vittoria di Leonel Fern\u00e1ndez, che sal\u00ec al governo nell'agosto 2004, riport\u00f2 il cambio a valori ragionevoli, attestandosi a 28 pesos per un dollaro per poi iniziare una lenta e continua svalutazione che ha portato il cambio fino a circa 58 pesos per un dollaro (Settembre 2020).\nIl valore del cambio a Ottobre 2021:"}
{"id": "107922", "revid": "93556", "url": "https://it.wikipedia.org/wiki?curid=107922", "title": "Campionato albanese di calcio", "text": "Il campionato albanese di calcio \u00e8 un insieme di tornei nazionali istituiti dalla Federata Shqiptar\u00eb Futbollit (FSHF). I campionati sono suddivisi e organizzati in 4 livelli: la Kategoria Superiore o Superliga Shqip\u00ebtare (massima divisione), fino al 1998 denominata Kategoria e Par\u00eb, la Kategoria e Par\u00eb, cio\u00e8 la seconda divisione, la Kategoria e Dyt\u00eb, cio\u00e8 la terza divisione e la Kategoria e Tret\u00eb, la quarta divisione calcistica.\nStoria.\nIl primo torneo di calcio nel paese fu disputato nel 1911 mentre il primo campionato fu giocato nel 1930, l'anno della fondazione della Federata Shqiptar\u00eb Futbollit contemporaneamente alla seconda serie, denominata Kategoria e Dyt\u00eb (attuale Kategoria e Par\u00eb).\nSolo successivamente, nel 1956, si aggiunse ai campionati la Kategoria e Tret\u00eb (attuale Kategoria e Dyt\u00eb) e, dal 2004, la quarta serie chiamata Kategoria e Tret\u00eb.\nI campionati.\nIl campionato \u00e8 diviso su quattro livelli, tutti organizzati dalla Federata Shqiptar\u00eb Futbollit.\nKategoria Superiore.\nLa Kategoria Superiore \u00e8 la massima divisione. Il titolo \u00e8 conteso fra 10 squadre. La vincitrice del campionato si qualifica per il secondo turno preliminare di UEFA Champions League, mentre la seconda e la terza classificata hanno diritto a disputare il secondo turno preliminare di UEFA Europa League.\nKategoria e Par\u00eb.\nLa Kategoria e Par\u00eb \u00e8 la seconda divisione albanese ed \u00e8 disputata da 18 squadre. Le prime due conquistano direttamente l'entrata nella Kategoria Superiore, la terza, la quarta e la quinta ai play-off.\nKategoria e Dyt\u00eb.\nLa Kategoria e Dyt\u00eb \u00e8 la terza divisione albanese ed \u00e8 composta da 14 squadre.\nKategoria e Tret\u00eb.\nLa Kategoria e Tret\u00eb \u00e8 la quarta divisione albanese ed \u00e8 composta da 19 squadre."}
{"id": "107928", "revid": "106908", "url": "https://it.wikipedia.org/wiki?curid=107928", "title": "Leandro Alberti", "text": "Biografia.\nNato da Francesco Alberti, di origine fiorentina, fu condotto agli studi umanistici dal noto medico e umanista Giovanni Garzoni. Entrato nell'Ordine domenicano nel 1493, studi\u00f2 teologia e filosofia con Silvestro Mazzolini da Prierio continuando tuttavia a coltivare con il Garzoni i propri interessi umanistici e storici.\nIl primo risultato dei suoi studi fu il contributo che egli diede, in soli 18 giorni, alla stesura dei \"De viris illustribus Ordinis Praedicatorum libri sex in unum congesti\", opera collettiva - con il Garzoni, il Castiglioni, il Flaminio e altri - di biografie di domenicani, stampata a Bologna nel 1517. Nel 1521 tradusse dal latino in volgare la \"Vita della Beata Colomba da Rieto\"\nTenuto al dovere della predicazione, fu \u00abprovinciale di Terra Santa\u00bb - cio\u00e8 compagno nelle predicazioni itineranti - del maestro generale dell'Ordine, Tommaso De Vio e del successivo maestro Francesco Silvestri: con quest'ultimo percorse tutta l'Italia - nell'ottobre del 1525 era a Palermo - e la Francia dove, a Rennes, il 19 settembre 1528 mor\u00ec il Silvestri. \u00c8 poi attestato, a Roma, prendere parte al capitolo generale nel giugno del 1530.\nNegli immediati anni successivi rimase nel convento di Bologna, dove commission\u00f2 a fra' Damiano Zambelli le decorazioni da eseguirsi nella cappella dell'Arca di san Domenico e i bassorilievi eseguiti da Alfonso Lombardi, questi ultimi pagati dalla citt\u00e0 dopo la richiesta in tal senso avanzata dall'Alberti. In quest'occasione scrisse un opuscolo sulla morte e la sepoltura del Santo, il \"De divi Dominici Calaguritani obitu et sepultura\", pubblicata nel 1535. Un'altra sua operetta, la \"Chronichetta della gloriosa Madonna di San Luca\", fu pubblicata nel 1539 ed ebbe altre edizioni accresciute dal contributo di altri autori anonimi.\nIl 20 gennaio 1536 fu nominato vicario del convento romano di Santa Sabina, un incarico che non dovette prorogarsi per pi\u00f9 di due anni, giacch\u00e9 dal 1538 \u00e8 sempre documentato a Bologna. Fu anche inquisitore di Bologna probabilmente dal 1550 al 1551 o al 1552, anno della sua morte.\nL'opera pi\u00f9 importante dell'Alberti, dedicata ai sovrani francesi Enrico II e Caterina de' Medici, \u00e8 senz'altro la \"Descrittione di tutta Italia\", pubblicata a Bologna nel 1550. Ad essa seguirono in ottanta anni altre dieci edizioni a Venezia e due traduzioni latine a Colonia: nell'edizione veneziana del 1561 si aggiungono per la prima volta le \"Isole pertinenti ad essa\", mentre quella del 1568 \u00e8 arricchita dalle incisioni di sette carte geografiche. Opera di geografia e di storia, ricalca in gran parte la \"Italia illustrata\" di Flavio Biondo, ampliandola e migliorandola nell'esposizione e nella citazione delle fonti, ma mostrando scarso spirito critico, attenendosi egli \u00abai dati dei geografi antichi o, per la parte storico-antiquaria, ad autori moderni di dubbia attendibilit\u00e0 come Raffaele Volterrano o Annio da Viterbo: e solo quando vengono a mancare testi precedenti ricorre a elementi di pi\u00f9 diretta esperienza [...] parimenti nella critica storica preferisce riferire insieme le differenti versioni, anche di tempi e di valore molto diversi, senza prendere posizione\u00bb."}
{"id": "107930", "revid": "834", "url": "https://it.wikipedia.org/wiki?curid=107930", "title": "Mahor\u00e9", "text": ""}
{"id": "107935", "revid": "1282260", "url": "https://it.wikipedia.org/wiki?curid=107935", "title": "Dismutazione (chimica)", "text": "La dismutazione o disproporzione (o disproporzionamento) \u00e8 un particolare tipo di reazione di ossidoriduzione, nella quale un'unica sostanza in parte si ossida e in parte si riduce: se ne trovano esempi sia nella chimica inorganica sia in quella organica. Gli alogeni, per esempio, passano in ambiente alcalino dallo stato elementare (stato di ossidazione 0) a ione alogenuro e ipoalogenito (gradi di ossidazione rispettivamente \u22121 e +1) secondo lo schema:\nNel campo della chimica organica il caso pi\u00f9 tipico \u00e8 la cosiddetta \"dismutazione di Cannizzaro\": le aldeidi aromatiche, quando vengono trattate con alcali, in parte si riducono ad alcol ed in parte si ossidano ad acido.\nIn biochimica si chiamano talvolta dismutazioni biologiche alcune reazioni che hanno luogo nel metabolismo cellulare, per esempio la fermentazione, in assenza di ossigeno, di lattato e acetato dal piruvato per opera di due enzimi, la latticodeidrogenasi e la piruvicodeidrogenasi e la formazione di 3-fosfoglicerato nei cloroplasti durante la reazione fotosintetica di fissazione dell'anidride carbonica, reazione anch'essa catalizzata da un particolare enzima."}
{"id": "107938", "revid": "123048053", "url": "https://it.wikipedia.org/wiki?curid=107938", "title": "Control-alt-canc", "text": "In informatica Control-alt-canc \u00e8 una combinazione di tasti della tastiera dei computer ed ha lo scopo di invocare una determinata funzione in alcuni diffusi sistemi operativi (di casa Microsoft, soprattutto), solitamente per eseguire chiusure e/o riavvii in caso di problemi.\nDescrizione.\nLa funzione fu scritta e implementata dall'ingegnere di IBM David Bradley alla fine degli anni settanta per facilitare il suo lavoro quotidiano di sviluppo software: grazie a questa combinazione egli poteva, in caso di blocchi, riavviare il sistema senza doversi allontanare dalla tastiera. Bradley impieg\u00f2 solo 5 minuti per scrivere la routine, che avrebbe dovuto rimanere segreta. La combinazione venne resa famosa dalla Microsoft, che la implement\u00f2 a sua volta in Windows, inizialmente noto per la sua instabilit\u00e0. Come disse lo stesso Bradley:\nSecondo un'altra fonte, il responsabile di aver selezionato per primo una combinazione di tasti simile al Control-Alt-Canc \u00e8 stato Michael Donald Wise nel 1975, che la ide\u00f2 per compiere il riavvio durante lo sviluppo dello Sphere 1, che precedette i PC IBM di sei anni.\nEffetti.\nOggi la combinazione ha effetti diversi a seconda del sistema operativo.\nMS-DOS.\nIn MS-DOS, cos\u00ec come in tutti i sistemi operativi che operano in modalit\u00e0 reale, la combinazione viene riconosciuta dal BIOS, che invia un messaggio di non-maskable interrupt al processore, causando nella maggior parte dei casi il riavvio del computer.\nWindows (famiglia MS-DOS).\nNei sistemi Windows basati sul DOS (Windows 3.x, 95, 98 e Me), la combinazione viene identificata dai driver della tastiera di Windows. L'azione intrapresa dal sistema dipende dal valore impostato del flag codice_1 del file codice_2.\nWindows (famiglia NT).\nIn Windows NT, Windows 2000, Windows XP, Windows Vista, Windows 7, Windows 8 e Windows 10 la combinazione di tasti \u00e8 riconosciuta dal processo Winlogon.exe, che, nel caso in cui la macchina sia inserita in un dominio, risponde avviando uno specifico menu che permette di eseguire alcune operazioni, come ad esempio la disconnessione, il blocco del computer, il cambio della password ecc. In caso contrario viene eseguita solo l'applicazione Task Manager, dalla quale \u00e8 possibile terminare singole applicazioni e processi e controllare prestazioni e utilizzo delle risorse del computer.\nL'avvio del solo Task Manager \u00e8 possibile anche premendo (anche in caso di computer inserito in un dominio).\nLa struttura di Windows NT (e derivati) prevede che la combinazione sia individuata direttamente dal kernel e segnalata solo al processo di sistema Winlogon.exe. In questo modo l'utente che utilizza la combinazione \u00e8 certo che sia proprio il sistema operativo a rispondere, non programmi applicativi di terzi. In questo modo \u00e8 possibile anche impostare il sistema Windows in modo che la combinazione ne diventi la secure attention key, che garantisce all'utente la sicurezza che, al momento del login di Windows, nessun programma sia in grado di rilevare la password inserita.\nIl sistema garantisce anche che nessun programma sia in grado di impedire l'apertura del Task Manager, in quanto nessun programma \u00e8 in grado di intercettare la combinazione nel tempo che trascorre tra la digitazione del Ctrl-Alt-Canc e l'apertura del Task Manager.\nCome ultima conseguenza, l'amministratore pu\u00f2 negare agli utenti che non hanno accesso ai comandi fisici di alimentazione e di reset la possibilit\u00e0 di spegnere o riavviare il computer.\nLinux.\nIn Linux il comportamento in risposta alla combinazione non \u00e8 predefinito e dipende dalle impostazioni di installazione. In assenza di istruzioni la combinazione pu\u00f2 riavviare il sistema, tuttavia pi\u00f9 frequentemente avvia un processo definito dall'amministratore, come la schermata di chiusura.\nPer riavviare forzatamente un sistema Linux, occorre premere una sequenza di tasti denominata Magic Sys Req, composta da o da .\nLinux pu\u00f2 anche essere impostato per ignorare la combinazione, ossia non fare nulla quando essa viene digitata.\nMac OS X.\nIn macOS la digitazione della combinazione fa apparire la finestra di dialogo \"Uscita forzata applicazioni\", in cui \u00e8 possibile visualizzare l'elenco dei programmi in esecuzione ed effettuare l'uscita forzata da quelli che non rispondono. Premendo la combinazione si forza invece il riavvio del computer."}
{"id": "107943", "revid": "34971", "url": "https://it.wikipedia.org/wiki?curid=107943", "title": "ELinks", "text": "ELinks \u00e8 un browser web testuale per sistemi operativi nativi UNIX.\nSviluppo e contesto.\nIl suo sviluppo inizi\u00f2 verso la fine del 2001 come un \"fork\" sperimentale (Experimental, da qui il nome ELinks) del browser web Links. Da allora, con i miglioramenti al browser, alla \"E\" \u00e8 stato attribuito il significato di Enhanced\" o Extended\" (\"migliorato\" o \"esteso\"). Dal 1\u00ba settembre 2004, il manutentore del progetto ELinks \u00e8 diventato Jonas Fonseca, che succede al precedente, Petr Baudi\u0161, a causa della mancanza di tempo e perdita di interesse di quest'ultimo.\nUno dei maggiori miglioramenti di ELinks rispetto a Links, \u00e8 l'aggiunta dei tab, inoltre \u00e8 in corrente sviluppo il supporto per i fogli di stile e ECMAScript."}
{"id": "107944", "revid": "124626137", "url": "https://it.wikipedia.org/wiki?curid=107944", "title": "TRE", "text": ""}
{"id": "107945", "revid": "347132", "url": "https://it.wikipedia.org/wiki?curid=107945", "title": "Ermanno Gorrieri", "text": "Biografia.\nDopo aver studiato a Modena ed essersi laureato in giurisprudenza, divenne ufficiale degli alpini. Durante la seconda guerra mondiale partecip\u00f2 alla resistenza con il nome di battaglia \"Claudio\", fu comandante della Brigata Italia e attivo nella creazione della Repubblica partigiana di Montefiorino.\nDopo la guerra fu uno dei fondatori della CISL e venne eletto deputato per una legislatura nella Democrazia Cristiana nel 1958-1963. Il suo vero interesse era per\u00f2 nello studio dei problemi sociali, in particolar modo la povert\u00e0.\nIn politica era considerato un esponente indipendente della societ\u00e0 civile: il suo ultimo e pi\u00f9 prestigioso incarico \u00e8 stato quello di Ministro del lavoro e della previdenza sociale nel Governo Fanfani del 1987, durato in carica - peraltro - solo pochi giorni.\nDi formazione cristiana progressista, nel 1993 aderisce all'iniziativa di costituire, insieme a Pierre Carniti, il movimento dei Cristiano Sociali, confluiti cinque anni dopo nei Democratici di Sinistra che contribuirono a fondare.\nOpere.\nGli scritti principali di Ermanno Gorrieri consistono in alcune decine di titoli di argomento socio-economico, nella prospettiva del principio di uguaglianza e della lotta alla povert\u00e0. Ad essi si aggiunge il grande sforzo di raccolta documentale sulla Repubblica di Montefiorino e la nuova sintesi di esso, pubblicata postuma. Tra i titoli pi\u00f9 noti:"}
{"id": "107946", "revid": "3", "url": "https://it.wikipedia.org/wiki?curid=107946", "title": "ELinks (software)", "text": ""}
{"id": "107947", "revid": "76963", "url": "https://it.wikipedia.org/wiki?curid=107947", "title": "Ludovico Antonio Muratori", "text": "Fu personaggio di primo piano nella costellazione dell'intellettualit\u00e0 settecentesca italiana e profuse il suo impegno in quasi tutti i campi della conoscenza. Viene ad oggi considerato il padre della storiografia italiana, con particolare riferimento alla medievistica.\nBiografia.\nFormazione.\nNato nell'allora Ducato di Modena e Reggio da famiglia contadina in una casa a tre piani a ridosso del locale castello di Vignola, ancora visitabile e adibita a scuola di musica, sin da fanciullo dimostr\u00f2 una forte passione per gli studi. Studi\u00f2 grammatica a Vignola; poi, dal 1685, lettere a Modena dai Gesuiti, quindi filosofia e diritto nel Collegio dei Nobili di San Carlo, conseguendo le lauree in entrambe le discipline, rispettivamente nel 1692 e nel 1694.\nSi comp\u00ec in quegli stessi anni l'avvicinamento appassionato alla letteratura, alla storia, alle arti, per amore delle quali giunse alla promessa d'opporsi alle prospettive di una carriera opportunistica.\nSi dedic\u00f2 cos\u00ec volontariamente allo studio della lingua greca. Lesse gli autori italiani e della classicit\u00e0 greca e romana, e se inizialmente fu ostacolato dalla ristrettezza di testi e strumenti, fu poi accolto favorevolmente dal bibliotecario ducale Benedetto Bacchini, storico d'orientamento maurino ma anche qualit\u00e0 di abate del monastero di San Pietro in Modena, e a cui Muratori testimoni\u00f2 di dovere molto sia nel campo dello studio che in ambito religioso. Al seguito del \"maestro\" si immerse nella letteratura patristica, pi\u00f9 in generale ecclesiastica, religiosa, tessendo in pochi anni una fitta corrispondenza con i principali intellettuali bolognesi e modenesi.\nIl momento della formazione si pu\u00f2 dire per buona parte concluso al termine del soggiorno milanese presso la Biblioteca Ambrosiana, dove fu accolto nel 1695 in qualit\u00e0 di Dottore dal conte Carlo Borromeo, a cui peraltro il giovane fu segnalato dallo stesso Bacchini, e dove rimase cinque anni. La ricchezza dei testi ivi conservati nutr\u00ec l'inclinazione letteraria e filologica di Muratori, e assieme l'esigenza di verificare l'attendibilit\u00e0 delle informazioni. Di \"verit\u00e0\" Muratori ebbe a parlare assai spesso: divenne la priorit\u00e0 da perseguire in ambito sia religioso sia storico, sempre con fede, ma anche a costo di scontrarsi con la tradizione pi\u00f9 radicata.\nRisalgono al periodo milanese, durante il quale, nel 1695, ricevette l'ordinazione sacerdotale, i primi veri impulsi allo studio del Medioevo, a cui si avvicin\u00f2 rivoluzionando le precedenti analisi storiche d'impianto religioso (cattolico o riformato).\nLetteratura, religione e storia.\nIl duca di Modena e Reggio, Rinaldo d'Este, lo accolse offrendogli l'ufficio d'archivista e bibliotecario. L'Europa si stava preparando alla guerra di successione spagnola, e la capacit\u00e0 di orientarsi tra i documenti d'archivio era una qualit\u00e0 necessaria per potersi presentare al consesso delle potenze con eventuali rivendicazioni territoriali, come sarebbe accaduto in seguito riguardo alla questione delle valli di Comacchio. Modena venne tuttavia occupata dai francesi tra il 1702 e il 1707; l'intero archivio appena riordinato dovette essere trasferito e fu Muratori a prendersene cura, dando corpo al contempo ai sogni di aggiornamento e rinnovamento della cultura e della tradizione letteraria italiana.\nAccantonati gli studi sul Medioevo per inaccessibilit\u00e0 di fonti, stese \"I primi disegni della repubblica letteraria d'Italia\" (1703) e \"Della perfetta poesia italiana\" (1706) nonch\u00e9 un testo dal sapore estetico come le \"Riflessioni sopra il buon gusto intorno le scienze e le arti\" (1708), da cui emergono sempre pi\u00f9 nitidamente un vivo spirito nazionale, la coscienza delle debolezze dell'Italia, la necessit\u00e0 di unificare la cultura per rivolgerla all'unico fine nobile: non l'onore, ma il bene comune.\nIl 1708 segn\u00f2 per Muratori, in occasione della cessione di Modena alla Francia dopo la reggenza austriaca, il ritorno all'indagine storica, la quale consolida le intuizioni di Muratori sul Medioevo. Richiesta dall'apertura della disputa fra la Santa Sede e l'Impero circa le valli di Comacchio, per dodici anni Muratori lavor\u00f2 all'analisi storica e giuridica delle richieste delle parti e della casa d'Este sulla valle, difendendo queste ultime nella \"Piena esposizione dei diritti imperiali ed estensi\" (1712) e raccogliendo la documentazione sulle origini dei suoi signori nelle \"Antichit\u00e0 estensi ed italiane\" (1717).\nUn terzo elemento, negli anni dieci, contribuisce alla definizione piena della personalit\u00e0 di Muratori: l'amicizia con padre Paolo Segneri e il lavoro costante al fianco di questi nelle attivit\u00e0 di carit\u00e0 e di formazione del clero instillarono in lui il desiderio di ricevere una parrocchia ove operare, esaudito nel 1716 al conferimento della prepositura di Santa Maria della Pomposa in Modena. L'esercizio religioso fu intenso e lo assorb\u00ec nella vita quotidiana affiancandosi al lavoro intellettuale. Restaur\u00f2 la chiesa affidatagli, cre\u00f2 in Modena la compagnia della Carit\u00e0 per l'assistenza ai bisognosi, e increment\u00f2 la produzione di testi di carattere religioso iniziata nel 1714 con il \"De ingegnorum moderatione in religionis negotio\".\nLe grandi opere della maturit\u00e0.\nNei venti anni compresi tra 1723 e 1743, seguendo l'invito degli amici (tra cui Apostolo Zeno), Ludovico Muratori compendi\u00f2 il frutto delle immense ricerche storiche e letterarie in 38 volumi divisi in 3 grandi opere: i \"Rerum Italicarum Scriptores\" (1723-1738), le \"Antiquitates Italicae Medii Aevi\" (1738-1743) e il \"Novus Thesaurus Veterum Inscriptionum\" (1738-1743), e non perse le forze e la volont\u00e0 di pubblicare, nell'ultimo decennio, la prima grande storia d'Italia, dall'era volgare ai suoi tempi: gli \"Annali d'Italia\" (1743-1749).\nAnche in ambito religioso non cess\u00f2 di produrre: seguirono dunque ancora il \"De Superstitione Vitanda\" (1732-1740), con cui rilanci\u00f2 le tematiche del \"De Ingeniorum Moderatione\" e condann\u00f2 gli eccessi di culto come il \"voto sanguinario\". Con il saggio \"Cristianesimo felice nelle missioni de' padri della Compagnia di Ges\u00f9 nel Paraguay\" (1743-1749) si espresse sul Cristianesimo primitivo di matrice gesuita importato nelle Americhe. Ma, soprattutto, risalta per imponenza il \"De regolata devotione de' cristiani\", opera cardine del Settecento religioso italiano, esempio alla prassi di Papa Benedetto XIV (ovvero Prospero Lambertini), e nella quale si ritrova la sintesi dell'apporto razionale alla religione, al culto e alla vita pratica dei cristiani.\nNon mancarono frutti di un impegno religioso e intellettuale anche sul piano civile, ove, intravedendo l'esigenza dei tempi di muovere ad un pi\u00f9 concreto bene pubblico, ribadisce il valore dell'educazione, della scienza, delle riforme, della religione stessa, della giurisprudenza bench\u00e9 da riformare. Ecco venire alla luce dunque \"La filosofia morale spiegata ai giovani\" (1735), il saggio \"Dei difetti della giurisprudenza\" (1742-1743), il trattato \"Delle forze dell'intendimento umano o sia il pirronismo confutato\" (1745), il saggio sulla \"Pubblica Felicit\u00e0\" (1749), l'ultima opera di Muratori, il suo trattato di filosofia politica. Il Della pubblica felicit\u00e0 vede la luce l'anno successivo alla stampa de \"Lo spirito delle leggi\" di Montesquieu, il manifesto di filosofia politica del Settecento, e costituisce opera capitale del pensiero politico italiano dello stesso secolo. Oltre ad affrontare con singolare lungimiranza i temi dell'educazione popolare, dell'igiene pubblica, persino delle attivit\u00e0 ginniche, due capitoli dell'opera dedicati all'amministrazione dell'agricoltura costituiscono il primo saggio di politica agraria della letteratura europea, l'ultima prova della vastit\u00e0 degli orizzonti esplorati, nel corso di una vita di rara operosit\u00e0, dello studioso modenese.\nUn altro testo noto \u00e8 \"Della forza della fantasia umana\", il Trattato pubblicato nel 1760 bibliotecario del seren duca di Modena.\nMolto importante fu anche la sua influenza nel mondo forense. Infatti scrisse due testi molto importanti che trattavano di diritto:\nFortuna storiografica.\nIl Muratori fu molto apprezzato dagli eruditi dell'epoca; ad esempio, De Brosses, passando da Modena di ritorno dal suo lungo viaggio in Italia, lo volle incontrare di persona, e ne rimase entusiasta.\nNel 1876 a Muratori fu intitolato l'allora nuovo ponte sul fiume Panaro a Vignola, in seguito percorso dai binari della cessata tranvia Bologna-Casalecchio-Vignola.\nOnorificenze e riconoscimenti.\nA lui \u00e8 stato dedicato il liceo classico e linguistico \"Muratori-San Carlo\" di Modena.\nNella sua citt\u00e0 natale, Vignola, \u00e8 presente una scuola media intitolata al Muratori dal secondo dopoguerra."}
{"id": "107949", "revid": "1628923", "url": "https://it.wikipedia.org/wiki?curid=107949", "title": "Deidrogenazione", "text": "La deidrogenazione, in chimica, \u00e8 il processo in cui i composti organici perdono idrogeno, con formazione di doppi legami fra atomi di carbonio. La deidrogenazione si svolge quasi sempre in fase gassosa, talvolta a pressioni ridotte, e pu\u00f2 essere termica o, pi\u00f9 frequentemente, catalitica. \nIn \"biochimica\", la deidrogenazione \u00e8 il processo ossidativo reversibile consistente nel trasporto di una coppia di atomi di idrogeno da un composto organico (donatore) a un altro (accettore); il processo \u00e8 catalizzato da enzimi specifici detti \"deidrogenasi\": un esempio \u00e8 l'alcol deidrogenasi.\nApplicazioni.\nLe deidrogenazioni di interesse industriale vengono quasi sempre condotte cataliticamente: le pi\u00f9 importanti riguardano la produzione di benzene da cicloesano, di naftalina, di decalina di stirolo da etilbenzene e la fabbricazione di aldeidi da alcooli (in particolare l'ottenimento di aldeide formica da alcool metilico). Particolare interesse presenta la deidrogenazione di idrocarburi saturi alle olefine corrispondenti."}
{"id": "107953", "revid": "198277", "url": "https://it.wikipedia.org/wiki?curid=107953", "title": "Farscape", "text": "Farscape \u00e8 una serie televisiva di fantascienza ideata da Rockne S. O'Bannon e prodotta in Australia dalla Jim Henson Company in collaborazione con il canale televisivo via cavo SciFi Channel. \u00c8 stata trasmessa in Italia sul canale satellitare Jimmy dal 13 febbraio 2006 al 15 giugno 2006. In chiaro la serie \u00e8 trasmessa in prima visione free su Rai 4 dal 30 gennaio 2012. Della serie sono stati realizzati otto cofanetti DVD relativi alla prima, seconda, terza e quarta stagione, pubblicati tra il 2006 e il 2010, l'ultimo cofanetto comprendente gli 11 episodi finali della quarta stagione \u00e8 stato distribuito solo nel 2012. La miniserie finale, intitolata \"Le guerre dei Pacificatori\" \u00e8 stata regolarmente distribuita in DVD nel 2012.\nTrama.\nL'astronauta John Crichton dell'Agenzia Spaziale IASA effettua un volo spaziale di routine nel tentativo di dimostrare la teoria scientifica dell'effetto fionda utilizzando la gravit\u00e0 terrestre per lanciare il suo modulo spaziale, \"Farscape 1\", ad una velocit\u00e0 elevatissima. Qualcosa tuttavia va storto e il suo modulo spaziale viene colpito da un'improvvisa ondata di radiazioni che lo spinge in un tunnel spaziale attraverso il quale arriva in un punto lontanissimo e sconosciuto dell'universo, nel bel mezzo di una battaglia. Qui, dopo aver urtato accidentalmente un'altra navetta ed aver causato la morte del suo pilota, il protagonista viene salvato e portato a bordo di un'astronave vivente, il leviatano \"Moya\", che trasporta un gruppo di prigionieri alieni in fuga dai \"Pacificatori\", una razza xenofoba che ha istituito una dittatura militare in questa zona della galassia.\nIl pilota Pacificatore ucciso accidentalmente \u00e8 per\u00f2 fratello del Capitano Bailar Crais, ufficiale incaricato di ricatturare i fuggitivi, che stravolto dall'ira per la morte del parente intraprende una crociata personale per ricatturare i fuggitivi e il presunto assassino John Crichton.\nDa qui iniziano le avventure di John Crichton che, solo in un luogo lontano anni luce dalla Terra, cercher\u00e0 una via per sfuggire al suo inseguitore e per far ritorno tra gli umani.\nEpisodi.\nLa serie \u00e8 composta di quattro stagioni di 22 episodi e di una miniserie di tre ore suddivisa in due episodi."}
{"id": "107956", "revid": "1728", "url": "https://it.wikipedia.org/wiki?curid=107956", "title": "Giulio Carlo Argan", "text": "Negli anni settanta fu esponente di prestigio della Sinistra Indipendente e fu senatore dal 1983 al 1992 nella IX e X Legislatura nelle liste del Partito Comunista Italiano.\nBiografia.\nCritico e intellettuale.\nNegli anni venti frequent\u00f2 l'ambiente culturale gobettiano e, dopo aver frequentato il liceo classico Cavour, si form\u00f2 all'Universit\u00e0 di Torino con Lionello Venturi, ricevendone l'esempio di una critica di impostazione crociana, ma estesa anche all'arte contemporanea. Nel 1928 ader\u00ec al Partito Nazionale Fascista, verso il quale maturer\u00e0 un atteggiamento sempre pi\u00f9 critico, seguendo il modello di Croce e Lionello Venturi, pur scegliendo di continuare a lavorare dentro le istituzioni del regime. Durante i suoi primi studi si interess\u00f2 soprattutto di architettura: nel 1930 esord\u00ec con gli articoli \"Palladio e la critica neoclassica\" e \"Il pensiero critico di Antonio da Sant'Elia\"; nel 1931 si laure\u00f2 con la tesi \"La teoria di architettura di Sebastiano Serlio\".\nFrequent\u00f2 il Perfezionamento, fu assistente di Toesca e nel 1933 entr\u00f2 nell'amministrazione Antichit\u00e0 e Belle Arti insieme a Palma Bucarelli, sua compagna di studi, diventando ispettore a Torino, poi a Modena e infine a Roma alla Direzione Generale, dove elabor\u00f2 assieme a Cesare Brandi il progetto dell'Istituto Centrale del Restauro, oltre ad essere redattore della rivista \"Le Arti\". A favorire la rapida ascesa professionale di Argan fu il gerarca fascista Cesare Maria De Vecchi, allora ministro dell'Educazione nazionale. Nel 1936-1937 pubblic\u00f2 due volumetti sull'architettura medievale e nel 1937-1938 un manuale di storia dell'arte per i licei. Nel 1939 comp\u00ec un viaggio negli Stati Uniti e in quello stesso anno spos\u00f2 Anna Maria Mazzucchelli, gi\u00e0 redattrice della \"Casabella\" di Pagano e Persico. Nei primi anni quaranta collabor\u00f2 regolarmente con la rivista \"Primato\", fondata e diretta da Giuseppe Bottai, e con \"Il ventuno domani\", fondata da Felice Chilanti, Francesco Pasinetti e Vasco Pratolini.\nNel dopoguerra intervenne in difesa dell'arte astratta e dell'architettura moderna (\"Henry Moore\", 1948; \"Walter Gropius e la Bauhaus\", 1951; \"La scultura di Picasso\" 1953; \"Pier Luigi Nervi\", 1955), occupandosi anche di urbanistica, di museologia, di \"design\"; pubblic\u00f2 monografie su artisti rinascimentali, mettendo a frutto i suoi legami con studiosi del Warburg Institute e utilizzando in modo molto personale il metodo iconologico (\"Brunelleschi\", 1955; \"Fra' Angelico\", 1955; \"Botticelli\", 1957); elabor\u00f2 una nuova interpretazione dell'arte barocca attraverso le chiavi della \"tecnica\" e della \"rettorica\" (\"Borromini\", \"1952\"; \"L'architettura barocca in Italia\", 1957; \"L'Europa delle capitali\", 1964).\nNel 1955 inizi\u00f2 l'insegnamento universitario a Palermo e poi dal 1959 a Roma (cattedra di Storia dell'arte moderna); fu direttore della sezione moderna dell'Enciclopedia Universale dell'Arte e partecip\u00f2 alla fondazione de \"Il Saggiatore\" di Alberto Mondadori; nel 1958 entr\u00f2 a far parte del Consiglio Superiore Antichit\u00e0 e Belle Arti (vi rester\u00e0, nelle varie sezioni, fino all'istituzione del Ministero nel 1974).\nNegli anni sessanta ebbe un ruolo di primo piano nel dibattito sullo sviluppo delle correnti pi\u00f9 moderne: dall'informale all'arte gestaltica, dalla pop art all'arte povera, fino all'elaborazione della tesi sulla \"morte dell'arte\", cio\u00e8 la crisi irreversibile del sistema delle tecniche tradizionali dell'arte nella societ\u00e0 industriale e capitalistica.\nNel 1962 cre\u00f2 l'ISIA di Roma istituzione per la formazione dei giovani \"designer\". Sempre in quell'anno divenne presidente dell'associazione culturale \"Cenacolo di Torre Orsina\" di Terni, fortemente voluta dall'amico scultore Aurelio De Felice. Nel 1968 pubblic\u00f2 la \"Storia dell'arte italiana\", seguita da \"L'arte moderna 1770-1970\", e nel 1969 fond\u00f2 la rivista \"Storia dell'arte\". Un ruolo significativo venne svolto da Argan nella rivalutazione del neoclassicismo e dell'opera di Antonio Canova attraverso corsi universitari e conferenze.\nIl 21 maggio 1968 divenne socio dell'Accademia delle scienze di Torino.\nPolitico e sindaco di Roma.\nNegli anni 1976-1979 fu il primo sindaco non democristiano di Roma, eletto come indipendente nelle liste del Partito comunista italiano. Durante il suo mandato, in un'epoca difficilissima per la citt\u00e0 di Roma, colpita dal terrorismo, dalle tensioni sociali e dalla malavita della Banda della Magliana, grazie al suo giovane assessore alla Cultura Renato Nicolini, ebbe vita l'esperimento dell'Estate romana, ormai divenuto un evento fisso nella vita della citt\u00e0 ma ritenuto, all'epoca, un autentico azzardo.\nDi notevole importanza storica furono i suoi incontri con tre pontefici, in qualit\u00e0 di vescovi di Roma, avvenuti nella capitale: nel 1976 e 1977 con papa Paolo VI, conosciuto negli anni della guerra quando era ancora prelato della Segreteria di Stato; nel 1978 memorabile fu l'incontro con papa Giovanni Paolo I e, sempre nel 1978, con papa Giovanni Paolo II.\nUomo cauto e misurato, Argan sostenne la difesa dell'ambiente e la riqualificazione storico-urbanistica della citt\u00e0 e, su impulso dell'urbanista Antonio Cederna, pose le premesse per il rilancio dei Fori imperiali, coniando in tale occasione lo slogan \"O le automobili o i monumenti\". Imped\u00ec inoltre la costruzione di un albergo a quattro stelle in un'area a Villa Piccolomini, in uno dei punti pi\u00f9 panoramici di Roma. Si dimise il 27 settembre del 1979, motivando la scelta con le sue precarie condizioni di salute, e gli succedette Luigi Petroselli esponente del PCI.\nDal 1983 fu senatore, eletto come indipendente nelle liste del PCI per due legislature, fino al 1992. Negli ultimi anni si dedic\u00f2 soprattutto alla difesa del patrimonio artistico e alla riforma delle leggi di tutela, presentando numerosi disegni di legge in collaborazione con il senatore Giuseppe Chiarante, insieme al quale fond\u00f2 nel 1991 l\"Associazione Bianchi Bandinelli\", istituto di studi e ricerche intitolato all'archeologo Ranuccio Bianchi Bandinelli.\nL'attivit\u00e0 negli anni ottanta.\nNegli anni ottanta si dedic\u00f2 con determinazione alla difesa del patrimonio artistico e alla riforma delle leggi di tutela (molti interventi sono raccolti nei volumi \"Dodici leggi per i Beni Culturali\" e \"Discorsi parlamentari\"). Nel 1991-92 il Partito Democratico della Sinistra gli affid\u00f2 l'incarico di \"ministro\" dei beni culturali e ambientali nel cosiddetto \"governo ombra\".\nDurante gli anni ottanta, oltre all'impegno politico, continu\u00f2 l'attivit\u00e0 di critico d'arte.\nDal 1974 fino al 1986 cur\u00f2 una rubrica sui temi dell'arte su \"L'Espresso\". Nel 1982 don\u00f2 la sua biblioteca all'Universit\u00e0 di Roma e nel 1983 gli venne conferito il titolo di professore emerito.\nNel 1987 fu eletto presidente della Casa editrice Einaudi; nel 1990 divenne presidente della \u00abFondazione Filiberto Menna\u00bb.\nProprio nel 1990 pubblic\u00f2 il suo ultimo libro: \"Michelangelo architetto\" (in collaborazione con Bruno Contardi).\nUno dei suoi ultimi atti pubblici fu la fondazione, nel 1991, dell'Associazione Bianchi Bandinelli, con l'intento di promuovere il dialogo e la cooperazione tra il mondo della ricerca e quello della tutela.\nDopo la sua morte, avvenuta nel 1992, sono state pubblicate numerose raccolte di scritti e articoli.\nIl 21 aprile 2009, con Decreto del Ministro per i Beni e le Attivit\u00e0 Culturali, \u00e8 stato istituito il Comitato Nazionale per le celebrazioni del centenario della nascita di Giulio Carlo Argan, che ha avuto come presidente onorario la professoressa Paola Argan, figlia dello storico d'arte.\nIl logo del Comitato \u00e8 stato disegnato dallo scultore Nicola Carrino.\nIl film \"L'educazione di Giulio\" (regia di Claudio Bond\u00ec), realizzato nel 2000, \u00e8 liberamente ispirato all'adolescenza di Giulio Carlo Argan.\nPolemiche.\nNel 1984 fu tra gli storici d'arte vittime illustri della \"beffa di Livorno\", poich\u00e9 sostenne con certezza che le tre teste ritrovate a Livorno e attribuite a Modigliani, rivelatesi poi dei falsi, fossero autentiche. Egli dichiar\u00f2 che si trattava di \"un miracoloso ritrovamento di tre incompiute meravigliose sculture di Modigliani al quale andava attribuita la paternit\u00e0 senza alcun dubbio, n\u00e9 timore di smentita\".\nArchivio.\nL'archivio di Giulio Carlo Argan \u00e8 stato dichiarato di interesse particolarmente storico dalla Direzione regionale per i beni culturali e paesaggistici del Lazio l'8 ottobre 2014.\nLa documentazione copre un arco cronologico che va dalla nascita nel 1909 (\u00e8 presente un piccolo nucleo di documentazione familiare) al 1992 con un'appendice di articoli di giornali raccolti dopo la sua morte. Sono presenti considerevoli lacune fino al 1939 ma la documentazione diventa pi\u00f9 consistente a partire dal 1955 e completa dal 1970, quando la famiglia Argan si stabilisce nell'attuale residenza. L'archivio \u00e8 costituito da: corrispondenza, essenzialmente quella ricevuta da Argan ma anche copie di lettere inviate ad alcune personalit\u00e0 e recuperate dalla famiglia (ad esempio quelle di Bruno Zevi); fascicoli di documentazione raccolta per temi (mostre, discussioni su fatti di attualit\u00e0, istituzioni artistiche, editori); fotocopie dei discorsi pronunciati durante lo svolgimento della sua attivit\u00e0 politica; dattiloscritti e manoscritti di libri e saggi pubblicati; documentazione del Consiglio superiore delle Belle Arti (1958-1974); taccuini con appunti e riflessioni; fotografie.\nAl complesso documentario \u00e8 annessa una ricca biblioteca specialistica che comprende numerose annate di riviste, le traduzioni delle opere di Argan, tesi di laurea sulla sua figura e sulla sua vasta attivit\u00e0, nonch\u00e9 articoli di giornali e riviste raccolti dalla famiglia dopo la sua morte.\nOpere.\nVolumi\nRaccolte di scritti\nLibri-intervista\nOnorificenze.\n1958: Premio Feltrinelli conferito dall'Accademia dei Lincei per le Arti."}
{"id": "107958", "revid": "131358", "url": "https://it.wikipedia.org/wiki?curid=107958", "title": "Honved", "text": ""}
{"id": "107961", "revid": "125942910", "url": "https://it.wikipedia.org/wiki?curid=107961", "title": "Squallor", "text": "Gli Squallor sono stati un gruppo musicale italiano, formato nel 1969 (altre fonti riferiscono come data di formazione il 1971) e attivo fino al 1994. La loro notoriet\u00e0 \u00e8 legata soprattutto ai testi particolarmente espliciti, satirici e spesso grotteschi.\nStoria.\nIl gruppo si form\u00f2 nel 1969 attorno alle figure dei parolieri, compositori e discografici Daniele Pace, Tot\u00f2 Savio, Giancarlo Bigazzi (principale paroliere del gruppo), Alfredo Cerruti (la \"voce narrante\") ed Elio Gariboldi, che abbandon\u00f2 il progetto nel 1974, cui in seguito si unirono temporaneamente altri membri esterni come Gianni Boncompagni (voce tra l'altro nel brano \"Vacca\"), e Gigi Sabani che collabor\u00f2 per l'ultimo album \"Cambiamento\", sostituendo alla voce Savio, che a seguito di un intervento chirurgico nel 1990 aveva compromesso l'uso delle corde vocali.\nIl fattore determinante alla formazione del gruppo fu la visione del film \"Il mio amico il diavolo\" (\"Bedazzled\") del 1967, diretto da Stanley Donen e scritto e interpretato da Peter Cook e Dudley Moore. In particolare fu una canzone cantata dal fantomatico gruppo Drimble Wedge and the Vegetation a ispirare Alfredo Cerruti, poich\u00e9 la canzone non era cantata, ma recitata con tono distaccato da parte di Peter Cook, stile che poi caratterizz\u00f2 l'intera produzione degli Squallor.\nGli Squallor raccolsero un notevole riscontro di pubblico, nonostante l'iniziale mancanza di promozione diretta, il non esser mai apparsi pubblicamente per esibirsi in una loro canzone e una inevitabile censura da parte delle radio (escluse poche emittenti locali, ed esclusi alcuni brani che furono trasmessi dalla RAI, come \"38 luglio\" e \"L'alluvione\" ). Nella seconda met\u00e0 della loro carriera, girarono alcuni spot pubblicitari. Il maggior successo commerciale degli Squallor fu l'album del 1985 \"Tocca l'albicocca\", dovuto alla presenza del singolo \"USA for Italy\" (parodia del progetto \"USA for Africa\" e della famosa \"We Are the World\"), con un testo che, rinunciando per una volta al consueto turpiloquio, ottenne il lasciapassare per essere diffuso via etere.\nTra i temi ricorrenti della loro produzione va menzionato quello legato a \"Pierpaolo\", un soggetto sul quale fu costruita una vera e propria serie. Personaggio dalla voce querula, rappresentava un figlio viziato che girava il mondo sperperando i soldi che il padre, pur avendolo rinnegato, fu costretto a inviargli dietro ricatto del figlio stesso per i suoi loschi affari. Apparso inizialmente nel brano \"Famiglia Cristiana\" presente all'interno dell'album \"Pompa\", si vide dedicare negli album successivi una traccia fissa con una telefonata a suo padre proveniente dalle pi\u00f9 disparate localit\u00e0 del mondo. Il personaggio fu utilizzato da Cerruti anche come concorrente dei quiz telefonici di \"Indietro tutta!\". Nella stessa trasmissione televisiva, Cerruti aveva caratterizzato una serie di gag interagendo con Renzo Arbore e Nino Frassica, interpretando il personaggio del Professor Pisapia e, assieme ad Arnaldo Santoro, facendo il verso alle comunicazioni via radio delle pattuglie della Polizia nello sketch \"Volante 1 a Volante 2\", anticipato gi\u00e0 nel brano \"Abat-jour\" (dall'album \"Vacca\" del 1977) e successivamente rivisitato nel brano \"Processo a Miami\" (dall'album \"Cielo duro\" del 1988).\nNel 1994 usc\u00ec l'ultimo album ufficiale degli Squallor, \"Cambiamento\", mentre tutti gli altri dischi furono pubblicati anche su vinile, questo era il primo pubblicato nel solo formato CD. Approfittando della voce di Gigi Sabani, all'interno dell'album venne inserito il brano \"Albachiava\" (di Giancarlo Bigazzi, Gaetano Savio, Alfredo Cerruti), parodia di \"Albachiara\" di Vasco Rossi (nella canzone \"Vasco Bossi, quel cantante coi capelli grassi\" che, nella parte finale del brano, venne giustamente bistrattato da un manager taccagno dopo un concerto in uno stadio in cui la canzone fu coralmente cantata da migliaia di fan). Seguirono solamente raccolte e, nel 2000, \"(S)hit Squallor Remix\", che conteneva anche l'inedita \"Uh Playboy's\", un album di remix, prodotto e realizzato da DJ N-Joy (alias Leonardo Stella), da un'idea di Giancarlo Bigazzi.\nNel novembre 2007, Alfredo Cerruti fu protagonista insieme a Nino Frassica di uno spot televisivo della Wind in cui si distingueva chiaramente la sua tipica \"voce fuori campo\". Alla fine del 2008, Cerruti partecip\u00f2 agli spot radiofonici della Wind, interpretando il personaggio di Pierpaolo, e in seguito i due registrarono il brano \"S'M'S\", contenuto nella compilation Wind \"Winter Collection 4\". Si trattava di un'operazione che rievocava in modo plateale lo stile tipico della canzoni degli Squallor, seppure \"ammorbidito\" e ripulito da ogni possibile turpiloquio. Alfredo Cerruti venne a mancare il 18 ottobre 2020, all'et\u00e0 di 78 anni."}
{"id": "107963", "revid": "767487", "url": "https://it.wikipedia.org/wiki?curid=107963", "title": "Una giornata di vacanza", "text": "Una giornata di vacanza (\"A Day's Pleasure\"), conosciuto anche con i titoli Una giornata di piacere e Giorno di festa, \u00e8 un film interpretato, diretto e prodotto da Charlie Chaplin; fu proiettato la prima volta il 15 dicembre 1919.\nChaplin ha da poco perso il suo primo figlio, nato deforme e sopravvissuto solo tre giorni, il rapporto con la moglie, Mildred Harris, \u00e8 fonte di preoccupazione, il conseguente triste stato d'animo si riflette probabilmente nel film che risulter\u00e0 di modesta levatura.\nUn incontro casuale quanto proficuo con il piccolo bambino di una coppia d'attori gli infonde lo stimolo per mettere in cantiere il film successivo girandone gi\u00e0 alcune scene; il bambino in questione \u00e8 Jackie Coogan. Pressato dai tempi di produzione accantona momentaneamente il progetto del nuovo film che prevede uno sviluppo pi\u00f9 complesso con conseguente dilatazione dei tempi di lavorazione, per terminare e distribuire il presente, pur consapevole del mediocre risultato raggiunto. In esso Jackie Coogan ha solo una piccola parte non accreditata, che consente a Chaplin di continuare a testarne la resa di fronte alla macchina da presa, senza ancora rivelarne minimamente al pubblico le eccezionali qualit\u00e0 interpretative. La fredda accoglienza del pubblico e della critica non scalfiscono la fiducia nel nuovo progetto in fase di sviluppo e che quando vedr\u00e0 la luce sar\u00e0 distribuito col titolo de \"Il monello\", conseguendo un successo mondiale per lui e per il bambino.\nLa gag dell'automobile schizzinosa che non si vuole avviare e delle conseguenti tribolazioni motoristiche diverr\u00e0 uno standard dei film comici, in particolare di Laurel &amp; Hardy e con eccellenti risultati nella trasposizione sonora dal titolo di \"A Perfect Day\" del 1929.\nTrama.\nLa famiglia al completo per una gita fuori porta.\nA bordo di un modello \"cabriolet\" della mitica Ford T, superato l\u2019\"impasse\" iniziale del motore che non si vuole avviare ed una volta avviato (accensione a manovella manuale) si arresta non appena sta per salire a bordo il conducente per ripartire da solo una volta sceso, da ripetersi una decina di volte, finalmente si avviano in direzione dell'imbarco per una gita in battello.\nLa prepotenza di una coppia di sposi che gli usurpano il posto prima e lo coinvolgeranno in una rissa poi, il mal di mare, la frustrazione di non riuscire ad aprire una di quelle macchinose sedie a sdraio in legno per cui prover\u00e0 tutte le varianti di montaggio possibili senza indovinare quella funzionale, fanno da cornice ad una gita poco felice; un gesto eroico di Charlot salva una madre cicciona da sicuro naufragio, quando col battello gi\u00e0 in movimento, lanciata a bordo la carrozzina con l'infante, ella scivola nel salto rimanendo in bilico aggrappata, distesa come un ponte, con i piedi sul molo e le mani avvinghiate al battello; un arpione da pescatore manovrato da Charlot la trarr\u00e0 in salvo, dopo esservi transitato sopra e sceso sul molo approfittando del ponte umano, per sbrigare una personalissima faccenda.\nIl ritorno tra il traffico automobilistico cittadino si rivela altrettanto problematico in particolare al crocevia presidiato dal vigile le cui direttive di circolazione saranno interpretate in modo assolutamente originale da Charlot scatenando la rabbia del poliziotto e dei pedoni disturbati dalle manovre del nostro, che finir\u00e0 per urtare un contenitore di catrame rovesciandone il contenuto sulla sede stradale e nella cui chiazza vischiosa finiranno per rimanere intrappolati alternativamente il poliziotto, Charlot, un altro poliziotto intervenuto in appoggio al collega.\nCharlot si libera dalla morsa e si allontana con la famiglia a bordo dell'auto, lasciando nei guai i due poliziotti accavallati in ridicole posizioni imprigionati mani e piedi nel tentativo di liberarsi, per il divertimento del pubblico presente."}
{"id": "107965", "revid": "7087", "url": "https://it.wikipedia.org/wiki?curid=107965", "title": "Una giornata di piacere", "text": ""}
{"id": "107969", "revid": "287204", "url": "https://it.wikipedia.org/wiki?curid=107969", "title": "Mentolo", "text": "Il mentolo (o (-)-mentolo) \u00e8 un alcol chirale. A temperatura ambiente si presenta come un solido bianco dall'odore caratteristico. \u00c8 un composto irritante.\nEstratto dall'olio essenziale della menta piperita, \u00e8 usato per confezionare profumi, farmaci ed altri preparati. Il mentolo ha inoltre un potere rinfrescante.\nStoria.\nIl mentolo fu scoperto pi\u00f9 di duemila anni fa in Giappone, sebbene la menta piperita, da cui \u00e8 ottenuto, venisse gi\u00e0 usata nell'antichit\u00e0 come erba medicinale da Egizi, Greci e Romani. In Occidente, il mentolo \u00e8 stato isolato nel 1771 da Hieronymus David Gaubius.\nProduzione.\nData la grande richiesta di mentolo, oltre all'estrazione dalla menta piperita sono state messe a punto varie vie sintetiche per produrlo.\nUna via sintetica parte dal citronellale, il quale in seguito ad una ciclizzazione interna genera l'isopulegolo, il quale viene poi idrogenato a mentolo. \nTuttavia la ciclizzazione del citronellale porta anche alla formazione degli altri stereoisomeri, in quanto la reazione non \u00e8 diastereoselettiva. \nUn team guidato da Ry\u014dji Noyori (il quale verr\u00e0 insignito del premio Nobel proprio per queste ricerche) ha invece sviluppato un processo che, partendo dal mircene, permette di ottenere isopulegolo che viene idrogenato a mentolo.\nIl mircene viene inizialmente attaccato dalla dietilammina in presenza di litio per formare un'ammina allilica. Successivamente un catalizzatore asimmetrico a base di rodio isomerizza il doppio legame allilico portando alla formazione di un'enammina, la quale subisce idrolisi per dare il (R)-citronellale. Il citronellale, in presenza di un acido di Lewis (zinco bromuro) ciclizza a (-)-isopulegolo che viene infine idrogenato a (1R,2S,5R)-(-)-mentolo.\nIl passaggio chiave \u00e8 l'isomerizzazione catalitica del doppio legame che avviene in presenza di rodio legato a un legante asimmetrico (il S-BINAP), che permette di portare selettivamente verso l'enantiomero R.\nSi producono con questo processo via circa 3500 tonnellate annue.\nUn processo alternativo, noto come processo Haarmann-Reimer sintetizza il timolo da m-cresolo e propilene.\nIl timolo viene poi idrogenato per dare la miscela dei vari stereoisomeri del mentolo. Questa miscela viene sottoposta a distillazione frazionata per estrarre il mentolo racemo, il quale viene fatto reagire con benzoato di metile per dare il benzoato di mentile. Il (-)-mentolo viene quindi ottenuto per cristalizzazione frazionata, idrolisi dell'estere e ricristalizzazione con una purezza finale del 90%.\nAltre strategie di sintesi prevedono l'uso di (-)-piperitone, 3-carene, (+)-pulegone, limonene.\nIl mentolo \u00e8 uno dei monoterpenoidi della menta, in cui viene prodotto per biosintesi. Il componente (+)-pulegone \u00e8 l'intermedio chiave di questa sintesi, in quanto pu\u00f2 essere ossidato a mentofurano oppure essere ridotto a (+)-mentone o (+)-isomentone, che a sua volta per riduzione viene convertito in mentolo e acetato di mentile.\nStruttura.\nIl 2-isopropil-5-metil-cicloesanolo \u00e8 una molecola dotata di 3 centri chirali, che portano a 8 diversi stereoisomeri. Di questi otto stereoisomeri quattro sono forme diastereoisomere, conosciute con il nome di mentolo, neomentolo, isomentolo e neoisomentolo. Non esistendo un centro di inversione o un piano di simmetria, nessuna delle forme \u00e8 una forma \"meso\", cosicch\u00e9 ognuno dei quattro diastereoisomeri ha un corrispondente enantiomero. Tuttavia l'unica forma che possiede un effetto rinfrescante \u00e8 l'isomero (1R-2S-3R), mentre gli altri isomeri non mostrano tale effetto.\nIl (-)-mentolo \u00e8 il pi\u00f9 stabile delle quattro forme: infatti presenta una configurazione \"a sedia\", con i sostituenti in posizione equatoriale che protendono verso l'esterno, e con il gruppo isopropile in posizione trans rispetto al gruppo alcol e metile. Questa disposizione relativa dei gruppi minimizza il loro reciproco ingombro sterico; negli altri stereoisomeri l'ingombro sterico reciproco tra i gruppi \u00e8 maggiore.\nCaratteristiche.\nIl mentolo si presenta sotto forma di cristalli aghiformi incolori dal caratteristico odore di menta. \u00c8 scarsamente solubile in acqua (circa 0,05%), mentre \u00e8 molto solubile in cloroformio, alcoli o eteri.\nAppartiene alla classe dei terpenoidi (\u00e8 un monoterpenoide) e, a differenza di altri composti della stessa classe (es. limonene e carvone), \u00e8 presente in natura solo uno stereoisomero degli otto possibili. Gli isomeri del mentolo hanno propriet\u00e0 chimiche uguali, ma differiscono in quelle propriet\u00e0 che dipendono dalla posizione dei sostituenti sugli atomi di carbonio stereogenici, come l'odore e il gusto. Il motivo di questa diversit\u00e0 sta nel fatto che ai recettori del sistema nervoso le molecole appaiono diverse, sebbene gli atomi siano connessi nella stessa sequenza. \nReazioni.\nIl mentolo reagisce come un normale alcol secondario. Pu\u00f2 venir ossidato da agenti come l'acido cromico, diventando un chetone, il mentone, e in altre condizioni l'ossidazione pu\u00f2 portare alla rottura dell'anello. Il mentolo pu\u00f2 facilmente essere disidratato per formare principalmente il 3-mentene.\nApplicazioni.\nIl mentolo viene usato in diversi prodotti per differenti ragioni.\nIn medicina viene utilizzato per alleviare mal di gola, come analgesico per ridurre lievi dolori come crampi, mal di testa e strappi muscolari, essendo il mentolo un debole agonista dei recettori k-oppioidi. Inoltre \u00e8 usato come decongestionante ed \u00e8 presente in certi prodotti usati per curare scottature ed eritemi solari.\nIn apicoltura si \u00e8 dimostrato efficace nella lotta contro la \"Varroa destructor\".\nViene usato come additivo nelle sigarette per ridurre l'irritazione alla gola provocata dal fumo, in prodotti per l'igiene orale, come dentifrici e collutori, e come additivo alimentare (chewing-gum e caramelle).\nSecondo uno studio condotto da alcuni ricercatori del Dipartimento di Medicina dell'Universit\u00e0 di Padova, stimola le cellule del tessuto adiposo bianco inducendole a consumare i grassi producendo calore. Si pensa che il tessuto adiposo sia dotato di recettori di temperatura indipendenti dal sistema nervoso e che quindi venga indotto un aumento di temperatura con conseguente accelerazione del metabolismo che permetterebbe il dimagrimento. Questo meccanismo \u00e8 ancora oggetto di studio nella comunit\u00e0 scientifica.\nLo si pu\u00f2 trovare nei prodotti cosmetici.\nInfine pu\u00f2 essere utilizzato per stimolare la lacrimazione, tecnica sfruttata dagli attori per piangere nelle scene in cui ci\u00f2 \u00e8 richiesto."}
{"id": "107970", "revid": "1982", "url": "https://it.wikipedia.org/wiki?curid=107970", "title": "Motore lineare", "text": "Un motore lineare \u00e8 un motore elettrico in cui il rotore e lo statore invece di essere circolari sono \"srotolati\", ed invece di produrre un momento meccanico producono una forza.\nEsistono molte soluzioni progettuali per motori lineari, che possono essere suddivise in due categorie: a bassa accelerazione e ad alta accelerazione. I motori a bassa accelerazione sono adatti per treni a levitazione magnetica (maglev). I motori ad alta accelerazione sono pi\u00f9 piccoli ed usati per accelerare oggetti a velocit\u00e0 molto elevate. Sono usati prevalentemente per studi di collisioni ad alta velocit\u00e0, armi, propulsione spaziale, e come attuatori per assi di macchine utensili e centri di lavoro. Anche gli acceleratori di particelle lineari rientrano in questa categoria.\nMotori lineari a bassa accelerazione.\nIl concetto di motore lineare fu sviluppato dal professor Eric Laithwaite dell'Imperial College di Londra. In questo progetto, come in molti motori lineari a bassa accelerazione successivamente realizzati, la forza \u00e8 prodotta da una serie di elettromagneti che generano un campo magnetico scorrevole, il quale interagisce con elementi conduttori fissi sulla guida. I conduttori possono essere anelli, solenoidi e semplici pezzi di metallo. Il campo magnetico prodotto dall'elettromagnete induce nei conduttori, per effetto della legge di Faraday, una corrente elettrica che agisce respingendo il campo inducente. Questo causa una forza che spinge il veicolo in senso opposto a quello di scorrimento del campo magnetico.\nQuesto sistema \u00e8 impiegata in sistemi di trasporto a levitazione magnetica, come il Transrapid di Shanghai, su linee ferroviarie con ruote metalliche convenzionali, in alcune metropolitane leggere, come quelle di Vancouver, Toronto e Kuala Lampur e per l'AirTrain dell'aeroporto JFK di New York e in alcune metropolitane classiche come la Linea Toei Oedo della Metropolitana di Tokyo. Il sistema \u00e8 usato anche in alcune Montagne russe ed \u00e8 stato proposto in esecuzione verticale come ascensore per i pozzi delle miniere.\nMotori lineari ad alta accelerazione.\nQuesti motori hanno molte potenziali applicazioni. Sono presi in considerazione per realizzare armi in grado di perforare corazze, poich\u00e9 con il motore lineare possono essere lanciati piccoli oggetti metallici ad altissima velocit\u00e0 e con grande energia cinetica.\nSono anche studiati come motori per la propulsione spaziale, poich\u00e9 possono espellere massa ad alta velocit\u00e0.\nRecentemente i motori lineari ad alta accelerazioni trovano impiego anche in apparecchiature dedicate alla produzione di schede elettroniche, come i sistemi di posizionamento dei componenti (anche definite \"Pick &amp; Place\") ed i sistemi di collaudo automatico (flying probe o sonde mobili).\nL'applicazione dei motori lineari in queste apparecchiature consente di ottenere prestazioni, in termini di velocit\u00e0 di spostamento, decisamente superiori a quelle ottenibili con altre tipologie di motori elettrici.\nLa realizzazione di motori ad alta accelerazione \u00e8 complessa e la difficolt\u00e0 principale \u00e8 data dalla necessit\u00e0 di ottenere una enorme quantit\u00e0 di energia in brevissimo tempo, non fornibile dai comuni generatori elettrici. Per questo scopo sono spesso usati i condensatori, che sono per\u00f2 costosi ed ingombranti. In alternativa vengono usati particolari generatori elettrici detti \"omopolari\" in grado di convertire rapidamente l'energia cinetica accumulata in un volano in energia elettrica.\nUn altro problema \u00e8 dato dalla necessit\u00e0 di produrre campi magnetici di eccezionale intensit\u00e0, tale a volte da rendere inutilizzabili i magneti superconduttori. Il problema viene superato con particolari soluzioni tecniche e speciali elettromagneti."}
{"id": "107971", "revid": "661526", "url": "https://it.wikipedia.org/wiki?curid=107971", "title": "Federazione internazionale delle societ\u00e0 di Croce Rossa e Mezzaluna Rossa", "text": "La Federazione internazionale delle societ\u00e0 di Croce Rossa e Mezzaluna Rossa (\"International Federation of Red Cross and Red Crescent Societies\" o \"IFRC\") riunisce tutte le societ\u00e0 nazionali di Croce Rossa e Mezzaluna Rossa.\n\u00c8 un'organizzazione internazionale non governativa che ha il compito di ispirare, incoraggiare e sostenere l'azione umanitaria delle societ\u00e0 che ne fanno parte. Il suo sostentamento \u00e8 garantito dai contributi annuali delle singole societ\u00e0 nazionali e da finanziamenti finalizzati a programmi di soccorso e sviluppo.\nLa Federazione e le societ\u00e0 nazionali, attualmente 190, insieme al Comitato Internazionale della Croce Rossa (CICR), costituiscono un'associazione che pu\u00f2 contare su 97 milioni di persone, tra membri e volontari.\nStoria.\nAlla fine della prima guerra mondiale Henry P. Davidson, un dirigente della Croce Rossa Americana, propose in una conferenza di medicina internazionale da lui organizzata e svoltasi a Parigi il 5 giugno 1919, di utilizzare il potenziale della Croce Rossa, fino ad allora utilizzato esclusivamente nei conflitti, per attivit\u00e0 umanitarie in ambito civile e in tempo di pace. Propose di federare le varie societ\u00e0 nazionali in un istituto simile alla Societ\u00e0 delle Nazioni che venne chiamato \"Lega delle Societ\u00e0 della Croce Rossa\" al quale aderirono le associazioni nazionali di Italia, Francia, Giappone, Gran Bretagna e Stati Uniti. Tale istituto nel 1991 prese il nome di \"Federazione Internazionale delle Societ\u00e0 di Croce Rossa e Mezzaluna Rossa\".\nIl 19 ottobre 1994 gli \u00e8 stato riconosciuto lo status di osservatore dell'Assemblea generale delle Nazioni Unite.\nCompiti della Federazione.\nLa \"Federazione Internazionale delle Societ\u00e0 di Croce Rossa e Mezzaluna Rossa\" ha dei compiti ben precisi all'interno del sistema Croce Rossa. Questi sono:"}
{"id": "107972", "revid": "224230", "url": "https://it.wikipedia.org/wiki?curid=107972", "title": "Concordia parvae res crescunt, discordia maximae dilabuntur", "text": "La frase latina concordia parvae res crescunt, discordia maximae dilabuntur (letteralmente \"nell'armonia anche le piccole cose crescono, nel contrasto anche le pi\u00f9 grandi svaniscono\") deriva dal \"Bellum Iugurthinum\" (10, 6) di Sallustio.\nLa frase viene citata ogni qualvolta necessiti un richiamo ad una forte unit\u00e0, ad un forte spirito di concordia.\nIn maniera prettamente pedagogica sottintende come, per sviluppare e raggiungere un obiettivo comune, occorra agire nella massima concordia e come, in senso opposto - cio\u00e8 in aperta discordia -, ogni pur meritevole e ambito scopo \u00e8 destinato a fallire miseramente.\nOrigine.\nIn punto di morte Micipsa, re della Numidia e alleato dei romani, decise di affidare il suo regno ai figli Aderbale e Iempsale, affiancando loro il nipote Giugurta, distintosi precedentemente nella guerra contro Numanzia combattuta a fianco di Roma. \nNel discorso che Micipsa fa ai tre giovani viene esaltata l'amicizia come unica fonte per conservare intatto e prospero il regno: \nUtilizzo.\nTito Livio nelle sue \"Storie\" ripete \u2013 sotto altra forma \u2013 il medesimo concetto:\n\"Concordia parvae res crescunt\" fu il motto della Repubblica delle Sette Province Unite. La frase di Sallustio, nella sua forma completa, \u00e8 anche il motto della Polisportiva S.S. Lazio e dell'Unione femminile nazionale, sodalizio fondato a Milano nel 1899 per l'emancipazione delle donne attraverso l'acquisizione di diritti politici, sociali e civili."}
{"id": "107975", "revid": "830939", "url": "https://it.wikipedia.org/wiki?curid=107975", "title": "Pio Giuseppe Gaddi", "text": "Biografia.\nPio Giuseppe Gaddi, dell'illustre famiglia forlivese dei Gaddi, fu a capo dell'Ordine dei Domenicani nel delicato periodo della Rivoluzione francese e dell'Impero Napoleonico.\nQuando Napoleone cacci\u00f2 Pio VII da Roma, anche Gaddi fu esiliato, prima a Parigi, poi ad Auxerre (dove rimase un anno e mezzo), a Milano (per un anno) ed infine, ma ancora sotto sorveglianza, nella sua citt\u00e0 natale, a Forl\u00ec.\nNel frattempo, Gaddi dovette anche far fronte ad un tentativo dei Domenicani spagnoli di uno scisma interno all'Ordine.\nOpere.\nDi lui rimangono diversi testi:"}
{"id": "107977", "revid": "599013", "url": "https://it.wikipedia.org/wiki?curid=107977", "title": "Forum Livii", "text": ""}
{"id": "107978", "revid": "1449626", "url": "https://it.wikipedia.org/wiki?curid=107978", "title": "Consiglio superiore della magistratura", "text": "Il Consiglio superiore della magistratura (CSM) \u00e8 un organo di rilievo costituzionale dell'ordinamento politico italiano, di governo autonomo della magistratura italiana ordinaria.\nStoria.\nIl Consiglio Superiore della Magistratura \u00e8 un organo che venne introdotto in Italia durante il periodo monarchico. Fu nominato per la prima volta all'art. 4 della legge 511 del 1907, che lo istitu\u00ec presso il Ministero della giustizia, sostanzialmente come organo consultivo, e amministrativo per le nomine di alcune cariche entro la magistratura. Pochi mesi dopo, il governo Giolitti III firm\u00f2 la legge 689 dello stesso anno, che defin\u00ecva e inquadrava il nuovo organo, anche se ovviamente, agendo la magistratura in nome del Re, i suoi componenti si configuravano come dipendenti del governo.\nLe sue funzioni rimasero grosso modo invariate fino alla Costituzione Repubblicana, che ne trasformava radicalmente i poteri da organo consultivo-amministrativo presso un ministero, ad organo di governo autonomo della Magistratura.\nIl C.S.M. si \u00e8 insediato ufficialmente il 18 luglio 1959 e ha tenuto la sua prima riunione, presso il palazzo del Quirinale, dove \u00e8 restato sino al 1962, quando fu trasferito presso l'attuale sede di Palazzo dei Marescialli, in piazza dell'Indipendenza 6.\nLe prime donne a diventare componenti del Consiglio Superiore della Magistratura furono nel 1981 la professoressa Ombretta Fumagalli Carulli e la professoressa Cecilia Assanti, entrambe elette dal Parlamento. Soltanto nel 1986 fu eletta dagli stessi magistrati Elena Paciotti.\nCome \u00e8 stato osservato da una analisi sociologica, ancora oggi, dopo pi\u00f9 di cinquantanni dall'ingresso in magistratura delle donne, la componente femminile all'interno dell'organo di autogoverno della magistratura non ha ancora acquisito un ruolo numericamente rilevante.\nDescrizione.\nIl CSM \u00e8 organo di autogoverno con lo scopo di garantire l'autonomia e l'indipendenza della magistratura dagli altri poteri dello Stato, in particolare da quello esecutivo, secondo il principio di separazione dei poteri espresso nella Costituzione della Repubblica italiana. In particolare \u00e8 un organo di rilievo costituzionale, e si fa riferimento ad esso nella Costituzione italiana agli articoli , , e .\nLa dottrina per anni si \u00e8 divisa sulla natura di organo costituzionale oppure meramente di rilievo costituzionale del Consiglio Superiore della Magistratura, sino a quando la Corte costituzionale si \u00e8 pronunciata al riguardo attribuendole la prima natura; ma, soprattutto, \u00e8 stata problematica l'individuazione delle specifiche disfunzioni del Consiglio. Infatti, l'esercizio di alcuni poteri e funzioni da parte del Consiglio, non esplicitamente menzionati nella Costituzione, ha pi\u00f9 volte causato tensioni con settori del mondo politico. \u00c8 questo il caso di quelle che un\u2019autorevole dottrina definisce \"funzioni di rappresentanza del potere giudiziario nei rapporti con gli altri poteri\", come, ad esempio, fare proposte al ministro sulle materie di sua competenza, dare pareri sui disegni di legge in qualsiasi modo attinenti all'organizzazione della giustizia (si veda l'articolo 10 della legge 24 marzo 1958 n. 195) e, pi\u00f9 in generale, il potere di pronunciarsi manifestando la propria opinione su qualsiasi vicenda possa interessare il funzionamento della giustizia.\nFunzioni.\nAll'art. 110, la Costituzione assegna al ministro della giustizia il compito di curare \"l'organizzazione e il funzionamento dei servizi relativi alla giustizia\", ferme restando le competenze del CSM; l'art. 101, comma 2, inoltre, garantisce la piena autonomia e indipendenza dei giudici da ogni altro potere dichiarando che essi \"sono soggetti soltanto alla legge\". Il Consiglio superiore della magistratura \u00e8 l'organo che assicura l'autonomia dell'ordine giudiziario, e quello a cui compete l'autogoverno dei magistrati ordinari, civili e penali.\nAd esso spettano, infatti, le competenze in materia di assunzioni, assegnazioni e trasferimenti, promozioni e provvedimenti disciplinari nei riguardi dei magistrati ordinari (i magistrati amministrativi, contabili e militari hanno propri organi di governo).\nLe funzioni di autogoverno del Consiglio superiore della magistratura quindi in materia di stato giuridico dei magistrati, riguardano:\nContro tali provvedimenti \u00e8 ammesso il ricorso al TAR Lazio ed in secondo grado al Consiglio di Stato. Fa eccezione l'assegnazione di sanzioni disciplinari da parte della Sezione disciplinare del CSM. In questo caso il procedimento ha natura giurisdizionale, \u00e8 strutturato come un processo regolato dalle norme del codice di procedura penale ed \u00e8 definito con una sentenza avverso la quale \u00e8 possibile proporre ricorso alle Sezioni Unite della Cassazione.\nComposizione.\nIl Consiglio superiore della magistratura \u00e8 composto da 27 membri e presieduto dal Presidente della Repubblica che vi partecipa di diritto. Altri membri di diritto sono il primo presidente e il procuratore generale della Corte suprema di cassazione. Gli altri 24 componenti sono eletti per i 2/3 da tutti i magistrati ordinari tra gli appartenenti a tutte le componenti della magistratura (membri togati, 16) e per 1/3 dal Parlamento riunito in seduta comune tra i professori universitari in materie giuridiche e avvocati che esercitano la professione da almeno quindici anni (membri laici, 8). Con la presenza di questi ultimi i costituenti vollero impedire che l'autonomia e l'indipendenza della magistratura si trasformasse nella creazione di una specie di casta separata da tutti i poteri dello Stato e gelosa dei suoi privilegi.\nLa stessa ragione ha spinto ad attribuire la presidenza del collegio al capo dello Stato, anche se bisogna aggiungere che tale presidenza ha prevalente carattere formale e simbolico, visto che il CSM elegge, tra i membri laici, un vicepresidente che svolge concretamente tutti i compiti connessi alla presidenza del collegio. La Costituzione non stabilisce direttamente quanti debbano essere i componenti del CSM, ma si limita a stabilirne la composizione percentuale.\nAttualmente i membri togati sono 16 (2 sono giudici di Cassazione, 4 sono magistrati requirenti, 10 sono giudici di merito) e quelli laici sono 8. La carica di consigliere \u00e8 incompatibile con quella di parlamentare o di consigliere regionale. Il Consiglio elegge il vicepresidente tra i membri eletti dal Parlamento. I membri elettivi del Consiglio durano in carica quattro anni e non sono immediatamente rieleggibili. Spetta, dunque, alla legge ordinaria determinare quanti sono i componenti e come sono eletti.\nLa materia \u00e8 regolata dalla legge 24 marzo 1958, n. 195, pi\u00f9 volte modificata, da ultimo con la legge 28 marzo 2002, n. 44. La riforma del 2002, novellando il testo della legge 195/1958, \nDa un lato, si \u00e8 ridotto il numero dei membri elettivi del Consiglio da 30 a 24. Dall'altro lato, si \u00e8 radicalmente modificato il meccanismo elettorale della componente togata, prevedendo la candidatura dei magistrati a titolo individuale e non pi\u00f9 nell'ambito di liste contrassegnate da un logo ed istituendo tre collegi nazionali distinti, rispettivamente, per l'elezione, come si \u00e8 detto, di due magistrati di legittimit\u00e0, dieci giudici di merito e quattro pubblici ministeri presso uffici di merito.\nFunzionamento e processi decisionali.\nIl Consiglio Superiore della Magistratura \u00e8 un organo collegiale.\nAl suo interno \u00e8 composto da Commissioni, formate dai Consiglieri togati e laici. Le Commissioni hanno un potere di proposta nei confronti dell'Assemblea Plenaria (cd. Plenum) di cui fanno parte tutti i consiglieri eletti ed i membri di diritto.\nOgni Commissione pu\u00f2 formulare una o pi\u00f9 proposte al Plenum cui compete l'approvazione definitiva. In seguito alla Riforma regolamentare del 2016 , le Commissioni sono dieci, cui va aggiunta la Sezione disciplinare per i magistrati ordinari.\nCommissioni.\nIl CSM \u00e8 diviso in dieci commissioni:\nRapporto con la politica.\nPi\u00f9 volte si sono generate forti tensioni in occasione di interventi del Consiglio a tutela dell'indipendenza e dell'autonomia della magistratura di fronte ad attacchi provenienti dall'esterno, specialmente dal mondo politico; \u00e8 anche questo il caso dell'adozione di atti normativi (o paranormativi) da parte del Consiglio. Nel campo politico si \u00e8 assistito, invece, a tentativi di circoscrivere questa attivit\u00e0 consiliare di produzione normativa: a questo tendeva il progetto di legge costituzionale adottato dalla Commissione parlamentare per le riforme costituzionali (Commissione D'Alema della XIII legislatura, mai approvato), che peraltro prevedeva che il Consiglio superiore della magistratura ordinaria fosse composto di una sezione per i giudici e di una sezione per i pubblici ministeri.\nIl Consiglio superiore della magistratura non \u00e8 titolare di funzioni di indirizzo politico e quindi non svolge alcun ruolo politico, propriamente inteso. Ed invero, il CSM non fissa e non persegue obiettivi politici, ma \u00e8 titolare, per Costituzione, della funzione di governare l'ordine giudiziario, di cui tutela l'autonomia e l'indipendenza. Tuttavia, il CSM \u00e8 stato accusato da alcuni esponenti politici di esercitare un ruolo che la Costituzione non gli assegnerebbe, estendendo i propri poteri fino a farli entrare in conflitto con quelli di Parlamento e Governo.\nLa critica si indirizza soprattutto su due tipologie di atti del CSM:\nSingoli componenti del CSM e l'Associazione nazionale magistrati sono pi\u00f9 volte intervenuti a difesa delle attribuzioni del Consiglio.\nEd invero, quanto alle cosiddette \"pratiche a tutela\", altri osservano che, nel nostro ordinamento, se ogni cittadino \u00e8 titolare del diritto di manifestare liberamente il proprio pensiero e, quindi, anche di sottoporre a critica i provvedimenti giudiziari, non \u00e8 tuttavia ammissibile che tale critica trasmodi nella delegittimazione del singolo magistrato che ha emesso il provvedimento. In tale contesto, pertanto, pienamente legittimo, oltre che opportuno, appare l'intervento dell'organo di autogoverno che, al di l\u00e0 della pur doverosa tutela dell'onorabilit\u00e0 del singolo magistrato oggetto della censura, tende a riaffermare il principio costituzionale dell'autonomia e dell'indipendenza della Magistratura nel suo insieme. Al riguardo, inoltre, va detto che il regolamento interno del CSM, che porta la firma del Presidente della Repubblica, prevede esplicitamente le pratiche a tutela.\nQuanto poi alla critica concernente la facolt\u00e0 per il CSM di esprimere \"pareri\" in ordine all'attivit\u00e0 legislativa del Parlamento, bisogna notare che la legge istitutiva del Consiglio superiore della magistratura (L. 24 marzo 1958, n.195) prevede espressamente che il Consiglio \"d\u00e0 pareri al Ministro, sui disegni di legge concernenti l'ordinamento giudiziario, l'amministrazione della giustizia e su ogni altro oggetto comunque attinente alle predette materie.\" E del resto, si tratterebbe di un'attivit\u00e0 doverosa del CSM, il quale, secondo detta tesi, \u00e8 tenuto ad esprimere il parere al ministro della giustizia perch\u00e9 questi, qualora lo ritenga, ne tenga conto nella sua interlocuzione con il Parlamento. Le critiche all'uso della prassi dei \"pareri\" come strumento di autodifesa, sostengono che in tal modo si formerebbe un organismo senza nessun controllo da parte del Parlamento.\nLa legge che regola il funzionamento del Consiglio superiore della magistratura prevede la facolt\u00e0 del ministro della Giustizia di formulare richieste e osservazioni sulle materie di competenza propria del Consiglio superiore della magistratura; egli pu\u00f2 partecipare alle sedute del Consiglio quando ne \u00e8 richiesto dal Presidente o quando lo ritiene opportuno per fare comunicazioni o dare chiarimenti. Inoltre il ministro ha facolt\u00e0 di chiedere ai capi delle Corti informazioni circa il funzionamento della giustizia ed esprime il concerto sulla nomina dei capi degli uffici giudiziari. Se il ministro della Giustizia ha la facolt\u00e0 di promuovere l'azione disciplinare, compete per\u00f2 al Consiglio superiore della magistratura pronunciarsi sulle azioni promosse dal ministro.\nLa revisione dell'ordinamento giudiziario, che ha dato luogo nel 2006 ai cosiddetti \"decreti Castelli\", intendeva tra l'altro disciplinare puntualmente gli illeciti disciplinari, oltre a realizzare un decentramento delle funzioni del CSM nei confronti dei consigli giudiziari, per consentire un pi\u00f9 proficuo rapporto tra organi di autogoverno e singoli uffici, in particolare nell'ambito dell'organizzazione tabellare. I consigli giudiziari ed il Consiglio superiore della magistratura gi\u00e0 ora esercitano un controllo sulle modalit\u00e0 di distribuzione del lavoro fra i magistrati componenti di un medesimo ufficio e sulle modalit\u00e0 di organizzazione del lavoro all'interno dei diversi uffici giudiziari, sanzionando eventualmente scelte di privilegio o di favore; per questa via \u00e8 anche possibile impedire che l'assegnazione della trattazione di un singolo affare giudiziario o di un determinato procedimento avvenga in maniera arbitraria a singoli magistrati.\nAl Consiglio superiore della magistratura spetta anche, su proposta del ministro di Grazia e Giustizia, il compito di individuare l'elenco delle sedi disagiate per le quali provveder\u00e0 a deliberare il trasferimento dei magistrati in quelle sedi. Per trasferimento e destinazione d'ufficio si intende il cambiamento della sede di servizio che non sia stata chiesta dal magistrato, anche se quest'ultimo ha manifestato il consenso o la disponibilit\u00e0, e che determini lo spostamento nelle sedi disagiate. Il trasferimento deve comportare il cambiamento di Regione ed una distanza superiore a centocinquanta chilometri dal posto in cui l'uditore giudiziario abbia svolto il tirocinio o il magistrato abbia prestato servizio. Gli uffici giudiziari considerati sedi disagiate sono quelli della Basilicata, della Calabria, della Sicilia e della Sardegna, dove si sia verificata la mancata copertura dei posti messi a concorso. Devono ricorrere almeno due di questi requisiti: vacanze superiori al 50% dell'organico, elevato numero di affari penali soprattutto relativi alla criminalit\u00e0 organizzata ed elevato numero di affari civili in rapporto alla consistenza del distretto e alla consistenza degli organici.\nDal 1993, il Consiglio superiore della magistratura proibisce ai magistrati l'appartenenza alla massoneria.\nMembri in carica.\nDel CSM, come detto in precedenza, fanno parte 24 consiglieri elettivi, 8 laici e 16 togati (di cui 2 per la giurisdizione di legittimit\u00e0, 4 per il pubblico ministero, 10 per le giurisdizioni di merito); a questi vanno aggiunti i tre membri di diritto: il Capo dello Stato (Presidente di diritto del CSM), il primo presidente e il procuratore generale della Corte di cassazione.\nNella seduta del 19 luglio 2018 sono stati eletti gli otto membri cosiddetti \"laici\" dal Parlamento in seduta comune.\nNella giornata del 12 luglio 2018 i magistrati ordinari hanno provveduto ad eleggere i membri di loro spettanza."}
{"id": "107979", "revid": "287204", "url": "https://it.wikipedia.org/wiki?curid=107979", "title": "Slalom", "text": "Il termine slalom fa riferimento a una gara sportiva nella quale i concorrenti devono completare un percorso, nel minor tempo possibile, passando attraverso dei punti obbligati chiamati porte. Il saltare una porta provoca normalmente una penalit\u00e0 di tempo o una squalifica. La parola slalom deriva dal termine norvegese slal\u00e5m: \"sla\" significa declivio ripido, e \"l\u00e5m\" significa pista da sci.\nProve di slalom esistono in diversi sport:"}
{"id": "107980", "revid": "1632387", "url": "https://it.wikipedia.org/wiki?curid=107980", "title": "Marge Simpson", "text": "Marjorie Jacqueline Bouvier Simpson, conosciuta semplicemente come Marge Simpson, \u00e8 un personaggio immaginario ed uno dei protagonisti della serie cartoon \"I Simpson\", \u00e8 la moglie di Homer Simpson e madre di Bart, Lisa e Maggie, oltre che sorella minore di Patty e Selma Bouvier e figlia di Jacqueline Bouvier e Clancy Bouvier. Il suo personaggio ricalca lo stereotipo della moglie e madre americana: \u00e8 paziente, dolce, comprensiva e dedita alla casa ed alla famiglia. Nonostante la sua attivit\u00e0 di casalinga, ha avuto diverse esperienze di rilievo. La doppiatrice della serie originale \u00e8 Julie Kavner, mentre la voce italiana \u00e8 stata fino alla 22\u00aa stagione di Li\u00f9 Bosisio, mentre successivamente la voce del personaggio \u00e8 di Sonia Scotti.\nApparve per la prima volta, insieme al resto della sua famiglia, in \"The Tracey Ullman Show\", nel corto \"Good Night\" il 19 aprile 1987. Marge \u00e8 stata creata e disegnata dal fumettista Matt Groening mentre era in attesa nell'ufficio di James L. Brooks. Groening era stato chiamato a creare una serie di cortometraggi basati sul fumetto \"Life in Hell\", ma invece decise di creare un nuovo gruppo di personaggi. La denominazione del personaggio deriva dal nome della madre del creatore: Margaret \"Marge\" Groening. Dopo essere apparsa sul \"Tracey Ullman Show\" per tre anni, la famiglia Simpson ebbe una propria serie su Fox, che ha debuttato il 17 dicembre 1989.\nA Julie Kavner, che era un membro del cast originale del The Tracey Ullman Show, \u00e8 stato chiesto di doppiare Marge in modo che non sarebbero state necessarie altre doppiatrici. Kavner ha vinto numerosi premi per aver doppiato Marge, tra cui un Emmy Award come miglior doppiaggio nel 1992. Nel 2000, Marge, insieme al resto della sua famiglia, ha ricevuto una stella sulla Hollywood Walk of Fame.\nIl personaggio.\nMarge Simpson \u00e8 la tipica madre da sitcom, spesso si dimostra ingenua e credulona, ma anche amorevole, perbenista e molto giudiziosa e protettiva nei confronti dei figli.\nMarge trascorre la maggior parte del suo tempo facendo lavori domestici, badando a Maggie, dando consigli a Lisa, e a disciplinare Bart oltre a difenderlo dall'ira di Homer. Nonostante questo, durante la serie ha avuto qualche piccolo problema con l'alcool, il gioco d'azzardo e la giustizia (\u00e8 stata in carcere per furto) ma si \u00e8 trattato solo di eventi sporadici, che comunque nella serie non intaccano la sua buona reputazione. In una puntata dell'ottava stagione, viene rivelato che Marge \u00e8 stata in carcere tre volte.\nPoliticamente, Marge generalmente \u00e8 in sintonia con il Partito Democratico (in una puntata afferma di aver votato due volte per Jimmy Carter e in un'altra sostiene la governatrice democratica dello Stato in cui si trova Springfield, Mary Bailey, contro il signor Burns), come la figlia Lisa, con cui ha un rapporto profondo, dovuto anche alle loro somiglianze caratteriali, anche se rispetto alla figlia Marge appare pi\u00f9 moralista e conservatrice. Nell'episodio \"Homer il Max-imo\" Marge ha la \"fortuna\" di condividere un ballo col Presidente Bill Clinton (era in carica al momento dell'uscita dell'episodio). Marge va molto d'accordo anche con Bart (che soprannomina \"Il mio ometto tutto speciale\") e lo aiuta spesso quando si caccia nei guai. Nonostante sia caratterialmente molto diversa da Homer, Marge ama molto il marito (a volte lo chiama \"Papino\"), che ha conosciuto al liceo, e riesce sempre a risolvere e superare le varie crisi matrimoniali che affronta con lui.\nMarge \u00e8 l'unico membro della famiglia Simpson che d\u00e0 importanza alla chiesa (tanto da trascinare, spesso contro la loro volont\u00e0, il marito ed i figli in chiesa la domenica mattina), \u00e8 un'attivista convinta, coinvolta nelle cause pi\u00f9 disparate (in una puntata riesce a far sospendere lo show \"Grattachecca e Fichetto\", da lei considerato troppo violento, e in un'altra intenta una causa contro la ditta produttrice di zucchero \"Garth Amore di Mamma\", perch\u00e9 responsabile dell'obesit\u00e0 dei suoi concittadini). Ha notevoli capacit\u00e0 atletiche (in una puntata riesce a diventare poliziotta, per poi rinunciare alla divisa a causa della palese corruzione del commissario e dei suoi uomini) e conosce perfettamente la lingua francese. In alcune occasioni mostra un profondo amore per l'arte e la musica classica. Non sopporta le seconde strofe delle canzoni di Natale. In alcune puntate manifesta convinzioni religiose molto marcate, per quanto mai al livello di quelle del vicino, Ned Flanders: quando Homer, nella puntata \"Homer l'eretico\", decide di non frequentare pi\u00f9 la chiesa, Marge mette in chiaro di essere pronta ad anteporre la propria fede al marito; cos\u00ec come, nell'episodio \"Lei di poca fede\", in cui Lisa si converte al buddismo, Marge non si da pace, volendo che almeno un Simpson vada in paradiso; infine, nell'episodio \"Padre, figlio e spirito pratico\", Marge vede come Bart abbia iniziato a mettere in pratica gli insegnamenti della scuola cattolica nella quale \u00e8 stato iscritto e lei, allora, esprime il timore che se il figlio dovesse diventare cattolico, allora finir\u00e0 in un paradiso diverso dal suo.\nNella puntata della 21\u00aa stagione, \"Il colore giallo\", rivela di essere di origine francese da parte di padre come tradisce d'altronde il suo cognome da nubile \"Bouvier\".\nNell'episodio \"Marge giocatrice\", della 18\u00aa stagione, Marge dichiara di festeggiare il compleanno lo stesso giorno di Randy Quaid, il 1\u00ba ottobre.\nAspetto.\nLa caratteristica principale di Marge sono i suoi lunghi capelli blu, che tiene raccolti in un'acconciatura \"a torre\" (o \"cofana\", in inglese \"beehive\"), derivante da un misto tra quella della moglie di Frankestein e quella che Margaret Groening portava da giovane. Colore e acconciatura sono rimasti invariati sin da quando Marge era bambina, fino al momento in cui, come viene raccontato nell'episodio \"Come non eravamo\", poco prima di incontrarsi con il giovanissimo Homer, tent\u00f2 di stirarli (con un ferro da stiro), finendo per bruciarli e presentandosi all'appuntamento con il suo futuro marito bruna (non venendo quindi riconosciuta da Homer nel loro successivo incontro, avvenuto al liceo). Nell'episodio \"I segreti di un matrimonio felice\", infatti, Homer rivela che i capelli di Marge sono \"grigio mulo\" dall'et\u00e0 di 17 anni, e che in realt\u00e0 sono tinti come poi si vede nell'episodio \" L'azzurro e il grigio\" della 22\u00aa stagione.\nHa gli occhi marrone (rivelato nella puntata Millhouse l'orfanello), \u00e8 mancina anche se lo ha sempre nascosto per non sembrare strana agli occhi degli altri (rivelato nella puntata \"Un incontro con il curling)\", e ha tatuato sul sedere il nome di suo marito (rivelato nell'episodio Homer il Max-imo), tatuaggio fatto quando i due erano ancora fidanzati.\nAfferma lei stessa, nell'episodio Nati per essere sfrenati (La scappatella di Marge), di avere il 47 di piede, quando chiede un paio di scarpe al bancone della pista di bowling, inoltre, in un'altra puntata, si scopre che ha i piedi palmati (un suo grande segreto).\nNella puntata \"Fuma che ti danza\" nella 19\u00aa stagione, Marge rivela a Lisa che le \u00e8 cresciuto un seno per volta, rovinandole l'equilibrio e di conseguenza la carriera da ballerina.\nGeneralmente indossa un vestito lungo di colore verde che le arriva fino ai polpacci, un paio di scarpe e una collana di perle, questi ultimi entrambi di colore rosso. Solo per andare in chiesa, nelle occasioni speciali o quando fa sport cambia il suo look.\nTalenti.\nMarge \u00e8 una pittrice di talento. Durante l'adolescenza era innamorata di Ringo Starr e dipinse un grande numero di suoi ritratti. Gli ha anche scritto, ma ha ricevuto una risposta solo 25 anni pi\u00f9 tardi. Dopo aver trovato dei vecchi dipinti di Ringo, Lisa la incoraggia a iscriversi a un concorso d'arte in cui il suo ritratto di Homer ubriaco addormentato sul divano infatti vince un concorso artistico locale. Viene poi assunta da Burns per fare un ritratto di lui. Marge \u00e8 anche una cuoca di talento, infatti una volta avvia un'impresa di Pretzel, che fiorisce con l'aiuto della mafia.\n\u00c8 famosa per le sue favolose braciole di maiale, il piatto preferito di Homer. Nel corso della serie ha avuto anche diversi lavori come agente immobiliare o imprenditrice, che sono durati poco a causa della sua grande onest\u00e0. \u00c8 stata poliziotta, pasticcera, falegname e in una puntata si dedica al culturismo (essendo stata vittima di uno scippo si chiude in cantina e qui trova dei pesi abbandonati da suo marito). Nella 19\u00aa stagione si scopre che \u00e8 laureata.\nImpatto culturale.\nIl 1\u00ba ottobre 1990 la rivista statunitense \"People\" riport\u00f2 un'intervista dell'allora first lady americana Barbara Bush nella quale veniva criticata la famiglia Simpson. Gli autori della serie decisero quindi di rispondere alla critica inviando una lettera formale alla first lady.\nLa risposta di Washington non si fece attendere e, dimostrando un buon senso dell'umorismo, Barbara Bush rispose a sua volta con una lettera:"}
{"id": "107982", "revid": "2", "url": "https://it.wikipedia.org/wiki?curid=107982", "title": "Macromolecole", "text": ""}
{"id": "107983", "revid": "1782831", "url": "https://it.wikipedia.org/wiki?curid=107983", "title": "Orologio da tasca", "text": "L'orologio da taschino, comunemente chiamato in gergo \"cipolla\" o \"orologio a cipolla\", \u00e8 un tipo di orologio di piccole dimensioni, adatto per essere tenuto in tasca, particolarmente diffuso prima dell'avvento dell'orologio da polso nella seconda met\u00e0 del XIX secolo.\nSolitamente \u00e8 dotato di una catenella ed il quadrante \u00e8 protetto da un coperchio. La cassa pu\u00f2 essere realizzata in metalli preziosi e artigianalmente lavorata. Anche il quadrante pu\u00f2 essere decorato, smaltato o rifinito elegantemente in altri modi.&lt;br&gt; Questi orologi sono sovente oggetto di collezionismo.\nStoria.\nLa possibilit\u00e0 di realizzare orologi portatili si ebbe solamente dopo l'invenzione del sistema a bilanciere, dell'alimentazione a molla e di opportuni scappamenti nel XV secolo.\nSi dice che Enrico VIII d'Inghilterra tenesse un orologio da tasca appeso al collo con una catena. Questi orologi avevano solamente la lancetta delle ore, infatti la lancetta dei minuti sarebbe stata inutile \nNella seconda met\u00e0 del XIX secolo la miniaturizzazione e la produzione in serie dei componenti permise di realizzare orologi da tasca compatti e precisi. Questi orologi ebbero una notevole diffusione in un'ampia gamma di modelli fino agli anni quaranta del XX secolo, quando iniziarono a diffondersi gli orologi da polso meccanici prima ed elettronici poi.\nL'inventore \u00e8 Peter Henlein che ha inventato l'orologio da taschino detto \"cipolla\".\nTra i pi\u00f9 abili artigiani che realizzarono orologi da tasca si possono citare gli inglesi Charles Cabrier II (XVIII secolo) e James William Benson (XIX secolo).\nNei primi anni del '900 era molto diffuso tra le donne l'orologio Cylindre remontoir."}
{"id": "107986", "revid": "933835", "url": "https://it.wikipedia.org/wiki?curid=107986", "title": "Sallustio (disambigua)", "text": ""}
{"id": "107991", "revid": "1428919", "url": "https://it.wikipedia.org/wiki?curid=107991", "title": "Cronografo", "text": "Il cronografo \u00e8 un cronometro in grado di registrare il tempo misurato.\nLa necessit\u00e0 di misurare il tempo a partire da un esatto istante port\u00f2 infatti all'elaborazione dei primi cronografi medicali (su base 60 pulsazioni) per misurare il battito cardiaco, militari (per calcolare la distanza percorsa dai proiettili sparati dall'artiglieria sulla base della differenza tra momento dello sparo e dell'esplosione) e pi\u00f9 in generale per misurare la produzione oraria di qualsiasi attivit\u00e0 manifatturiera partendo dai dati unitari (tot pezzi al secondo = tot pezzi al minuto e all'ora).\nStoria.\nIl \u201cContatore di terzi\u201d di Louis Moinet \u00e8 riconosciuto e attestato da numerose perizie indipendenti come il primo cronografo della storia.\nIniziato nel 1815 e terminato nel 1816, si tratta di uno strumento di osservazione astronomica in cui la lancetta centrale, che compie un giro in un secondo, pu\u00f2 essere avviata, arrestata e rimessa a zero da un pulsante. \u00c8 completato da tre contatori: secondi, minuti e ore. Louis Moinet pu\u00f2 essere considerato inoltre il pioniere dell\u2019alta frequenza in orologeria, dato che questo esemplare genera 216.000 vibrazioni all\u2019ora, allo scopo di misurare il 60\u00ba di secondo. \u00c8 attualmente conservato a Neuch\u00e2tel, in Svizzera.\nPrima di lui, l\u2019orologiaio Hubert Sarton (1748-1828) aveva presentato alla societ\u00e0 di emulazione di Liegi un \u201corologio cronometrografico\u201d che potrebbe essere il precursore del cronografo moderno.\nSi ritiene che John Arnold padre (1736-1799) abbia lavorato alla progettazione dei contatori necessari all\u2019indicazione del 60\u00b0 di secondo.\nLa parola \u201cchronographe\u201d (cronografo) fu utilizzata per la prima volta in orologeria pi\u00f9 tardi da Nicolas-Mathieu Rieussec (1781-1866), orologiaio impiantato a Parigi, che cre\u00f2 e fece brevettare nel 1821 un sistema di misurazione di tempi brevi, mediante un quadrante girevole con sopra una lancetta fissa provvista di un piccolo serbatoio di inchiostro. La traccia di inchiostro lasciata sul quadrante permetteva di determinare l\u2019intervallo di tempo che si desiderava misurare.\nLouis-Fr\u00e9d\u00e9ric Perrelet (1781-1854) progett\u00f2 nel 1827 un orologio con due lancette dei secondi, una delle quali poteva essere arrestata a piacimento. Premendo una seconda volta il relativo pulsante la lancetta riprendeva la posizione che avrebbe avuto se non fosse stata arrestata. \u00c8 l\u2019antesignano dei sistemi a rattrappante moderni.\nVerso il 1836, Joseph Thaddeus Winnerl (1799-1886) invent\u00f2 il cuore del cronografo, una camma a forma di cuore che permetteva facilmente di rimettere a zero la lancetta dei secondi.\nInfine, nel 1861 Henri-Ferr\u00e9ol Piguet, che lavorava per la maison Nicole &amp; Capt a Londra, realizz\u00f2 il primo cronografo moderno, orologio provvisto di lancetta supplementare comandata da un pulsante unico che azionava l\u2019avvio, l\u2019arresto e l\u2019azzeramento "}
{"id": "107992", "revid": "2", "url": "https://it.wikipedia.org/wiki?curid=107992", "title": "Freising", "text": ""}
{"id": "107995", "revid": "36426", "url": "https://it.wikipedia.org/wiki?curid=107995", "title": "Viticoltura in Piemonte", "text": "La pagina raccoglie informazioni sul panorama vitivinicolo piemontese.\nZone di produzione.\nLanghe.\nLe Langhe sono anzitutto un importante centro di viticoltura e vinificazione, dove spiccano numerose variet\u00e0 di vino (in larga parte soggette a certificazioni DOC e DOCG), quali Barolo, Nebbiolo, Barbaresco, Dolcetto d'Alba, Dolcetto di Dogliani, Barbera d'Alba, Pelaverga di Verduno.\nMonferrato.\nIl Monferrato \u00e8 una delle pi\u00f9 note regioni vinicole italiane nel mondo, soprattutto per quel che riguarda i vini rossi e gli spumanti.Il clima secco di tipo continentale con estati calde tendenti alla siccit\u00e0 e inverni particolarmente freddi e la particolare conformazione idrogeologica dei terreni sono favorevoli alla viticoltura, che peraltro \u00e8 dominante in tutto il territorio, facendo diventare il vino non solo un elemento di ricchezza economica dell'intera regione, ma anche e soprattutto un vero simbolo della cultura e della tradizione Monferrina. La capillare diffusione dei vitigni autoctoni e conseguentemente di una molteplice variet\u00e0 di vini, ne sono testimoni.\nRoero.\nIl Roero \u00e8 assai noto per la produzione di vini di alta qualit\u00e0 tra i quali:\nIl territorio al pari delle vicine Langhe \u00e8 anche nota meta turistica in ambito eno-gastronomico e culturale per i tanti castelli e antichi borghi che costellano il suo piccolo territorio.\nColli tortonesi.\nI colli tortonesi, incuneati tra Monferrato e Oltrep\u00f2 pavese, sono conosciuti principalmente per i vini, tra cui spicca il Timorasso.\nVitigni.\nAutoctoni.\nIn biologia una specie autoctona \u00e8 una specie che si \u00e8 originata ed evoluta nel territorio in cui si trova.\nAlloctoni.\nIn biologia una specie alloctona \u00e8 una specie che, a causa dell'azione dell'uomo, vive o \u00e8 coltivata in un territorio diverso dal suo areale storico. Nei vegetali spesso si parla di \"specie naturalizzata\".\nVini.\nIGT.\nIn Piemonte non sono previsti vini IGT\nTurismo.\nIl turismo enogastronomico si sviluppa su percorsi che attraversano i vigneti:"}
{"id": "108000", "revid": "1446238", "url": "https://it.wikipedia.org/wiki?curid=108000", "title": "Targhe d'immatricolazione dell'Austria", "text": "Le targhe d'immatricolazione dell'Austria sono destinate ai veicoli immatricolati nel Paese centro-europeo.\nSistema introdotto nel 1990.\nNelle targhe automobilistiche emesse in Austria, generalmente con fondo bianco e caratteri neri disposti su una o due righe, la banda blu con le dodici stelle, gialle e disposte in cerchio, simbolo dell'Unione europea e la sigla automobilistica internazionale A di colore bianco (presente a partire da novembre del 2002), precede la sigla del distretto (composta da una o due lettere), lo stemma dello Stato federato (non presente nelle targhe con codici speciali) e una serie alfanumerica. Due sottili bande orizzontali rappresentano i colori della bandiera austriaca. Le citt\u00e0 pi\u00f9 popolose hanno due sigle identificative: una per il distretto urbano e una per il distretto extraurbano. Qualora una targa non sia pi\u00f9 facilmente leggibile, il proprietario del veicolo \u00e8 tenuto a richiederne una nuova all'ufficio di immatricolazione distrettuale. Le dimensioni delle targhe sono le seguenti:\nVeicoli elettrici.\nDal 1\u00ba aprile 2017 le targhe degli autoveicoli e dei motoveicoli alimentati con un motore elettrico puro si contraddistinguono per le lettere e le cifre di colore verde su fondo bianco; i ciclomotori hanno anche il bordo verde.\nTarghe personalizzate.\n\u00c8 possibile richiedere targhe personalizzate, il cui costo ammonta a circa 230 \u20ac; diversamente da quelle ordinarie, la sigla del distretto e lo stemma del \"Land\" sono seguiti da un massimo di sette o sei caratteri (lettere e/o cifre, con eventuale spazio incluso) a seconda che la sigla distrettuale sia composta rispettivamente da una o due lettere; non vengono utilizzate lettere con segni diacritici n\u00e9 la \"Q\". Talvolta anche i mezzi pubblici usano piatti d'immatricolazione personalizzati: per esempio l'autobus con matricola interna 450 dell'azienda \"IVB\" del distretto urbano di Innsbruck avr\u00e0 come targa codice_1. Sono vietate le seguenti combinazioni che alludono al terrorismo, al nazismo o a movimenti razzisti: HH (iniziali di \"Heil Hitler\"), 88 (cifre che corrispondono alla doppia \"H\", ottava lettera dell'alfabeto latino), BH (acronimo di \"Blood &amp; Honour\", gruppo musicale neonazista), IS (lettere che stanno per \"Islamic State\"), FG (sigla che equivale a \"F\u00fchrer Geburtstag\", cio\u00e8 \"compleanno del F\u00fchrer\"), SS, 1919 (cifre che corrispondono alla diciannovesima lettera dell'alfabeto ripetuta due volte, ossia \"SS\"), WAW (iniziali di \"White Aryan War\", gruppo online di estrema destra) e 420 (numero allusivo al giorno e mese di nascita di Hitler, 20/4).\nVeicoli corazzati dell'esercito.\nDal 1999 sui veicoli corazzati dell'esercito, che non siano stati immatricolati in precedenza, sono dipinte targhe che si contraddistinguono per la bandiera nazionale a sinistra al posto della banda blu UE, seguita da un numero di cinque cifre che parte da 00001, un trattino ed una lettera od un numero identificativo della categoria (vedi \"infra\"); i caratteri sono bianchi su fondo nero.Per i blindati da combattimento \"ATF Dingo\", dal 2009 vengono emesse targhe con colori invertiti, cio\u00e8 a caratteri neri su fondo bianco, e di alluminio come quelle ordinarie. Nelle targhe posteriori, su doppia linea, in alto sono posizionate la bandiera e le prime due cifre, mentre le restanti tre cifre, il trattino e la lettera \"D\" si trovano sulla linea inferiore.\nFormato senza banda blu.\nDal 1990 a novembre del 2002 venivano utilizzate targhe di formato identico a quello in uso oggi, senza per\u00f2 la banda blu dell'Unione europea. I proprietari dei veicoli immatricolati nel periodo sopra specificato hanno dovuto incollarla a sinistra della targa anteriore e posteriore.\nSistema utilizzato dal 1947 al 1990.\nDal 1947 al 1990 le targhe erano nere con caratteri bianchi e misuravano 460 \u00d7 120 mm. L'unica lettera (soltanto la sigla del \"Land\" Stiria ne aveva due, la seconda delle quali minuscola), indicante lo Stato federato dove il veicolo era stato immatricolato, era seguita da un numero composto da un massimo di sei cifre; prima delle ultime tre era posizionato un punto, non presente nelle targhe su doppia riga per motocicli e ciclomotori. Nei \"L\u00e4nder\" che avevano esaurito tutte le combinazioni numeriche possibili, dal 1\u00ba ottobre 1972 la serie divent\u00f2 alfanumerica, cio\u00e8 al posto della cifra corrispondente alle centinaia (cio\u00e8 la prima dopo il punto) venne assegnata una delle seguenti lettere: A, C, E, J, M, R, U, X, Y, Z (es.:codice_2). Dal 23 gennaio 1981 furono utilizzate tutte le lettere dell'alfabeto tranne B, I, O, Q e W. Nelle targhe dei veicoli immatricolati nell'Alta Austria, per evitare che la lettera \"O\" venisse letta come la cifra \"0\", si inseriva un trattino prima delle cifre. Le targhe colorate avevano lo stesso significato di quelle emesse dal 1990. Le targhe dei motocicli di cilindrata non superiore a 50 cm\u00b3 ma pi\u00f9 veloci dei ciclomotori avevano fondo nero e scritte bianche come quelle ordinarie, dalle quali si differenziavano unicamente per una fascia arancione riflettente sotto la targa. Le targhe dei rimorchi si distinguevano per il bordo rosso.\nLe sigle automobilistiche e i \"L\u00e4nder\" corrispondenti erano i seguenti:\nTarghe e sigle automobilistiche dell'Impero austro-ungarico.\nFin dal 1906 l'Austria usava targhe bianche che si componevano di una combinazione in nero formata dalla lettera identificativa del \"Land\" seguita dal numero di serie, tenendo presente per\u00f2 la particolarit\u00e0 per cui le migliaia erano indicate con numeri romani. Le lettere non erano le iniziali dei nomi degli attuali \"L\u00e4nder\", ma erano state assegnate in ordine alfabetico seguendo un immaginario itinerario attraverso l'impero. All'imperatore Carlo I erano riservate autovetture le cui targhe avevano il solo stemma della corona dell'Austria o dell'Ungheria su fondo bianco. Le aree d'immatricolazione e le rispettive sigle erano le seguenti:\nTale sistema fu mantenuto fino al 1930, anche dopo il disastro della Grande Guerra. Per il nuovo \"Land\" del Burgenland, ceduto dall'Ungheria nel 1921, venne riciclata la lettera \"M\" rimasta libera. I piatti d'immatricolazione dei veicoli di proprietari stranieri, in visita o missione diplomatica nell'impero, si distinguevano per una lettera rossa al termine della serie alfanumerica: una G in Bosnia-Erzegovina, una U in Ungheria ed una Z nelle restanti aree d'immatricolazione sopra elencate."}
{"id": "108001", "revid": "125207266", "url": "https://it.wikipedia.org/wiki?curid=108001", "title": "Maggie Simpson", "text": "Margaret Evelyn Lenny Simpson, conosciuta semplicemente come Maggie Simpson, \u00e8 un personaggio immaginario ed \u00e8 uno dei protagonisti della serie animata \"I Simpson\". \u00c8 la pi\u00f9 piccola componente della famiglia Simpson, figlia di Homer e Marge e sorella minore di Bart e Lisa.\nIl personaggio.\nAspetto fisico.\nDurante tutte le serie Maggie \u00e8 presentata come una bambina di poco pi\u00f9 di un anno, anche se apparentemente dimostra meno della sua et\u00e0, dato che ha sempre il ciuccio rosso in bocca, cammina a carponi e quando \u00e8 in piedi cade spesso in avanti. Ha parlato solo per pochi secondi (nell'episodio della 28\u00aa stagione \"Familiari e amici\") durante una seduta collettiva di psicoterapia ma nessuno della famiglia se n' \u00e8 accorto in quanto intenti a litigare tra loro ed ha deciso quindi di non parlare mai pi\u00f9.\n\u00c8 vestita quasi sempre con una tutina di colore azzurro e un fiocchetto al centro della testa sempre di colore azzurro e ha la stessa pettinatura di Lisa. In qualche occasione, nei periodi invernali, indossa un cappottino arancione a forma di stella.\nVoci.\nNella serie regolare Maggie ha parlato in poche occasioni. pronunciando la parola \"pap\u00e0\", senza per\u00f2 essere sentita da nessuno dei membri della famiglia. Per sottolineare l'eccezionalit\u00e0 dell'evento \u00e8 stata chiamata Elizabeth Taylor per il doppiaggio. In un'altra occasione Maggie ha pronunciato le parole \"Pap\u00e0-paparinolo\", rivolte a Ned Flanders che l'aveva adottata, ma questa \u00e8 solo un'allucinazione di Bart e Lisa, terrorizzati dal fatto che loro sorella - in quell'episodio - potesse diventare una Flanders.\nHa pronunciato due brevi frasi anche negli special di Halloween \"La paura fa novanta V\" e IX e nel lungometraggio della serie animata, nel finale, ha pronunciato la parola \"continua\". Infine nell'episodio dove Bart scappa di casa dopo aver rovinato la festa del ringraziamento (dando fuoco al centrotavola di Lisa), si sente Maggie pronunciare la frase \"\u00c8 colpa tua se non so parlare!\". Nell'edizione italiana, il personaggio \u00e8 quasi sempre doppiato da Monica Ward. Nella ventesima stagione parla in due occasioni. In \"Arrivando in Homerica\", che tratta l'emigrazione dell'intera popolazione di Ogdenville a Springfield, Maggie dice la prima parola sentita da tutta la famiglia: \"Ja\". Questa suscita il fastidio di Marge che non sopporta che la prima parola di sua figlia sia in una lingua straniera. In \"Quattro Grandi Donne e Manicure\" pronuncia un discorso (in questo caso viene doppiata nella versione originale da Jodie Foster e in quella italiana da Laura Boccanera), ma ci\u00f2 accade in una storia raccontata da Marge, quindi non accade realmente.\nNel secondo episodio della stagione 28 parla durante un litigio di famiglia, ma essendo arrabbiata del fatto che nessuno la senta, dice che non parler\u00e0 mai pi\u00f9.\nNonostante le apparenze \u00e8 molto intelligente e ha varie abilit\u00e0 nascoste: sa suonare, sparare ed \u00e8 molto brava nello sport. In una puntata sembra addirittura che Maggie possieda un quoziente intellettivo pi\u00f9 alto di quello di sua sorella Lisa, anche se alla fine si scopre che era stata la stessa Lisa, inconsciamente, a suggerirle le risposte a un test del QI.\nIn pi\u00f9 di un'occasione ha dimostrato di avere un vero gusto per le armi da fuoco (e una mira invidiabile). In una puntata salva la vita a suo padre sparando a dei gangster, con un fucile che tiene nascosto sotto il letto, dalla finestra della sua cameretta. Maggie ha inoltre sparato al signor Burns in uno dei pi\u00f9 celebri episodi della serie. I vari membri della famiglia credono sia stato un gesto involontario e fanciullesco, ma in pi\u00f9 di un'occasione, Maggie lascia intendere di averlo fatto apposta. In \"La paura fa novanta XIII\", quando la famiglia Simpson consegna le proprie armi alla polizia, queste vengono riposte in tre scatoloni: su uno appare la scritta \"Bart's guns\" (armi di Bart), su uno \"Homer's Guns\" (Armi di Homer) mentre sull'altro appare la scritta \"Maggie's guns\" (armi di Maggie); quest'ultimo scatolone appare molto pi\u00f9 grande dell'altro e contiene svariate armi di ogni tipo.\nHomer si dimentica spesso dell'esistenza della figlia Maggie, tanto da rischiare di sedersi sopra di lei e da non ricordarsi il suo vero nome (\"Margaret\"). Nonostante questo, Homer conserva le foto di Maggie amorevolmente nel suo posto di lavoro, usandole per coprire alcune lettere della scritta: \"Don't forget: you're here forever\" (non dimenticare: tu starai qui per sempre), inserita dal signor Burns per ricordare a Homer che dovr\u00e0 lavorare per sempre nella centrale, in modo da trasformarla con la scritta \"Do it for her\" (fallo per lei), riferita a Maggie.\nInoltre \u00e8 anche considerata la bambina-gemma, cio\u00e8 colei che riporter\u00e0 pace e prosperit\u00e0 a Springfield.\nNell'episodio \"I ragazzi stanno litigando\" si scopre che ancor prima che la piccola nascesse Homer aveva gi\u00e0 deciso, nell'eventualit\u00e0 che lui e Marge avessero avuto un'altra bambina, che l'avrebbero chiamata Maggie proprio perch\u00e9, nel caso fosse scomparsa, sarebbe stato un bel nome da pronunciare per richiamarla."}
{"id": "108004", "revid": "125866184", "url": "https://it.wikipedia.org/wiki?curid=108004", "title": "Orologio da polso", "text": "L'orologio da polso \u00e8 un orologio di piccole dimensioni dotato di un cinturino per poter essere indossato al polso.\nQuesti orologi sono, a volte, oggetti di grande valore, in quanto includono metalli e pietre preziose, ma anche modelli pi\u00f9 economici sono spesso oggetti di gioielleria.\nStoria.\nL'orologio da polso fu inventato alla fine del XIX secolo da Patek Philippe, ma inizialmente fu considerato un accessorio esclusivamente e solo femminile. Tra gli uomini era comunemente usato l'orologio da tasca.\nAll'inizio del XX secolo l'inventore brasiliano Alberto Santos-Dumont, avendo difficolt\u00e0 a leggere l'ora a bordo dell'aereo di sua fabbricazione, chiese al suo amico Louis Cartier un orologio pi\u00f9 pratico. Cartier gli diede un orologio da polso con cinturino in cuoio di cui Dumont non fece pi\u00f9 a meno. Quando Cartier divenne popolare a Parigi, inizi\u00f2 cos\u00ec a vendere questi orologi anche alla clientela maschile. Si narra per\u00f2 che fu una nutrice la prima a legare un orologio da tasca con lacci al proprio polso realizzando in proprio tale novit\u00e0.\nIn epoca di prima guerra mondiale gli ufficiali di tutti gli eserciti constatarono che durante una battaglia era pi\u00f9 comodo dare uno sguardo al polso piuttosto che estrarre l'orologio dalla tasca. Bisogna ricordare che gli uomini schierati in prima linea, provenivano dalle classi sociali meno abbienti e non potevano permettersi orologi personali, indispensabili per sincronizzare l'artiglieria e la fanteria durante gli attacchi. Il rapido aumento delle perdite di soldati durante il combattimento port\u00f2 i capi di stato maggiore a decidere di fornire a tutto l'esercito degli orologi da polso comodi, precisi, affidabili con caratteristiche che permettevano la lettura immediata dell'ora, munendoli di lancette pi\u00f9 grandi e rendendo gli indici luminescenti per la visione notturna. Di fondamentale importanza fu la produzione su scala industriale di questi orologi, per distribuirli pi\u00f9 velocemente e renderli pi\u00f9 economici. Al termine della guerra gli orologi rimasero agli ufficiali europei ed americani, favorendo la diffusione di questo oggetto nelle culture occidentali. Ancora oggi gli appassionati del genere militare cercano pezzi particolari prodotti in quegli anni dai diversi marchi d'orologeria. Girard Perregaux produsse un orologio con una grata sul vetro per protezione proprio per uso militare.\nIl primo utilizzo dell'elettricit\u00e0 fornita da una batteria in un orologio da polso avvenne nell'Hamilton Ventura Electric, presentato nel 1957 e dotato del calibro 500, dotato di un bilanciere mosso da campi magnetici anzich\u00e9 da una molla. \nQuasi in contemporanea veniva sviluppato il modello elettrico di Bulova con il nome di Accutron grazie all'invenzione dell'ingegnere elettronico svizzero Max Hetzel. Esso si basava su un dispositivo a diapason, senza molla n\u00e9 bilanciere; entr\u00f2 in commercio nel 1960. Ebbe migliore fortuna del Ventura grazie ad un costante sviluppo, mentre l'Hamilton soffriva di vari problemi tecnici mai risolti.\nIl primo prototipo di orologio al quarzo da polso fu sviluppato nei laboratori svizzeri CEH nel 1962. Il primo modello in produzione commerciale fu il \"35 SQ Astron\" della Seiko, nel 1969 che risulta quindi essere il primo orologio da polso al quarzo venduto nel mondo.\nQuesti orologi erano ancora con quadrante analogico a lancette.\nIn alcuni modelli oltre alla batteria sono impiegate come fonte di energia la luce solare o il movimento dello stesso orologio per mezzo di un generatore elettrico abbinato ad una massa oscillante.\nCon lo sviluppo dell'elettronica e la riduzione dei prezzi divennero popolari a partire dagli anni settanta gli orologi digitali, che mostrano cio\u00e8 l'ora direttamente con cifre invece che per mezzo di lancette, una novit\u00e0 rivoluzionaria.\nIl primo orologio digitale fu il prototipo \"Pulsar\", realizzato dalla collaborazione tra Hamilton Watch Company e Electro-Data nel 1970. La versione commerciale usc\u00ec nel 1972 ed aveva una serie di display a sette segmenti rossi, grandi consumatori di energia.\nSuccessivamente arrivarono gli schermi a cristalli liquidi, con modelli a quattro cifre ed il modello a sei cifre \"Seiko 06LC\", nel 1973.\nCon l'avvento del microprocessore gli orologi da polso possono includere funzioni varie tra cui cronografo, calcolatrice, videogioco, fotocamera, chiave USB, telefono cellulare ecc.\nNel 1974 Casio commercializza, con il nome CASIOTRON, il primo orologio da polso con display digitale multifunzione.\nNegli anni ottanta la Seiko mise in commercio un orologio con incluso un monitor televisivo. Poich\u00e9 per\u00f2 l'elettronica per la ricezione radio e le batterie dell'epoca erano troppo ingombranti, furono alloggiati in una scatola esterna da portare in tasca. Nel 2000 fu messo sul mercato un orologio con TV completamente integrata ed autonomia di un'ora.\nDiverse aziende hanno provato a realizzare orologi da polso includenti un computer.\nL'IBM ne ha realizzato un modello in grado di fare girare Linux.\nAlcuni orologi sono in grado di sincronizzarsi con un segnale orario trasmesso via radio e derivato da orologi atomici, vedi orologio radiocontrollato.\nAltro tipo di orologi da polso sono quelli ad affissione dicroica, ovvero quel tipo di orologio che ha sia le lancette (analogico) che un display con i numeri (digitale).\nNonostante l'economicit\u00e0, precisione e affidabilit\u00e0 degli orologi digitali, attualmente gli orologi meccanici non sono completamente scomparsi. Anzi in alcuni casi sono divenuti status symbol.\nLo \"smartwatch\", pur non essendo un orologio nel senso stretto del termine, prende spunto dalle forme del tradizionale orologio da polso, arricchendone le funzionalit\u00e0 proprie di PC e cellulari.\nMaggiori produttori.\nTra i maggiori produttori di orologi da polso figurano da sempre Italia, Svizzera, Francia, Germania, Giappone, U.S.A. e dai primi anni di questo secolo pure la Cina.\nItalia.\nLa vocazione orologiaia \u00e8 tradizionalmente radicata in molte zone di Lombardia, Veneto, Friuli, Toscana, Lazio, Puglia, Campania dove esistono aziende storiche nel settore.\nNel secolo scorso le \"grandi firme\" della gioielleria italiana si avvalevano della collaborazione di orologiai per produrre pregiati orologi in platino, oro, argento. Con l'avvento del XXI secolo, che ha visto l'espansione commerciale nel mondo delle tante aziende italiane di abbigliamento, gli orologi da polso sono diventati accessori prodotti e marchiati da quasi tutti i cosiddetti \"giganti italiani della moda\" facendo aumentare notevolmente la produzione e la qualit\u00e0 degli orologi made in Italy.\nSvizzera.\nNegli anni settanta del XX secolo l'industria orologiaia svizzera versava in condizione di grave crisi, in parte a causa del superamento degli orologi meccanici da parte dei digitali, in parte per la crisi economica successiva alla choc petrolifero che ridusse notevolmente la richiesta di beni di lusso.\nAgli inizi degli anni ottanta, Nicolas Hayek, imprenditore svizzero nel ramo dell'elettronica, riesce a guidare la fusione tra le preesistenti ASUAG (Allgemeine Schweizerische Uhren AG) e SSIH (Soci\u00e9t\u00e9 Suisse pour l'Industrie Horlog\u00e8re SA), le due pi\u00f9 importanti holding di produzione orologiaia, nella nuova societ\u00e0 SMH (Soci\u00e9t\u00e9 Suisse de Micro\u00e9lectronique et d'Horlogerie SA), con il preciso scopo di produrre un nuovo tipo di orologio, dai costi popolari e dal design accattivante.\nIl risultato fu presentato il 1\u00ba marzo 1983 con il nome \"Swatch\", contrazione di \"swiss watch\" (orologio svizzero). Il prezzo andava dai 39,90 ai 49,90 Franchi svizzeri.\nIl risultato fu raggiunto riducendo notevolmente il numero di componenti di un orologio ed il tempo di fabbricazione, abbattendo cos\u00ec i prezzi. Inoltre, grazie ai suoi artisti, era in grado di produrre una nuova collezione ogni anno, trasformando l'orologio da polso da un oggetto \"per sempre\" a un elemento di moda da cambiare di frequente. Questi orologi furono oggetti amb\u00ecti di collezionismo e divennero status symbol tra i giovani. Quanto accaduto \u00e8 ancora oggi oggetto di studio nelle scuole di \"design\" per dimostrare il potenziale commerciale del design industriale.\nNegli anni successivi, la SMH, che ha acquisito definitivamente il nome The Swatch Group nel 1998, porta avanti una serie di acquisizioni di marchi storici dell'orologeria svizzera (Omega/Tissot, Longines e Rado negli anni '80 e Breguet negli anni '90) imponendosi cos\u00ec come principale produttore di orologi mondiale.\nFrancia.\nUn produttore francese di orologi \u00e8 Bell &amp; Ross e Rolex azienda fondata nel 1992.\nGermania.\nLa Germania pu\u00f2 vantare prestigiosi marchi orologieri tra cui: A Langhe &amp; S\u00f6hne,Glash\u00fctte Original e Junghan e Benyar\nGiappone.\nL'industria giapponese degli orologi da polso \u00e8 tra le pi\u00f9 note e apprezzate al mondo. I principali produttori nipponici sono Citizen, Seiko, Casio e Orient Watches.\nCelebrit\u00e0.\nIl successo degli orologi da polso avvenne quando pure i divi del cinema cominciarono a indossare nei film i loro \"segna tempo\": negli anni '20, durante le riprese di un film, l'attore Rodolfo Valentino indoss\u00f2 l'orologio da polso, che, fino ad allora, era considerato quasi esclusivamente femminile; negli anni '60 seguirono artisti come Sean Connery nell'indimenticabile serie di film agente 007, Steve McQueen ne \"Il Cacciatore di taglie\" e Paul Newman in Indianapolis pista infernale. \nImportanti industriali capirono che i tempi erano maturi per cominciare una produzione e distribuzione capillare in tutto il mondo di alcuni modelli, che la gente voleva a tutti i costi possedere per emulare i propri miti. Pure i politici fecero la loro parte: uomini carismatici come il presidente degli USA John Kennedy, e Che Guevara, rivoluzionario guerrigliero argentino, furono immortalati in scene di vita quotidiana dove l'utilizzo dell'orologio da polso era diventato indispensabile oggetto di utilit\u00e0 e \"fascino\". Cos\u00ec alla fine di questi anni, esattamente il 20 luglio del 1969, l'orologio fu utilizzato anche per la spedizione sulla luna dove gli astronauti della NASA riscontrarono ben presto l'utilit\u00e0 di questo strumento. Uomini Nasa acquistarono diversi orologi in incognito e risult\u00f2 l'Omega Speedmaster Professional il pi\u00f9 rispondente,da allora \u00e8 anche soprannominato Moonwatch perch\u00e9 sbarc\u00f2 sulla luna al polso di \"Buzz\" Aldrin."}
{"id": "108007", "revid": "287204", "url": "https://it.wikipedia.org/wiki?curid=108007", "title": "Aquaplaning", "text": "L'aquaplaning (\"slittamento sull'acqua\") \u00e8 un fenomeno di galleggiamento di un veicolo in movimento su uno strato d'acqua esteso su una strada.\nDefinizione e conseguenze.\nPi\u00f9 precisamente si verifica quando l'acqua, tipicamente di origine piovana, \u00e8 in quantit\u00e0 tale da non permettere una sufficiente area di contatto tra le ruote e il manto stradale, a causa di un'insufficiente profondit\u00e0 dei canaletti laterali del battistrada o di una loro particolare conformazione.\nIn questo modo si viene a creare un vero e proprio cuscino di acqua che, interponendosi tra lo pneumatico e il piano stradale, annulla l'attrito tra le due superfici con una pressione tale da sostenere il peso del mezzo di trasporto. Se ci\u00f2 avviene, non si \u00e8 pi\u00f9 in grado di far rallentare o cambiare direzione al veicolo, che resta comunque soggetto alle regole della fisica, conservando la quantit\u00e0 di moto e la direzione che aveva al momento dell'innesco del fenomeno.\nL\"aquaplaning\" pu\u00f2 essere parziale, quando coinvolge solo alcune delle ruote di un veicolo, generando specialmente in curva problemi di sottosterzo o sovrasterzo.\nCause e soluzioni.\nIl fenomeno dell\"aquaplaning\" \u00e8 provocato da diversi fattori:\nI rimedi principali sono:\nIl rischio dell\"aquaplaning\" sussiste anche nel mondo aeronautico, sia in fase di decollo che di atterraggio del velivolo. In condizione di pista molto bagnata vengono applicate le procedure cosiddette SSW (\"snow slush water\"; in gergo dette \"procedure per piste contaminate\"); seguendo queste formalit\u00e0, il pilota - previa comunicazione delle condizioni della pista - deve confrontare i dati ricevuti con le prestazioni del velivolo e le norme dettate dalla compagnia. Se l'analisi di queste condizioni restituir\u00e0 uno spazio di frenata che rispetta i limiti di pista disponibili, allora il pilota potr\u00e0 decidere di tentare un atterraggio: in caso contrario, si proceder\u00e0 verso un altro aeroporto. Anche in fase di decollo i piloti sono tenuti ad applicare tutti gli accorgimenti previsti per scongiurare l\"aquaplaning\" , quali massimo \"flap\", velocit\u00e0 minima, e toccata sul punto di ottimo contatto."}
{"id": "108009", "revid": "2730", "url": "https://it.wikipedia.org/wiki?curid=108009", "title": "Affare Dreyfus", "text": "LAffare Dreyfus fu il maggiore conflitto politico e sociale della Terza Repubblica, scoppiato in Francia sul finire del XIX secolo, che divise il Paese dal 1894 al 1906, a seguito dell'accusa di tradimento e spionaggio a favore della Germania mossa nei confronti del capitano alsaziano di origine ebraica Alfred Dreyfus, il quale era innocente. Gli storici sono concordi nell'identificare la vera spia nel maggiore Ferdinand Walsin Esterhazy.\nL'affare costitu\u00ec lo spartiacque nella vita francese tra i disastri della guerra franco-prussiana e la prima guerra mondiale: costrinse ministri a dimettersi, cre\u00f2 nuovi equilibri e raggruppamenti politici, spinse a un tentato colpo di Stato. Si crearono e scontrarono, nell'arco di due decenni, due campi profondamente opposti: i \"dreyfusardi\", che difendevano l'innocenza di Dreyfus (tra loro si distinse \u00c9mile Zola con il suo intervento giornalistico denominato \"J'accuse\"), e gli \"antidreyfusardi\", partigiani della sua colpevolezza.\nLa condanna di Dreyfus fu un errore giudiziario, avvenuto nel contesto dello spionaggio militare, dell'antisemitismo imperversante nella societ\u00e0 francese e nel clima politico avvelenato dalla perdita recente dell'Alsazia e di parte della Lorena, subita per opera dell'Impero tedesco di Bismarck nel 1871.\nLo scandalo giudiziario si allarg\u00f2 per gli elementi di falsificazione delle prove portati nel processo, gli intrighi e la coriacea volont\u00e0 dei pi\u00f9 alti vertici militari di Francia nell'impedire la riabilitazione di Dreyfus. Mentre giornali e politici antisemiti, ambienti ecclesiastici e monarchici istigarono e aizzarono ampi settori della societ\u00e0 francese contro Dreyfus, i pochi difensori della sua innocenza vennero a loro volta minacciati, condannati o dimessi dall'esercito: Zola si rifugi\u00f2 all'estero; il maggiore Marie-Georges Picquart, capo dei servizi segreti militari e figura centrale nella riabilitazione di Dreyfus, fu prima degradato e trasferito in Africa, e poi arrestato e condannato. Solo grazie a un compromesso politico, Dreyfus fu graziato e liberato nel 1899. Ci vollero altri anni per ottenere la riabilitazione civile e il suo reintegro nell'esercito nel 1906.\nContesto storico.\nLa Francia della Terza Repubblica si trovava, all'indomani della sconfitta nella guerra franco-prussiana - a cui era seguita l'invasione della Prussia e la distruzione della Comune di Parigi - lacerata al suo interno dal contrasto tra i repubblicani e i monarchici. A causa dell'aumento della popolazione ancora legata alla monarchia, era sempre possibile un ritorno della corona. Ancora pochi anni prima, il generale Patrice de Mac-Mahon, allora presidente della repubblica, sciolse l'Assemblea Nazionale il 16 maggio 1877, intenzionato a favorire il ritorno al trono della dinastia degli Orl\u00e9ans; tuttavia l'intento non ebbe seguito e, anzi, lo stesso Mac-Mahon rimase in carica come Presidente per un periodo di 7 anni (come venne stabilito proprio in quel periodo, con un dibattito parlamentare del 9 novembre 1873), impegnandosi da quel momento sempre pi\u00f9 a favore dello stato, nel rispetto della propria carica. Tuttavia, in questi due decenni, la Francia benefici\u00f2 di prosperit\u00e0 e crescita che crearono la sensazione di un apparente successo della Terza Repubblica.\nDal 1879 al 1899 furono al potere i repubblicani moderati; mentre gli esponenti di forze fortemente conservatrici, comunque molto forti, si raggrupparono attorno al ministro della Guerra Georges Boulanger, dal quale presero il nome di \"boulangisti\".\nL'origine dell\"Affaire\": la scoperta del \"bordereau\".\nIl 26 settembre 1894, Madame Bastian, un'anziana donna impiegata come addetta alle pulizie nell'Ambasciata di Germania a Parigi, consegn\u00f2 come al solito il contenuto del cestino per la carta straccia dell\"'attach\u00e9\" militare, Maximilian von Schwartzkoppen, al maggiore Hubert Joseph Henry, addetto alla vice-direzione del bureau di controspionaggio del Ministero della Guerra francese, chiamato eufemisticamente \u00abSection de statistiques\u00bb. Il maggiore Henry trov\u00f2 una nota, chiamata d'ora in poi \"bordereau\", in cui si dava una lista con \"qualche informazione interessante: 1) una nota sul freno idraulico del 120 e sul comportamento di quel pezzo; 2) una nota sulle truppe di copertura (\u2026); 3) una nota sulle modificazioni alle formazioni d'artiglieria; 4) una nota relativa al Madagascar; 5) il progetto del manuale d'artiglieria da campagna (14 marzo 1894)\", che l'anonimo scrivente (la lettera non era firmata n\u00e9 datata) si offriva di vendere ai tedeschi. Alla Sezione statistica si pens\u00f2 che solo un ufficiale di stato maggiore, che avesse prestato di recente servizio nell'artiglieria, avrebbe potuto aver accesso ai documenti in questione. Fra i 4 o 5 ufficiali sospettabili c'era Alfred Dreyfus, la cui grafia parve vagamente somigliante a quella vergata sul \"bordereau\".\nL'accusato.\nDreyfus, un ufficiale di artiglieria ebreo alsaziano assegnato allo Stato maggiore dell'esercito francese, ha 35 anni, \u00e8 un ricco ebreo originario di Mulhouse, in Alsazia. Dopo la sconfitta della Francia con la Prussia, nel 1870, e la cessione dell'Alsazia ai tedeschi l'anno successivo, ha optato per la nazionalit\u00e0 francese. Decide di lasciare l'industria di famiglia per dedicarsi al mestiere delle armi, cosa abbastanza insolita per un ebreo dell'epoca. Sogna la \"Revanche\", la rivincita contro i tedeschi, ed \u00e8 certo di rivedere un giorno la bandiera della Francia sventolare nuovamente sull'Alsazia. Ha da poco terminato la Scuola di Guerra classificandosi tra i primi, nono su ottantuno partecipanti al corso. Dal 1\u00ba ottobre sta effettuando un tirocinio presso il ministero della Guerra con altri giovani ufficiali. \u00c8 uno dei pochi ebrei che sono riusciti a sfondare il muro dell'ostracismo antisemita molto diffuso nell'esercito e contro i quali si scaten\u00f2 due anni prima lo scrittore e polemista \u00c9douard Drumont, con una serie di articoli sul suo giornale \"La Libre Parole\". Dreyfus \u00e8 ricco, sposato con la figlia di un ricco commerciante di diamanti, con la quale ha due figli.\n\"L'Affaire\".\nIl caso scoppi\u00f2 il 26 settembre 1894 quando i primi atti istruttori, su un'accusa di spionaggio a favore dell'Impero tedesco, vengono redatti dai servizi segreti, che indicano in Dreyfus l'autore della lettera indirizzata a Maximilian von Schwartzkoppen, addetto militare tedesco, nella quale si annunciava l'invio dei documenti militari.\nL'arresto.\nSabato 13 ottobre 1894, il capitano ricevette l'ordine scritto di presentarsi luned\u00ec 15, alle ore 9, al Ministero della Guerra, per un'ispezione generale dal ministro Auguste Mercier. \u00c8 la prima volta, a conoscenza del destinatario, che il ministero ricorre a \u00abuna procedura cos\u00ec burocratica\u00bb: l'ordine di servizio \u00e8 portato da un sergente di servizio al ministero della Guerra, che si presenta all'abitazione del capitano al numero 6 di Avenue du Trocad\u00e9ro. In assenza del capitano, si rifiuta di lasciare il documento alla giovane moglie, Lucie Hadamard. Il militare ritorna alcune ore dopo. Alfred Dreyfus \u00e8 in casa e sigla, con una certa sorpresa, la ricevuta che il sergente intende fargli firmare.\nLuned\u00ec 15 ottobre 1894, quando il capitano si present\u00f2, l'arresto ebbe luogo dopo una serie di anomalie procedurali che, probabilmente, cercavano di precostituire la prova a carico. Dreyfus, presentatosi in anticipo alle ore 8:50, \u00e8 sorpreso \u00abdal fatto di non trovare alcun collega, quando in genere, gli ufficiali \"stagiaires\" sono convocati in gruppo per l'ispezione generale\u00bb. Trova ad attenderlo il maggiore Picquart, dello Stato Maggiore, che lo fa accomodare nel suo ufficio. Parlano per due minuti di cose banali, poi Picquart lo scorta nell'ufficio del capo di Stato Maggiore, il generale Charles de Boisdeffre, che per\u00f2 non \u00e8 presente. Dreyfus viene ricevuto dal maggiore Armand du Paty de Clam, in uniforme, il quale, parlando con voce alterata, non si presenta e invita Dreyfus a sedersi accanto a lui, davanti a un tavolino, e a scrivere una lettera. Du Paty, adirato, detta a Dreyfus: \u00abParigi, 15 ottobre 1894. Avendo il pi\u00f9 pressante interesse, Monsieur, a tornare momentaneamente in possesso dei documenti che le ho inviato prima della mia partenza per le manovre, La prego di farmeli recapitare [...] Le ricordo che si tratta: uno, di una nota sul freno idraulico del cannone da 120...\u00bb. Di colpo, du Paty si interrompe ed esclama, irritato: \u00abCos'ha capitano? Lei trema!\u00bb. \u00abCome? Ma no, ho solo freddo alle dita...\u00bb. \u00abStia attento, \u00e8 grave!\u00bb. Dreyfus lo guard\u00f2 perplesso, volendogli chiedere spiegazioni su questa strana \u00abispezione\u00bb, ma, da buon militare, si limit\u00f2 a obbedire e, per quanto sorpreso, si impegn\u00f2 a \u00abscrivere meglio\u00bb, come scrisse nelle Memorie. Poi, avendo ripreso a dettare alcune frasi, du Paty si interruppe, si alz\u00f2, gli appoggi\u00f2 una mano sulla spalla e con voce tonante dichiar\u00f2: \u00abIn nome della legge, la arresto. Lei \u00e8 accusato di alto tradimento\u00bb.\nTre uomini in borghese si precipitarono su Dreyfus, lo afferrarono per le braccia e lo perquisirono. Erano Cochefert, il capo della \"Suret\u00e9\" di Parigi, il suo segretario e Gribelin, l'archivista dell'Ufficio di Statistica, ossia il servizio segreto dell\"Arm\u00e9e\". Dreyfus rimase inebetito. Come disse pi\u00f9 tardi: \u00abUn fulmine che fosse caduto davanti ai miei piedi non avrebbe provocato in me un'emozione pi\u00f9 violenta\u00bb. Spaventato, comincia a proferire parole senza senso. Infine, indignato, reag\u00ec: \u00abNiente nella mia vita pu\u00f2 prestare il fianco a una accusa cos\u00ec mostruosa! Ecco, prendete le chiavi, frugate tutta la mia casa [...] Sono innocente... Mostratemi le prove dell'infamia che avrei commesso!\u00bb. Du Paty accusa: \u00abLe prove sono schiaccianti\u00bb. Sfoglia nervosamente il Codice Penale e grida: \u00abArticolo 76: Chiunque intrattenga rapporti di spionaggio con potenze straniere sar\u00e0 punito con la pena di morte!\u00bb. A un Dreyfus sempre pi\u00f9 sconvolto, l'ufficiale di polizia Cochefert mostr\u00f2 discretamente una pistola seminascosta fra un mucchio di carte. Con il classico invito al traditore perch\u00e9 si faccia giustizia da solo (suicidandosi), Du Paty de Clam esce dalla stanza, aspettando il colpo di pistola. Niente. Rientra nella stanza scortato dal maggiore Henry, il vice comandante dell'Ufficio di Statistica, che, nascosto dietro una tenda, ha assistito a tutta la scena. Il maggiore Henry borbott\u00f2 un insulto: \u00abVigliacco!\u00bb. Dreyfus protest\u00f2 la sua innocenza: \u00abNo, non mi uccido perch\u00e9 sono innocente. Devo vivere per dimostrarlo! Mi sar\u00e0 fatta riparazione per questo affronto!\u00bb. Henry e un poliziotto lo trascinarono via, facendolo salire su una carrozza e trasferendolo al carcere militare del Cherche-Midi.\nL'ulteriore violazione del diritto di difesa avvenne durante il tragitto, quando il vicecomandante dei servizi segreti, maggiore Henry, finse di essere all'oscuro di tutto e interrog\u00f2 abilmente Dreyfus, ma invano. Nel suo rapporto, poi, dichiar\u00f2: \u00abL'accusato \"finge\" di non sapere nulla\u00bb. Il comandante del carcere, il maggiore Ferdinand Forizin, prese in consegna il prigioniero e, infine, lo fece rinchiudere in una cella di segregazione. Per ordini superiori, Dreyfus ebbe il divieto assoluto di comunicare con l'esterno, anche con la famiglia. Sempre per ordini superiori, sulla scheda di incarcerazione non venne annotata alcuna accusa. Solo un nome: Dreyfus.\nFuori serpeggiano le voci pi\u00f9 terribili: la Francia \u00e8 minacciata da un complotto ebraico.\nIl giudizio militare e la degradazione.\nSi fa tutto in gran fretta. Gi\u00e0 il 19 dicembre, al tribunale militare, il processo comincia a porte chiuse. Dreyfus \u00e8 addirittura speranzoso. E scrive dal carcere alla moglie: \u00abSono finalmente giunto al termine del mio martirio\u00bb. Si tratta di illusioni perch\u00e9 l'atmosfera \u00e8 gi\u00e0 antisemita e colpevolista. Sul giornale nazionalista \u00abLe Cocarde\u00bb, Maurice Barr\u00e8s scrive: \u00abLo spirito cosmopolita\u00bb, di cui l'alsaziano Dreyfus \u00e8 una sintesi, \u00absta attentando ai fondamenti della nazione\u00bb.\nLa prova della colpevolezza di Dreyfus si bas\u00f2 soprattutto sulla perizia grafologica eseguita da Alphonse Bertillon, a quel tempo un rispettato criminologo.\nIl 22 dicembre 1894, i giudici entrano in possesso di un dossier segreto che comprendeva una lettera all'addetto militare tedesco. L'ha scritta il suo omologo italiano, Alessandro Panizzardi. Vi si legge a un certo punto: \u00abQuella canaglia di D.\u00bb. Insomma, per gli inquirenti Dreyfus sembra davvero colpevole. Lo stesso giorno, all'unanimit\u00e0, il tribunale lo condanna alla degradazione con infamia e alla deportazione perpetua ai lavori forzati nella colonia penale dell'Isola del Diavolo. Il 5 gennaio 1895, il capitano viene prelevato dalla sua cella. Una guardia allenta le spalline e le decorazioni della sua divisa, in modo che sia pi\u00f9 facile strapparle. Un altro gendarme sega a met\u00e0 la sciabola. \u00c8 tutto pronto per la cerimonia di degradazione nel cortile della Scuola Militare. Comincia alle otto e quarantacinque, mentre il condannato continua a ripetere: \u00abNon sono mai stato un donnaiolo. Non ho bisogno di soldi. Perch\u00e9 avrei tradito?\u00bb. Gli spettatori rispondono: \u00abTaci, miserabile Giuda\u00bb.\nA Dreyfus vengono strappati i gradi e gli viene spezzata la spada di ordinanza, nonostante si dichiarasse innocente e patriota. Quando passa davanti ai giornalisti, Maurice Barr\u00e8s prende un appunto: \u00abCosa ho da spartire con un tipo cos\u00ec, che avanza verso di noi con l'occhialino sul naso etnico e con l'occhio furioso e secco? Dreyfus non \u00e8 della mia razza\u00bb.\nL'Isola del Diavolo e la prosecuzione delle indagini.\nIl 21 febbraio 1895, l'ex capitano venne imbarcato per la Guyana francese, e subito portato nella colonia penale dell'Isola del Diavolo. Intanto, a Parigi, i servizi segreti indagavano ancora, perch\u00e9 apparentemente lo spionaggio dei tedeschi proseguiva. Il primo luglio, l'allora maggiore Georges Picquart fu nominato capo dell'Ufficio Informazioni dello Stato Maggiore (controspionaggio militare). I suoi uomini, alla fine del marzo 1896, intercettarono una lettera di Maximilian von Schwartzkoppen al maggiore dell'esercito francese Ferdinand Walsin Esterhazy, ufficiale gi\u00e0 in passato utilizzato da \"Deuxieme Bureau\" e notoriamente oberato dai debiti di gioco: bench\u00e9 il \"petit blue\" (la minuta della lettera) desse notizia di un rapporto spionistico giudicato poco proficuo e da concludere, Picquart si insospett\u00ec e, riesaminando il famoso \"dossier\" segreto che era servito per condannare Dreyfus, nota molte somiglianze fra la grafia usata nel \"bordereau\" e il modo di scrivere di Esterhazy.\nNel maggio 1896 Georges Picquart present\u00f2 al suo superiore, il capo di stato maggiore Boisdeffre, una relazione nella quale dimostrava l'innocenza del capitano Dreyfus e accusava come reo di tradimento il maggiore Ferdinand Walsin Esterhazy. Per tutta risposta, il neo colonnello (dal 6 aprile) Picquart fu rimosso dalla guida dei servizi segreti e spedito in zona di guerra in Africa (Tunisia) dove, nel marzo 1897, a seguito di un incidente si convinse della necessit\u00e0 di lasciare traccia dell'innocenza di Dreyfus: confid\u00f2 per iscritto i fatti all'amico avvocato Louis Leblois, il quale trasmise la memoria al vicepresidente del Senato Auguste Scheurer-Kestner, un alsaziano considerato un'autorit\u00e0 morale della Terza Repubblica francese, presentando il caso al generale de Pellieux.\nDurante l'assenza di Picquart e immediatamente dopo il suo rientro in Francia, l'attivit\u00e0 dell'Ufficio di controspionaggio - da cui era stato rimosso - non cess\u00f2: una serie di corrispondenze tra gli addetti militari tedesco (Schwartzkoppen) e italiano (Panizzardi) a Parigi (uniti dalla comune appartenenza alla Triplice Alleanza, ma anche da una relazione sentimentale) fu intercettata e falsificata, per tentare di dimostrare che Schwartzkoppen era consapevole della posizione di Dreyfus e cercava di nasconderne la pregressa collaborazione con la Germania. In realt\u00e0, la coppia era per lo pi\u00f9 indifferente allo sviluppo politico della vicenda.\nFu semmai un altro diplomatico italiano, allora di servizio a Parigi, Raniero Paulucci di Calboli, a convincersi ben presto dell'innocenza di Dreyfus: cominci\u00f2 cos\u00ec a raccogliere materiale sul caso, tanto da lasciare ai posteri un notevole archivio, oggi conservato a Forl\u00ec.\nLa risonanza mediatica e la nascita dell'intellettuale moderno.\nUn amico di Charles P\u00e9guy, lo scrittore ebreo Bernard Lazare, fu tra i primi a schierarsi per l'innocenza del prigioniero. Gi\u00e0 nell'autunno 1896 la moglie di Dreyfus, sempre pi\u00f9 convinta di un complotto ai danni del marito, aveva richiesto la riapertura del caso; Bernard Lazare, amico di famiglia, fece perci\u00f2 partire un'intensa campagna stampa a suo favore: il 6 novembre, pubblic\u00f2 in Belgio il \"pamphlet\" \"L'Affaire Dreyfus - Une erreur judiciaire\" (\"L'Affare Dreyfus - Un errore giudiziario\"). Il governo francese fece per\u00f2 muro, dichiarando che Dreyfus era gi\u00e0 stato giudicato, per cui sarebbe stato inutile chiedere un nuovo processo. Quando per\u00f2 \"le Figaro\" pubblic\u00f2 una copia del \"bordereau\", un banchiere, Jacques de Castro, identific\u00f2 la grafia come quella del maggiore Walsin Esterhazy, suo debitore, e avvert\u00ec Mathieu Dreyfus, fratello del capitano; l'11 novembre 1897 le due piste si incontrano, durante un incontro tra Scheurer-Kestner e Mathieu Dreyfus: nella circostanza quest'ultimo ottenne finalmente la conferma del fatto che Esterhazy era gi\u00e0 stato individuato come l'autore del \"bordereau\" da un atto amministrativo interno, la relazione Picquart. Il 15 novembre, su queste basi, Mathieu Dreyfus present\u00f2 una denuncia al Ministero della Guerra contro Walsin Esterhazy: resa cos\u00ec pubblica la controversia, l'esercito non aveva altra scelta che aprire un'indagine.\nI \u00abdreyfusards\u00bb presero coraggio. Molti intellettuali radicali, per esempio Octave Mirbeau, aderirono alla campagna innocentista. Il 25 novembre 1897, \u00c9mile Zola pubblica sul quotidiano \"Le Figaro\" un articolo che finisce cos\u00ec: \u00abLa verit\u00e0 \u00e8 in marcia\u00bb. Cos\u00ec spieg\u00f2 il suo interventismo pubblico: \u00abDietro le mie azioni non si nascondono n\u00e9 ambizione politica, n\u00e9 passione di settario. Sono uno scrittore libero, che ha dedicato la propria vita al lavoro, che domani rientrer\u00e0 nei ranghi e riprender\u00e0 la propria opera interrotta [...] E per i miei quarant'anni di lavoro, per l'autorit\u00e0 che la mia opera ha potuto darmi, giuro che Dreyfus \u00e8 innocente... Sono uno scrittore libero, che ha un solo amore al mondo, quello per la verit\u00e0...\u00bb. Un \u00abantidreyfusard\u00bb onesto, Georges Clemenceau, l'energico e famosissimo politico radicale francese soprannominato \u00abIl Tigre\u00bb, rivede le sue posizioni e a novembre inizia la sua campagna per la revisione del processo.\nQuando alla fine del 1897, Picquart, tornato a Parigi, reiter\u00f2 pubblicamente alla commissione di indagine militare i suoi dubbi sulla colpa di Dreyfus, Henry ed Esterhazy si scagliarono contro di lui sul campo dell'onore (nella sfida a duello del primo prevalse al primo sangue Picquart, che invece non accett\u00f2 mai di battersi con il secondo giudicandone preminente l'indegnit\u00e0) e su quello della pubblica opinione (mediante lettere inefficaci di denuncia al Presidente della Repubblica). Alla fine Esterhazy aveva reagito chiedendo d'essere giudicato da un tribunale militare, che a porte chiuse all'unanimit\u00e0 lo assolse il 10 gennaio 1898.\nLo Stato Maggiore rispose facendo arrestare Picquart per violazione del segreto e scatenando sui giornali nazionalistici una violenta campagna di diffamazione contro ebrei, democratici e liberali: il colonnello sarebbe rimasto imprigionato per un anno, durante il quale sub\u00ec una prima condanna e fu dichiarato riformato dal servizio per gravi negligenze.\nTre giorni dopo il proscioglimento di Esterhazy dall'accusa portatagli dal fratello di Alfred Dreyfus, Clemenceau ospit\u00f2 sul suo giornale \"L'Aurore\", il 13 gennaio 1898, la famosa lettera di Zola al Presidente della Repubblica F\u00e9lix Faure, intitolata \"J'accuse!\" Nelle parole della storica statunitense Barbara Tuchman, si tratt\u00f2 di \"\"one of the great commotions of history\" (\"una delle grandi rivoluzioni della storia\"\").\nIl giorno dopo, sempre su \"L'Aurore\", apparve la celebre \u00abPetizione degli intellettuali\u00bb, che reca tra i firmatari met\u00e0 dei professori della Sorbona e numerosi artisti, come \u00c9mile Gall\u00e9, l'artista del vetro, Jules Renard, Andr\u00e9 Gide, Anatole France. Erano stati tanti giovani brillanti della Parigi di fine secolo - tra i quali Marcel Proust e il fratello Robert, con gli amici Jacques Bizet, Robert des Flers - a impegnarsi a far firmare il manifesto, nel quale si dichiarano pubblicamente dalla parte di Zola e quindi di Dreyfus.\n\u00c9mile Zola fu subito inquisito e nell'agosto 1898 fu condannato per vilipendio delle forze armate: la condanna, sia in primo sia secondo grado, lo port\u00f2 ad abbandonare il Paese per l'Inghilterra, ma diede un grande impulso alla visibilit\u00e0 della causa di Dreyfus e in ultima istanza si rivel\u00f2 una mossa fondamentale.\nSolo nel dicembre 1900, Zola e Picquart avrebbero beneficiato dell'amnistia per i fatti relativi all\"affaire\".\nIl suicidio di Henry.\nPassato qualche mese, arriv\u00f2 un colpo di scena. Il 30 agosto 1898, il colonnello Hubert Joseph Henry, principale accusatore di Dreyfus e membro del controspionaggio, fu arrestato, dopo essere stato interrogato a lungo dal ministro della guerra Cavaignac, per aver dichiarato di essere l'autore della lettera falsificata dell'autunno 1896, in cui era menzionato Dreyfus, nonch\u00e9 di aver contraffatto parecchi documenti del suo dossier segreto. Il giorno dopo si suicid\u00f2 in carcere, tagliandosi la gola con un rasoio, bench\u00e9 molti ritennero si trattasse di un omicidio.\nApparve sempre pi\u00f9 chiaro che le prove processuali contro Dreyfus erano dei falsi elaborati dai servizi segreti; in un tentativo di ricondurre alla Ragion di Stato il depistaggio, Charles Maurras dir\u00e0: \u00abFalsi s\u00ec, ma patriottici\u00bb. Di fatto, invece, il governo cerc\u00f2 di distanziarsi dai militari e, il 27 ottobre 1898, il Guardasigilli - previa votazione del gabinetto ministeriale - invest\u00ec la Corte di cassazione della richiesta di annullamento della sentenza del 1894 e di revisione del processo contro Dreyfus.\nGi\u00e0 il 20 gennaio 1898 a seguito di un intervento in aula del deputato cattolico Albert de Mun contro Zola, la questione Dreyfus era approdata alla Camera dei deputati (concludendosi con un voto 312 a 122). Nel corso dell'anno, l'instabilit\u00e0 ministeriale risent\u00ec parecchio delle evoluzioni dell\"affaire\": il 3 settembre il presidente del Consiglio Henri Brisson costrinse alle dimissioni Cavaignac e, in sequenza, i successori Zurlinden e Chanoine. Quando si tratt\u00f2 di corrispondere alle istanze istruttorie della Cassazione, prima Brisson e poi il suo successore Charles Dupuy si trovarono in vistoso imbarazzo, non sanato neppure dal progressivo accantonamento dai ranghi militari dei soggetti pi\u00f9 coinvolti nel depistaggio del 1894 (Boisdeffre \u00e8 costretto alle dimissioni, Gonse \u00e8 privato di ogni potere formale e du Paty \u00e8 gravemente compromesso per i suoi rapporti con Esterhazy).\nTensioni politiche.\nIl 16 febbraio 1899 un fermo sostenitore degli anti-dreyfusardi, il presidente della Repubblica F\u00e9lix Faure muore improvvisamente. Viene eletto al suo posto \u00c9mile Loubet e il 23 febbraio, ai funerali del predecessore, l'esercito lo salva da un possibile colpo di Stato ispirato dal deputato anti-dreyfusardo Paul D\u00e9roul\u00e8de. Durante tutto l'anno, le conseguenti vicende processuali di D\u00e9roul\u00e8de (terminate con l'assoluzione dall'accusa di tradimento nell'agosto e poi, dinanzi al Senato in alta Corte di giustizia, con la condanna all'esilio in Spagna per cospirazione contro la Repubblica) con i suoi infiammati discorsi, offrono alla destra ultranazionalista una bandiera per rivendicare la fine della III Repubblica: il 4 giugno, Loubet \u00e8 aggredito sulla pista di corse equine di Longchamp. Si tratta di provocazioni che creano un sussulto dell'opinione pubblica moderata: ci\u00f2 porta alla formazione di un \u00abgouvernement de d\u00e9fense r\u00e9publicaine\u00bb guidato da Waldeck-Rousseau, che assume la presidenza del Consiglio dei ministri il 22 giugno 1899.\nIl processo di Rennes: 7 agosto - 9 settembre, 1899.\nIn questo frangente, la Corte di cassazione scelse di far prevalere la legalit\u00e0: il massimo organo giudiziario accolse la richiesta di revisione del processo e, il 3 giugno 1899, annull\u00f2 la sentenza del 1894. Dreyfus pot\u00e9 quindi tornare in Francia, sia pure da recluso in attesa di un nuovo giudizio.\nNelle more, il 18 luglio 1899 Ferdinand Walsin Esterhazy, sposando a sorpresa la tesi della Ragion di Stato, rilasci\u00f2 una dichiarazione al quotidiano \"Le Matin\", confessando di aver scritto di suo pugno il famoso \"bordereau\" \"per ordini superiori\", ossia del colonnello Sandherr, allora capo dell'ufficio informazioni - come ammesso anche da Henry - e ingiustamente attribuito a Dreyfus. La notizia raggiunse la massima risonanza internazionale, accrescendo allo spasmo l'interesse per la vicenda e dividendo radicalmente i due schieramenti: ci\u00f2 tanto pi\u00f9 che Esterhazy si era gi\u00e0 messo al sicuro da alcuni mesi, trasferendosi via Belgio in Inghilterra (dove visse sino agli anni 1920) dopo essere stato congedato dall'esercito per aver, fra l'altro, sottratto 35\u00a0000 franchi.\nIl nuovo processo militare contro Dreyfus cominci\u00f2 a Rennes il 7 agosto, svolgendosi in un'atmosfera pesantissima di pressioni e minacce a giudici e avvocati (compreso il ferimento dell'avvocato della difesa Fernand Labori, colpito alle spalle a colpi d'arma da fuoco mentre andava nella sala dell'udienza). Nel corso del processo apparve ampiamente dimostrata l'infondatezza delle accuse contro l'imputato, ma la Corte Militare sub\u00ec forti pressioni dallo Stato Maggiore (seriamente compromesso da tutta la vicenda) affinch\u00e9 non annullasse la condanna precedente. Dreyfus fu perci\u00f2 condannato nuovamente per tradimento, ma a soli dieci anni per il riconoscimento di \"circostanze attenuanti\". In ogni caso, la decisione fu presa non all'unanimit\u00e0, ma con una maggioranza di cinque voti contro due: \u00e8 da notare che, tra i due che votarono per l'assoluzione, uno era il comandante de Br\u00e9on, cattolico praticante.\nLa grazia, 19 settembre 1899, e la lenta riabilitazione, 12 luglio 1906.\nIl secondo giudizio di colpevolezza fu cos\u00ec impopolare che alle elezioni del Parlamento nazionale viene eletta una maggioranza liberal-radicale. Il nuovo Presidente del Consiglio, Pierre Waldeck-Rousseau, propose a Dreyfus l\"escamotage\" della presentazione della domanda di grazia (che implicava per\u00f2 un riconoscimento di colpevolezza, nel caso in specie assolutamente infondato). Suo fratello Mathieu lo convinse a chiedere la grazia: \u00abA cosa serve un innocente morto?\u00bb, esclam\u00f2. Alfred voleva sacrificarsi perch\u00e9 si sentiva un militare e aveva uno smisurato senso dell'onore. Infine, Dreyfus e i suoi avvocati accettarono. Nel settembre 1899, dieci giorni dopo il verdetto di condanna, Dreyfus fu graziato dal Presidente della Repubblica \u00c9mile Loubet. Si racconta che abbia detto dopo aver ottenuto la grazia: \u00abSe non fossi stato sul banco degli imputati, avrei manifestato contro Dreyfus\u00bb.\nLa filosofa Hannah Arendt - rifiutando di credere nella forza del movimento di indignazione sempre pi\u00f9 massiccio dei \"dreyfusard\" in Francia - sostenne poi, in sede storiografica, che l'organizzazione dell'Esposizione universale del 1900 a Parigi ebbe avuto un ruolo decisivo in questa conclusione dell'affare Dreyfus. Fu nell'imminenza di questo evento con immense ripercussioni internazionali che alcuni paesi, indignati per l'evidente ingiustizia e per la polemica che infuriava in Francia, minacciarono di boicottare l'esposizione universale.\nNel maggio del 1900 - mentre a Parigi si era aperta l'Esposizione universale - la Camera dei deputati vot\u00f2 a stragrande maggioranza contro qualsiasi ulteriore revisione del caso; a dicembre tutte le cause connesse con l'affare furono liquidate da un'amnistia generale.\nNel 1903 Dreyfus richiese inutilmente una revisione del processo, che gli venne negata. Solo dopo che Clemenceau era divenuto primo ministro, egli venne pienamente riabilitato, nel 1906, con la cancellazione della condanna e la riammissione nell'esercito col grado di maggiore. Il 12 giugno di quell'anno, a mezzogiorno, il presidente della Corte di Cassazione, Ballot-Beaupr\u00e9, lesse la sentenza che annullava definitivamente il verdetto di Rennes e restituiva a Dreyfus, dopo dodici tragici anni, il suo onore di ufficiale francese. Cosa che la Corte di Cassazione non aveva l'autorit\u00e0 di fare, perch\u00e9 avrebbe dovuto invece ordinare la riapertura del procedimento. Una riabilitazione che si svolse nella totale indifferenza del pubblico: l'assoluzione che doveva riparare l'errore giudiziario non venne accettata da tutto il popolo e, come vedremo, le passioni accesesi allora non si spensero neppure a distanza di tempo. Il giorno dopo, il 13 luglio, il Parlamento reintegr\u00f2 Dreyfus nell'esercito col grado di capo squadrone e gli venne accordata l'onorificenza della Legion d'Onore. Il 21 luglio si tenne la cerimonia ufficiale di riabilitazione di Dreyfus. Ma avvenne nella corte piccola e non in quella grande della Scuola militare, dove si era svolta nel 1895 la cerimonia di degradazione.\nAlla presenza del generale Picquart, di una piccola rappresentanza della guarnigione di Parigi e di pochi amici (i familiari, Anatole France...), Alfred Dreyfus venne nominato Cavaliere della Legion d'Onore. Durante la cerimonia, Dreyfus rimane \u00abimmobile, quasi stecchito, la testa alta, lo sguardo smarrito come in un sogno\u00bb, scrisse il corrispondente del Corriere della Sera. \u00abInvano, il colonnello gli comanda di mettersi a riposo. Egli non comprende. Sembra una statua del dovere o del dolore\u00bb. Subito dopo la consegna della decorazione, i familiari e gli amici che lo circondano gridano: \u00abViva Dreyfus!\u00bb. \u00abNo\u00bb, corregge subito Dreyfus: \u00abViva la Repubblica e viva la Verit\u00e0\u00bb. Il mese dopo la cerimonia della reintegrazione, Renato Simoni incontra in Svizzera i coniugi Dreyfus. Egli scrive sul Corriere della Sera: Dopo la sentenza del 1906, Dreyfus riprese servizio al forte militare di Viennes, ma il 26 giugno 1907 chiese di essere messo a riposo (2\u00a0350 franchi annui di pensione). L'ingiusto, mancato computo nella carriera di Dreyfus dei cinque anni passati senza colpe all'Isola del Diavolo gli avrebbe impedito l'accesso al ruolo dei generali.\nIl ferimento del 1908.\nUn estremo rigurgito delle passioni antidreyfusiane si verific\u00f2 il 4 giugno 1908, durante la solenne cerimonia di traslazione delle ceneri di Zola al Panth\u00e9on: un giornalista di estrema destra, Louis Gr\u00e9gori, spar\u00f2 due colpi di pistola a Dreyfus, ferendolo leggermente a un braccio. Durante il processo che si svolse a settembre, il giornalista dichiar\u00f2 di aver agito da solo e di non aver voluto colpire Dreyfus come persona, ma come rappresentante del dreyfusianesimo, colpevole, ai suoi occhi, di \u00abglorificare il tradimento di Dreyfus e l'antimilitarismo di Zola\u00bb. I giurati popolari lo assolsero perch\u00e9 in quel momento \u00abnon era responsabile dei suoi atti\u00bb. Fu, in un certo senso, un atto annunciato. Grazie a un informatore, la polizia sapeva che durante alcune riunioni degli estremisti di destra dell'Action fran\u00e7aise si era parlato a lungo di compiere un \u00abatto dimostrativo\u00bb, assassinando Dreyfus durante la cerimonia Zola. Un certo Andr\u00e9 Gaucher si era offerto di compiere la missione. Un ricco monarchico aveva offerto un premio di ventimila franchi a chi avesse ucciso il \u00abtraditore ebreo\u00bb. Chi si oppose fu Charles Maurras: \u00abSopprimendo Dreyfus, perdiamo la nostra migliore arma contro la Repubblica\u00bb. Per fortuna, la ferita non fu grave. Tra le lettere di commossa partecipazione al dolore della famiglia Dreyfus, ci fu quella di Sarah Bernhardt: \nTransitato nella Riserva, Dreyfus venne richiamato in servizio il 2 agosto 1914 presso il parco d'artiglieria della 168\u00aa divisione e, col 20\u00ba Corpo, partecip\u00f2 alla battaglia di Verdun durante la prima guerra mondiale, dove suo figlio Pierre comandava una batteria di cannoni da 75. Proprio quei cannoni i cui studi iniziali, secondo le interpretazioni di Doise, sarebbero stati all'origine del caso di spionaggio del 1894 e quindi di tutto l'Affare.\nL'ex addetto militare tedesco a Parigi, Schwartzkoppen, si ammal\u00f2 nell'inverno del 1916 sul fronte russo e mor\u00ec l'8 gennaio 1917 nell'ospedale militare di Berlino. Poco prima di morire, si rizz\u00f2 improvvisamente sul letto e \u00abcon voce terribile\u00bb, raccont\u00f2 sua moglie, grid\u00f2: \u00abFrancesi, ascoltatemi! Vi giuro, Dreyfus \u00e8 innocente\u00bb. Il 25 settembre 1918, Alfred Dreyfus, promosso tenente-colonnello, venne collocato nella Riserva. Poco dopo verr\u00e0 insignito della decorazione di Ufficiale della Legion d'Onore.\nLa morte di Dreyfus.\nDreyfus mor\u00ec il 12 luglio 1935 per una crisi cardiaca. Non si era ripreso dopo un intervento chirurgico sub\u00ecto alla fine del 1934. Anche nei momenti pi\u00f9 tremendi, continuava a ripetere: \u00abPer me la libert\u00e0 non \u00e8 niente senza l'orgoglio\u00bb.\nLa stampa, nell'occasione, mantenne in generale un atteggiamento di estrema cautela. L'atteggiamento rinunciatario della stampa fu cos\u00ec lodato il 19 luglio dal giornale \"Action fran\u00e7aise\", secondo la quale \u00abi famosi campioni della giustizia e della verit\u00e0 di quarant'anni or sono non hanno lasciato discepoli\u00bb\nCommenti e interpretazioni dell\"Affaire\".\n\u00abIo sono stato il primo dreyfusiano, perch\u00e9 fui io a chiedere ad Anatole France la sua firma per la petizione\u00bb, cos\u00ec ricordava Marcel Proust; per\u00f2 \u00e8 certo che egli e suo fratello Robert si impegnarono a fondo per promuovere la celebre \u00abPetizione degli intellettuali\u00bb. Nell'ora della vittoria del dreyfusianesimo, Proust si tirer\u00e0 in disparte, e questo spiega anche \u00abl'atteggiamento quasi neutrale del Narratore nei confronti dell'Affaire nella Recherche\u00bb. Fu lo stesso Proust a spiegare questo atteggiamento in una lettera a Madame Straus: \nP\u00e9guy rifiut\u00f2 l'interpretazione secondo la quale i dreyfusardi sarebbero stati anticristiani e antifrancesi: \nIndro Montanelli ravvis\u00f2 la perenne attualit\u00e0 dell\"Affaire Dreyfus\": \nLo storico Michel Winock ha riflettuto: \nIl professor Philippe Oriol argoment\u00f2 cos\u00ec: "}
{"id": "108010", "revid": "104458", "url": "https://it.wikipedia.org/wiki?curid=108010", "title": "Foro (urbanistica)", "text": "Forum, foro in italiano, \u00e8 una parola latina che indica la \"piazza\", il luogo centrale di ogni citt\u00e0 romana, dove sorgevano i principali edifici pubblici, destinato a tenervi il mercato e trattarvi affari. Siccome tra gli edifici del Foro vi erano quelli (basiliche) dove si tenevano le udienze e si discutevano le cause davanti ai magistrati, si origina il significato moderno, giuridico, di \"autorit\u00e0 competente per territorio\". Il \"forum\" si trovava quasi sempre all'incrocio delle due strade cittadine principali: il cardine (\"cardo\") e il decumano massimo.\nToponimi derivati.\nIl termine entra inoltre in numerosi toponimi, indicando il centro politico ed amministrativo di un territorio privo di un centro abitato preesistente. Quasi sempre acquista velocemente vere caratteristiche urbane.\nEsempi di citt\u00e0 nate in questo modo sono:\nCaratteristiche.\nIl foro era il cuore dell'attivit\u00e0 politica, amministrativa ed economica romana (come l'agor\u00e0 lo era per i Greci). \nEra una piazza rettangolare, sul cui perimetro si ergevano dei portici. Intorno al foro si trovava la basilica, un'aula colonnata che ospitava il tribunale e la \"borsa\" romani. Poi c'erano la curia, dove si riuniva il Senato, e il Comitium, la sede dell'assemblea popolare. \nA una estremit\u00e0 sorgeva il tempio di Giove, che rappresentava la replica ideale del tempio di Giove Capitolino: esso simboleggiava la presenza di Roma attraverso il suo Dio pi\u00f9 potente, come a significare che esso controlli la citt\u00e0. Nel, foro, infine, erano presenti statue e monumenti dedicati a cittadini illustri.\nCome leggiamo nel \"De verborum significatione\" di Sesto Pompeo Festo, grammatico del II sec. d.C., essendo anche luogo di mercato, il foro era servito da canali di acqua corrente presso i quali usavano trattenersi indigenti e senza-dimora, i quali erano pertanto chiamati 'i canalicoli forensi'. "}
{"id": "108016", "revid": "7", "url": "https://it.wikipedia.org/wiki?curid=108016", "title": "Repubblica Domenicana", "text": ""}
{"id": "108024", "revid": "9", "url": "https://it.wikipedia.org/wiki?curid=108024", "title": "Chiliasmo", "text": ""}
{"id": "108025", "revid": "400518", "url": "https://it.wikipedia.org/wiki?curid=108025", "title": "Fatty", "text": ""}
{"id": "108027", "revid": "1347902", "url": "https://it.wikipedia.org/wiki?curid=108027", "title": "Federazione Giovanile Comunisti Italiani", "text": "La Federazione Giovanile Comunisti Italiani (FGCI), in continuit\u00e0 con la Federazione Giovanile Comunista Italiana, \u00e8 stata l'organizzazione giovanile del disciolto Partito dei Comunisti Italiani \"de facto\" dal 1999 al 2015, \"de iure\" dal 2004 al 2015, anno in cui ha cessato la propria attivit\u00e0 partecipando alla costituzione della Federazione Giovanile Comunista d'Italia, organizzazione giovanile del Partito Comunista d'Italia (2014), anch'essa successivamente scioltasi nel 2016 per dare vita alla Federazione Giovanile Comunista Italiana, organizzazione giovanile del nuovo Partito Comunista Italiano (2016). La FGCI comprendeva i tesserati al PdCI di et\u00e0 compresa tra i 14 e i 30 anni, i quali erano automaticamente membri di essa. L'organizzazione faceva riferimento al marxismo e agli sviluppi della sua cultura. Poneva al centro del suo agire politico gli insegnamenti della Resistenza Italiana, i temi della pace, dei diritti, dell'ambiente, del lavoro e dell'istruzione.\nStoria.\nLa Federazione Giovanile Comunisti Italiani, anche se gi\u00e0 presente e organizzata in varie realt\u00e0 locali su tutto il territorio nazionale fin dal 31 luglio 1999, si \u00e8 costituita ufficialmente durante la sua prima conferenza nazionale, svoltasi l'11 e il 12 dicembre 2004 a Fiuggi, dove venne eletto coordinatore nazionale Francesco Francescaglia, in sostituzione di Alessandro Pignatiello, un coordinamento nazionale e un direttivo nazionale. Nel luglio 2001 ha partecipato alla contestazione del summit genovese del G8 all'interno del Genoa Social Forum. Nel corso del 2006 la federazione ha visto aumentare i propri iscritti fino a raggiungere all'incirca 6000 tesserati, con una presenza consolidata nella quasi totalit\u00e0 del territorio nazionale.\nAlla conferenza nazionale del 2007, Francesco Francescaglia abbandona la sua carica per passare dai \"giovani\" agli \"adulti\" (diventando segretario della federazione di Milano e assumendo successivamente l'incarico di responsabile nazionale esteri), e viene eletto come nuovo coordinatore nazionale Riccardo Messina.\nLa terza conferenza, svolta nel 2009, vede come tema principale la proposta di creare un'unica organizzazione giovanile comunista insieme ai Giovani Comunisti del PRC. Riccardo Messina lascia la carica di coordinatore nazionale per assumere l'incarico di vice-responsabile nazionale agli enti locali, al suo posto viene eletto Flavio Arzarello, gi\u00e0 responsabile organizzazione. La conferenza ha inoltre eletto un coordinamento nazionale di 38 membri (precedentemente chiamato direttivo nazionale con 63 membri), e un esecutivo nazionale a 11 membri (in precedenza noto come coordinamento nazionale). A seguito della sconfitta de La Sinistra l'Arcobaleno a cui il PdCI partecip\u00f2 la FGCI perse molti iscritti e quadri, iniziando una parabola discendente nelle attivit\u00e0 dell'organizzazione. \nNel 2012 si \u00e8 svolta la prima Assemblea Organizzativa Nazionale, con lo scopo di segnare il punto sulla riorganizzazione della FGCI e mettere l'accento su una serie di priorit\u00e0 politiche su cui intensificare l'iniziativa. L'Assemblea nazionale, alla quale \u00e8 intervenuta il Segretario Nazionale del PdCI Oliviero Diliberto ed anche il Sindaco di Napoli, Luigi De Magistris, a capo di una amministrazione con una maggioranza interamente di sinistra, e protagonista della rinascita napoletana, conferma come coordinatore Flavio Arzarello, e decide un nuovo assetto per il gruppo dirigente nazionale, composto ora da una segreteria di 9 elementi, un esecutivo nazionale a 17 e un coordinamento nazionale con 36 membri. .\nIl 17 luglio 2013 7 membri della segreteria su 9, assieme ad alcuni membri dell'esecutivo, tra i quali il coordinatore nazionale e il portavoce dell'esecutivo, si sono dimessi dagli incarichi, in dissenso con le premesse dell'imminente congresso straordinario del PdCI. (Flavio Arzarello successivamente \u00e8 transitato in Sinistra Ecologia Libert\u00e0 per poi fuoriuscire insieme al gruppo di Gennaro Migliore per confluire nel PD.) Tuttavia non tutti i firmatari della lettera escono dal partito e dalla FGCI. Nella risoluzione i dimissionari, che si richiamano al \"patrimonio politico e culturale del '98\", si impegnano \"a non disperdere il patrimonio costruito in questi anni, in termini di elaborazione e di aggregazione ideale e politica di compagne e compagni, valutando le forme pi\u00f9 appropriate ed innovative di organizzazione in una sinistra che vogliamo contribuire a ricostruire.\"\nI quadri della giovanile rimasti in carica convocano un \"incontro aperto a tutti gli iscritti\" per il rilancio dell'organizzazione, durante il VII congresso straordinario del PdCI, programmato a Chianciano dal 19 al 21 luglio, dove per\u00f2 il segretario uscente Oliviero Diliberto propone lo scioglimento della FGCI da discutere nelle future convocazioni del Comitato Centrale.\nLa discussione successiva non porta alla decisione di sciogliere la struttura. La giovanile comincia quindi un cammino di riorganizzazione, ripartendo dai territori. Alla Conferenza Nazionale di Organizzazione del PdCI di Pianoro del 27-28 settembre 2014 viene confermata la prosecuzione della FGCI. La Federazione Giovanile Comunisti Italiani, privata di molti membri e dirigenti transitati verso altri partiti, segue gli stessi destini del proprio Partito, confluendo nella Federazione Giovanile Comunista d'Italia. \nScuola e Universit\u00e0.\nNelle attivit\u00e0 relative ai temi della scuola, cos\u00ec come nelle elezioni relative alle rappresentanze studentesche, l'organizzazione si \u00e8 in passato presentata anche sotto il nome di \"Resistenza studentesca\" e \"Resistenza Universitaria\".\nNegli ultimi anni ha partecipato al Movimento dell'Onda ed alle mobilitazioni studentesche, con una posizione di internit\u00e0 alle lotte, ai movimenti, ai collettivi comunisti ed ai sindacati studenteschi in esse impegnati."}
{"id": "108028", "revid": "107949766", "url": "https://it.wikipedia.org/wiki?curid=108028", "title": "Arth", "text": "Arth (toponimo tedesco) \u00e8 un comune svizzero di 11\u00a0492 abitanti del Canton Svitto, nel distretto di Svitto; ha lo status di citt\u00e0.\nGeografia fisica.\nIl comune \u00e8 situato sulla riva meridionale del lago di Zugo e lungo la strada del Gottardo, tra i monti Rigi e Rossberg.\nStoria.\nArth \u00e8 citato per la prima volta nel 1036 come \"Arta\"; nel 1353 \u00e8 attestato il nome \"ze Arth\".\nGeografia antropica.\nIl comune \u00e8 formato dai villaggi di Arth, Oberarth e Goldau oltre che dalle localit\u00e0 di Kl\u00f6sterli e Kulm sulla Rigi.\nInfrastrutture e trasporti.\nLa stazione di Arth-Goldau \u00e8 un importante crocevia delle Ferrovie Federali Svizzere. Il comune \u00e8 servito da due uscite dell'autostrada A4 (Arth e Goldau) ."}
{"id": "108033", "revid": "834", "url": "https://it.wikipedia.org/wiki?curid=108033", "title": "Zug", "text": ""}
{"id": "108034", "revid": "271907", "url": "https://it.wikipedia.org/wiki?curid=108034", "title": "FGCI", "text": ""}
{"id": "108035", "revid": "339392", "url": "https://it.wikipedia.org/wiki?curid=108035", "title": "PdCI", "text": ""}
{"id": "108038", "revid": "110157", "url": "https://it.wikipedia.org/wiki?curid=108038", "title": "Steinerberg", "text": "Steinerberg (toponimo tedesco) \u00e8 un comune svizzero di 917 abitanti del Canton Svitto, nel distretto di Svitto."}
{"id": "108039", "revid": "585241", "url": "https://it.wikipedia.org/wiki?curid=108039", "title": "ISO 639", "text": "ISO 639 \u00e8 uno standard internazionale per la classificazione dei linguaggi e dei gruppi di linguaggi, e attribuisce loro un codice identificativo univoco. \nLo scopo dell'ISO 639 \u00e8 creare un catalogo universalmente riconosciuto di codici convenzionali che vengono univocamente associati ai singoli linguaggi senza ambiguit\u00e0. Il termine linguaggio include diverse forme di comunicazione non solo limitate alle lingue parlate ma include anche lingue estinte o storiche, gruppi linguistici o macro-lingue o macro-linguaggi, varianti linguistiche, dialetti come anche forme di comunicazione non parlata come il linguaggio dei segni. Sono invece esclusi i linguaggi usati in campo informatico.\nL'ISO 639 \u00e8 stato approvato per la prima volta nel 1967, ma si compone di differenti sezioni (numerate da -1 a -6) che sono state pubblicate e aggiornate pi\u00f9 volte nel corso degli anni fino al XXI secolo estendendo di volta in volta la precedente versione ISO. Gli standard pi\u00f9 comunemente utilizzati sono l'ISO 639-1 e l'ISO 639-3.\nI codici identificatori forniti dall'ISO 639 possono essere utilizzati in molti ambiti e applicazioni, ad esempio per indicare in che linguaggio \u00e8 scritto un testo o un sito web, per identificare la lingua di provenienza di un termine definito in un dizionario, i linguaggi gestiti da un software, la denominazione di una localit\u00e0, ecc. Per questo motivo l'ISO 639 trova largo impiego nel campo dell'informatica, del web design, e nella gestione degli archivi bibliografici.\nCaratteristiche dei codici.\nI codici ISO individuano i seguenti linguaggi:\nTipi (per linguaggi individuali):\nCodici bibliografici e terminologici:\nISO 639-1.\nQuesta sezione utilizza codici di 2 lettere (\"alpha-2\") per identificare i principali linguaggi (o famiglie di linguaggi) del pianeta, fornendo un catalogo generale di massima che si compone di 136 elementi.\nSi tratta di codici largamente diffusi e utilizzati internazionalmente per riferirsi soprattutto alle principali lingue del mondo (ad esempio: , , , eccetera). Si tratta di lingue che per la maggior parte sono presenti nella letteratura contemporanea.\nLa versione aggiornata di questo standard \u00e8 stata pubblicata nel 2002, e l'ultimo codice identificativo aggiunto dopo la pubblicazione risale al 2003.\nISO 639-2.\nLa catalogazione pi\u00f9 generale dell'ISO 639-1 \u00e8 approfondita nell'ISO 639-2, che utilizza codici di 3 lettere (\"alpha-3\") per consentire un maggior numero di combinazioni possibili e permettere una maggiore differenziazione nel numero e nel tipo di linguaggi. Oltre alle singole lingue, l'ISO 639-2 fornisce inoltre codici identificativi per le famiglie linguistiche (ad esempio le lingue sino-tibetane o le lingue celtiche) e per le cosiddette macro-linguaggi, per i dialetti, per lingue e linguaggi estinti, antichi o artificiali. Il termine macro-linguaggio (in inglese \"macrolanguage\") si riferisce a un oggetto che in certi contesti pu\u00f2 per praticit\u00e0 di analisi venire considerato come un'unica lingua o linguaggio, ma che in realt\u00e0 \u00e8 un insieme che raccoglie dei sottotipi evoluti (come \u00e8 il caso del cinese che raccoglie sottotipi eterogenei e distinti come il cantonese, o del pashtu). La catalogazione dei macro-linguaggi viene perfezionata a partire dal successivo standard ISO 693-3.\nL'indice ISO 639-2 comprende 464 codici identificativi.\nQuesto indice \u00e8 stato sostanzialmente superato dalla catalogazione ancor pi\u00f9 estesa e dettagliata fornita dall'ISO 639-3. Ad eccezione delle famiglie linguistiche (che vengono per la maggior parte recuperate nell'ISO 639-5), infatti tutti gli elementi dell'ISO 639-2 sono stati ricodificati e inseriti nell'ISO 639-3.\nPubblicato per la prima volta nel 1998, \u00e8 stato aggiornato con nuovi elementi fino al 1999. \nISO 639-3.\nL'ISO 639-3 ha l'obiettivo di costruire un indice generale e il pi\u00f9 dettagliato possibile, che comprenda qualunque tipo di linguaggio naturale esistente al mondo. \nL'indice ISO 639-3 assegna codici di 3 lettere (\"alpha-3\") a un vasto catalogo di lingue moderne, antiche, estinte e persino artificiali, per un totale di 7776 elementi.\nL'ISO 639-3 \u00e8 progettato per non entrare in conflitto con l'ISO 639-2. Per questo, tutti gli elementi presenti nell'ISO 639-2 sono dotati di un nuovo codice identificativo (ad eccezione delle famiglie linguistiche, escluse dall'ISO 639-3 e reintrodotte solo nel pi\u00f9 tardo ISO 693-5). \nL'ISO 639-3 \u00e8 stato pubblicato nel 2007.\nNovit\u00e0 dell'ISO 639-3.\nL'ISO 639-3 rappresenta un tentativo di costruzione di un indice dei linguaggi assai pi\u00f9 dettagliato, che come i precedenti tiene conto della letteratura prodotta nelle varie lingue, ma si differenzia nel cercare di rendere conto in maniera pi\u00f9 articolata della situazione concreta dei linguaggi parlati. Le principali caratteristiche dell'ISO 639-3 sono:\nISO 639-4.\nQuesto documento stabilisce le linee guida per l'utilizzo dell'ISO 639, e contiene i criteri per l'attribuzione dei codici linguistici. Anche le sezioni 1, 2, 3 e 5 dell'ISO 639 contengono istruzioni relative a come applicare lo standard, ma la sezione 4 intende fornire una descrizione complessiva ed esaustiva delle regole di utilizzo e delle linee guida presupposte da questa codifica ISO. \nIl documento \u00e8 stato pubblicato nel 2010.\nISO 639-5.\nL'ISO 639-5 utilizza codici di 3 lettere (\"alpha-3\") per codificare un totale di 114 famiglie linguistiche e gruppi linguistici, siano essi viventi o estinti. Premesso che lo standard codifica soltanto una minima parte di tutte le famiglie linguistiche adoperate dalla linguistica, va precisato che il documento presuppone le seguenti definizioni:\nIn particolare, secondo l'ISO 639-5 gli appartenenti a un gruppo linguistico non devono essere necessariamente linguisticamente correlati. Con l'espressione \"in determinate circostanze\" si intende che i due linguaggi possono esser caratterizzati da vicinanza geografica, affinit\u00e0 di utilizzo, o venire raggruppati seguendo categorie e criteri che prescindono da quelli strettamente linguistici.\nLo standard \u00e8 stato pubblicato nel 2008. Per un tentativo di codificare le famiglie linguistiche in maniera pi\u00f9 esaustiva, si pu\u00f2 vedere lo standard ISO 639-6.\nISO 639-6.\nL'ISO 639-6 utilizzava codici identificativi di 4 lettere (\"alpha-4\") e nomi specifici per costruire un indice generale delle famiglie linguistiche, dei singoli linguaggi e delle singole varianti linguistiche riconosciute all'interno di ciascun linguaggio identificato, siano esse linguaggi viventi, estinti o artificiali. Lo standard includeva anche i gruppi linguistici, secondo la stessa definizione che ne era stata data nell'ISO 639-5.\nLa grande novit\u00e0 dello standard ISO 639-6 stava nell'esser stato progettato avendo in mente l'inserimento delle cosiddette variet\u00e0 linguistiche: l'indice era stato progettato per codificare tutte le varianti linguistiche attualmente conosciute, e per garantire spazio sufficiente a future espansioni e nuovi inserimenti. Il codice avrebbe dovuto assicurare la compatibilit\u00e0 \"all'indietro\" con i codici ISO 639 precedentemente gi\u00e0 pubblicati.\nLo standard \u00e8 stato pubblicato nel 2009, ma \u00e8 stato ritirato nel 2014. Allo stato attuale, pertanto, il tentativo pi\u00f9 generale di attribuire codici identificativi alle lingue conosciute rimane l'ISO 639-3."}
{"id": "108049", "revid": "228587", "url": "https://it.wikipedia.org/wiki?curid=108049", "title": "Blob", "text": "Il termine blob, che in inglese significa \"massa priva di forma e di consistenza\", pu\u00f2 essere riferito a:"}
{"id": "108051", "revid": "287204", "url": "https://it.wikipedia.org/wiki?curid=108051", "title": "Ghul", "text": "La ghul o gul (), talora scritto secondo la grafia inglese ghoul, italianizzato in gula, \u00e8 secondo i musulmani un'entit\u00e0 soprannaturale o uno spirito, le cui origini sono precedenti all'avvento dell'islam.\nLa stella Algol ha preso il nome da questa creatura.\nEtimologia.\nIgnota l'etimologia del sostantivo \"gh\u016bl\", anche se alcuni ritengono che il termine derivi dalla radice araba \"&lt;gh-w-l&gt;\", \"catturare\", \"afferrare\", secondo l\"Oxford English Dictionary\", mentre altre fonti indicano come significato dell'ipotizzata radice, \"uccidere\".\nReligione islamica e folclore.\nLe descrizioni della \"gh\u016bl\" nelle storie del folclore arabo sono spesso contraddittorie.&lt;br&gt; Nelle storie preislamiche e islamiche, \u00e8 generalmente un \"jinn\", entit\u00e0 a met\u00e0 via tra uomini e demoni, che muta spesso forma. Se i \"jinn\" sono di entrambi i sessi, la \"gh\u016bl\" \u00e8 esclusivamente di sesso femminile, abitante dei deserti, decisamente dedita all'aggressione dei viaggiatori. Una delle possibili fonti di ispirazione per il concetto della \"gh\u016bl\" potrebbe essere derivato dal contatto dei beduini arabi con le civilt\u00e0 mesopotamiche e dall'essere stato influenzato dal demone Gallu, che rap\u00ec la divinit\u00e0 accadica Damuzi per portarla nel reame dei morti.\nIn diverse leggende preislamiche e in alcuni detti attribuiti al profeta islamico Maometto compaiono le \"gh\u016bl\", intese come demoni o geni che uccidono, rubano o terrorizzano i viandanti che percorrono i luoghi desertici. L'autenticit\u00e0 di questi racconti \u00e8 curiosamente messa in dubbio da alcuni studiosi, tra cui un \"\u1e25ad\u012bth\" tramandato da J\u0101bir b. \u02bfAbd All\u0101h, che ne nega l'esistenza: \u00abNon esiste 'gh\u016bl', non esiste 'adw\u0101' e non esiste '\u1e6dayrra'\u00bb, a dispetto del fatto che dei \"jinn\" (di cui fa parte la \"gh\u016bl\") parli pi\u00f9 volte il Corano e che la loro esistenza non possa quindi essere in alcun modo messa in dubbio dall'islam sunnita e sciita.\nLa credenza in queste creature continua ancor oggi ad essere ampiamente diffusa, e non solo nel XVIII e XIX secolo, in cui alcune testimonianze di viaggiatori occidentali riportavano storie che si possono far risalire alla \"gh\u016bl\".\nLa \"gh\u016bl\" nella cultura moderna.\nL'idea della \"gh\u016bl\" come abitatrice dei cimiteri che si nutre di cadaveri \u00e8 ben precedente alla versione delle \"Mille e una notte\" di Antoine Galland, il quale si prese molte libert\u00e0 nella sua traduzione. Nel racconto \"Storia di Sidi-Nouman\" present\u00f2 la \"gh\u016bl\" come mostro che dissotterra i cadaveri dai cimiteri per nutrirsene e gli autori successivi ripresero le caratteristiche cannibalistiche di tale \"jinn\" .\nNella letteratura anglofona, il termine fu usato per la prima volta nel romanzo \"Vathek\" di William Beckford (pubblicato in francese nel 1786 e tradotto in inglese l'anno successivo da Samuel Henley).\nNei suoi romanzi H. P. Lovecraft present\u00f2 i \"ghoul\" come i membri di una razza notturna sotterranea, esseri umani che si trasformano in orripilanti umanoidi in seguito all'abitudine di cibarsi di cadaveri umani. Per quanto terrificanti, non sono mostri necessariamente malvagi; non uccidono (si limitano a cibarsi di chi \u00e8 gi\u00e0 morto) e in alcune storie sostengono conversazioni intelligenti con le persone normali. Richard Upton Pickman, un pittore di Boston che scompare in circostanze misteriose nella storia \"Il modello di Pickman\", riappare come ghul nel romanzo breve \"La ricerca onirica dello sconosciuto Kadath\". In conseguenza della popolarit\u00e0 di Lovecraft, molte altre opere moderne usano il termine \"ghoul\" riferendosi a creature umanoidi degenerate e cannibali.\nA partire da \"La notte dei morti viventi\" (1968) di George Romero le caratteristiche dello \"zombie\", fino ad allora semplicemente uno schiavo privo di volont\u00e0 sottoposto alla volont\u00e0 del suo creatore, si fusero con quelle della \"ghul\" mangiatore di cadaveri, generando lo \"zombie\" moderno mangiatore di carne umana.\nNel \"manga\" ed \"anime\" \"Tokyo Ghoul\" si parla dei \"ghoul\" come esseri dalle sembianze umane, ma quando il loro organismo necessita della piena potenza, assumono un aspetto caratterizzato da occhi neri con iridi rosse detto kakugan, e un \"kagune\", cio\u00e8 un organo predatorio utile sia per l'offesa che per la difesa specifico per ogni \"ghoul\"; in altre situazioni riescono a confondersi tra le persone normali. La condizione di \"ghoul\" non impone la non esistenza di valori morali: infatti queste creature possono decidere di sfamarsi aggredendo individui inconsapevoli, oppure di cibarsi della carne di coloro che hanno scelto di togliersi la vita, in modo da non causare scompiglio nel distretto di appartenenza. Alcuni di loro praticano anche il cannibalismo, ovvero la pratica secondo la quale un \"ghoul\" si ciba della carne di un altro \"ghoul\", si dice che questo sviluppi in loro delle capacit\u00e0 superiori a quelle degli altri, ma li porti alla pazzia. \nNella saga videoludica \"Fallout\" vengono chiamati \"ghoul\" i soggetti umani che hanno subito l'effetto della lunga esposizione alle radiazioni provocate dalle bombe atomiche sganciate sul suolo americano il 23 ottobre 2077. Questi umanoidi hanno voce rauca, occhi neri e la loro pelle sembra staccarsi (come se fosse ustionata). I ghoul sono molto pi\u00f9 longevi degli umani e talvolta degenerano in \"ghoul ferali\" che a seguito ad un'esposizione maggiormente prolungata perdono la ragione diventando simili a bestie.\nNel romanzo \"Il figlio del cimitero\", di Neil Gaiman, i \"ghoul\" si radunano in una citt\u00e0 sotterranea o comunque \"altra\" rispetto al mondo dei viventi e dei defunti ordinari. Vi accedono mediante un portale rappresentato, in ogni cimitero, da una tomba pi\u00f9 rovinata delle altre. Sostengono fra loro conversazioni pompose e al contempo irriverenti. Anche in questo caso, si cibano di cadaveri. Infine, nella rivisitazione di Gaiman essi temono i Gaunt della notte, creature volanti di origine lovecraftiana, e i Mastini di Dio (come la signorina Lupescu, istitutrice del protagonista).\nI membri della \"band\" \"heavy metal\" svedese Ghost sono caratterizzati dal pi\u00f9 totale anonimato: mentre il cantante \u00e8 noto come \"Papa Emeritus\" e pesantemente truccato in volto, gli strumentisti sono noti solo come \"Nameless Ghouls\" (\"\"ghoul\" senza nome\") e portano delle maschere."}
{"id": "108052", "revid": "466539", "url": "https://it.wikipedia.org/wiki?curid=108052", "title": "Unter\u00e4geri", "text": "Unter\u00e4geri (toponimo tedesco) \u00e8 un comune svizzero di 8\u00a0576 abitanti del Canton Zugo.\nGeografia fisica.\nUnter\u00e4geri \u00e8 affacciato sul lago di \u00c4geri.\nSociet\u00e0.\nEvoluzione demografica.\nL'evoluzione demografica \u00e8 riportata nella seguente tabella:\nAmministrazione.\nOgni famiglia originaria del luogo fa parte del cosiddetto comune patriziale e ha la responsabilit\u00e0 della manutenzione di ogni bene ricadente all'interno dei confini del comune."}
{"id": "108053", "revid": "125624862", "url": "https://it.wikipedia.org/wiki?curid=108053", "title": "Blob (programma televisivo)", "text": "Blob, di tutto di pi\u00f9, o pi\u00f9 semplicemente Blob, \u00e8 un programma televisivo italiano di genere satirico. In onda dal 1989, \u00e8 uno dei programmi pi\u00f9 longevi di Rai 3 e della televisione italiana. Le trasmissioni sono iniziate il 17 aprile 1989 e nel 2014, per il venticinquesimo anniversario della trasmissione, erano state realizzate 7335 puntate, di cui 893 monografiche dedicate a personaggi della politica, della cultura, dello sport e dello spettacolo.\nProduzione.\n\"Blob\" \u00e8 stato ideato da Angelo Guglielmi, dirigente storico di Rai 3, e dai critici cinematografici Enrico Ghezzi, Marco Giusti e un gruppo di autori, tra cui Paolo Luciani, Ciro Giorgini, Fulvio Toffoli, Filippo Porcelli, Marco Melani, Peter Freeman, Simona Buonaiuto, Guia Croce, Vittorio Manigrasso ed Alberto Piccinini, i quali hanno elaborato nel tempo un linguaggio originale ed innovativo, basato sull'utilizzo creativo di video registrati da altre trasmissioni TV o, in alcuni casi, girati dagli autori.\nAncora oggi non \u00e8 chiaro chi sia stato l'ideatore di \"Blob\". Secondo la versione di Guglielmi, uno dei suoi figli sugger\u00ec di fare il mattinale dei notiziari televisivi e Ghezzi rispose \"perch\u00e9 non di tutta la TV?\" ed escogit\u00f2 una formula con Giusti. Per Ghezzi, \"Blob\" era l\u2019evoluzione naturale di \"Vent'anni prima\" e \"Schegge\", mentre Giusti ha affermato di aver ideato \"Blob\" come uno spazio all'interno di \"Fluff, processo alla TV\" in cui mostrare il peggio della TV della settimana (e che solo mesi dopo vide il figlio di Guglielmi).\nIl titolo della trasmissione (in inglese \"macchia\", \"goccia\") deriva da quello originale (\"The Blob\") del film \"Fluido mortale\", un film horror fantascientifico del 1958, cui ha fatto seguito un rifacimento nel 1988. Il programma ricalca la rubrica \"Schegge\", programma a durata variabile in onda dal 2 febbraio 1988 alle 19.45 proprio su Rai 3, utilizzato per colmare vuoti di programmazione e nei tempi di attesa per il collegamento ai TG regionali.\nSecondo Angelo Guglielmi il blob del film, che invade il mondo raggiungendo e soffocando gli spazi vitali a partire dalle infrastrutture, rappresenta a dovere il \"sistema gelatinoso\" in cui si sta trasformando non solo la televisione ma tutta la cultura italiana.\nUna puntata di \"Blob\" consiste in uno studiato montaggio di spezzoni audio e video tratti dalle programmazioni delle emittenti televisive italiane (sia nazionali che locali) ed anche estere ed in seguito anche di filmati amatoriali inviati alla redazione (realizzati durante specifici eventi come ad esempio il G8 di Genova del 2001) oppure presi dal web. In sovrimpressione viene mostrato il titolo della puntata, spesso caratterizzato da ironia e umorismo.\nIl programma \u00e8 ideato e realizzato quotidianamente da Paolo Luciani, Pino Roggero, Franco Roselli, Cristiana Turchetti, Paolo Papo, Daniel Franchina, Gianfranco Fiore, Sabrina Barletta, Antonella Rucci, Elena Vecchia, Lino Sciorilli, Fabio Masi, Vittorio Manigrasso, Simona Buonaiuto, Sara Cipriani e in redazione Ilaria Mecarelli, Giovanna Zappi; con la collaborazione di Gaetano Caprio, Antonella Fam\u00e0, Francesca Lari e, al montaggio, Gianluca Spinuso, Michele Del Fa, Debora Bucci, Marco T. Trivelli, Stefano Carpagnano, Michele Ventrone e, nel ruolo di produttore esecutivo, Stefania Celletti.\nIl cartoonist italiano Mario Verger ha collaborato diverse volte con \"Blob\" nel corso degli anni firmando diversi cartoni animati d'attualit\u00e0, inseriti con spezzoni e interi all'interno del programma, con personaggi quali Ambra Angiolini, Moana Pozzi, Giulio Andreotti, Silvio Berlusconi e lo stesso Ghezzi.\nA seguito del successo della trasmissione, il termine \u00e8 utilizzato per definire un montaggio televisivo a spezzoni, grazie al quale si ottengono effetti ricchi di satira e di ironia.\nProgrammazione.\n\"Blob\" \u00e8 sempre andato in onda tutti i giorni alle 20:00 e per un periodo alle 20:10 dopo \"Sport Tre\" (rubrica a cura di Rai Sport, ora cessata). Attualmente \"Blob\" va in onda tutti i giorni alle 20:00 tranne la domenica nel periodo invernale per lasciare spazio a \"Che tempo che fa\".\nIn occasioni particolari, come la notte di capodanno, vengono trasmesse puntate speciali pi\u00f9 lunghe del solito, spesso a tema: si tratta di monografie dedicate all'anno appena trascorso o a personaggi della vita pubblica.\nIl portale Raiplay consente di vedere gratis molti filmati di \"Blob\": le puntate della settimana, le puntate domenicali, e le puntate dedicate ai \"cicli tematici\", quali:\nTrent'anni in tv.\nIl 17 aprile 2019 Blob ha compiuto 30 anni e festeggiando l'importante traguardo delle 9268 puntate.\nPer il trentennale di Blob, la Rai ha proposto, a partire da domenica 14 aprile, 5 puntate speciali, una programmazione estiva all'insegna della riproposizione e rielaborazione dei suoi 30 anni, con puntate quotidiane e appuntamenti speciali nel weekend, mentre Fuori Orario dedicher\u00e0 6 notti di commerazioni.\nAttualmente (2019) gli autori del programma sono Enrico Ghezzi e Paolo Papo in collaborazione con Paolo Luciani, Sabrina Barletta, Sara Cipriani, Fabio Masi, Elena Vecchia, Pino Roggero, Daniel Franchina, Simona Buonaiuto, Antonella Rucci, Cristiana Turchetti, Vittorio Manigrasso, Gianfranco Fiore, Fulvio Baglivi, Gaetano Caprio, Francesca Lari, Antonella Fam\u00e0. Il produttore esecutivo \u00e8 Sabrina Barletta. Il responsabile progetto editoriale \u00e8 Stefano Francia di Celle. Il montaggio \u00e8 di Michele Del Fa\u2019 e Daniele Pecorelli, mentre da fine 2020 \u00e8 effettuato da Yael Leibel e Federica Pastori.\nRiconoscimenti.\nNel 2021 la trasmissione \u00e8 stata insignita del Premio Nazionale Cultura della Pace per essere riuscita \u00aba mettere insieme immagini e significati, significanti e messaggi, attraverso ci\u00f2 che fa vedere la televisione, tra finzione e realt\u00e0, rappresentando in modo unico e originale la realt\u00e0, con particolare attenzione alla guerra e alla violenza della vita quotidiana, dimostrando come la sequenza di immagini possa essere decisiva nel raccontare una storia, creare sensibilit\u00e0 e cultura\u00bb."}
{"id": "108056", "revid": "466539", "url": "https://it.wikipedia.org/wiki?curid=108056", "title": "Ober\u00e4geri", "text": "Ober\u00e4geri (toponimo tedesco) \u00e8 un comune svizzero di 5\u00a0994 abitanti del Canton Zugo.\nGeografia fisica.\nOber\u00e4geri si affaccia sul lago di \u00c4geri.\nSociet\u00e0.\nEvoluzione demografica.\nL'evoluzione demografica \u00e8 riportata nella seguente tabella:\nAmministrazione.\nOgni famiglia originaria del luogo fa parte del cosiddetto comune patriziale e ha la responsabilit\u00e0 della manutenzione di ogni bene ricadente all'interno dei confini del comune."}
{"id": "108058", "revid": "125160773", "url": "https://it.wikipedia.org/wiki?curid=108058", "title": "Peter Tosh", "text": "Nasce nella parrocchia di Westmoreland, nell'ovest rurale dell'isola, ma si trasferisce in giovent\u00f9 a Trenchtown, il ghetto di Kingston. Lavora con il produttore Joe Higgs, che gli fa conoscere quelli che saranno i suoi compagni nel gruppo The Wailers, Bob Marley e Bunny Wailer; dal 1965 al 1973 collabora con i due, fino allo scioglimento per motivi personali dei tre membri.\nDa quel momento inizia la carriera solista, che lo porta a suonare al One Love Peace Concert davanti ai principali esponenti della politica giamaicana, Edward Seaga e Michael Manley; collabora anche con Mick Jagger dei Rolling Stones, e sar\u00e0 ospite del Saturday Night Live nel 1978. Nel 1987 si aggiudica il Grammy Award come miglior album reggae con \"No Nuclear War\". Muore assassinato in un tentativo di rapina l'11 settembre di quell'anno nella sua casa a Kingston.\nBiografia.\nLe origini e gli esordi musicali (1944 - 1964).\nNasce nel villaggio di Grange Hill, nella parrocchia di Westmoreland, situata nel nord-ovest della Giamaica, ma a 15 anni si trasferisce a Trenchtown, il ghetto della capitale Kingston. Qui prende lezioni di canto dal produttore Joe Higgs, e conosce i cantanti Robert Nesta Marley e Neville O'Riley Livingston, successivamente conosciuti come Bob Marley e Bunny Wailer, con i quali fonda il gruppo ska \"Teenagers\". Al trio si aggiungono il cantante Junior Braithwaite e le coriste Beverley Kelso e Cherry Smith, il gruppo cambia cos\u00ec nome prima in \"Wailing Rudeboys\", poi in \"Wailing Wailers\".\nI Wailers (1964 - 1974).\nIl primo produttore ad accorgersi del gruppo \u00e8 Clement \"Coxsone\" Dodd, che li mette sotto contratto con l'etichetta discografica Studio One e produce un primo singolo, \"I'm Still Waiting\", dopo il quale Junior Braithwaite e le due coriste lasciano il gruppo. Il trio, sotto consiglio del produttore, elegge Bob Marley come frontman e pubblicano un singolo, \"Simmer Down\", in cui incoraggiano i Rude Boy del ghetto a non sottomettersi alle autorit\u00e0, attirando cos\u00ec su di s\u00e9 l'attenzione delle forze di polizia locali. Con Dodd i tre pubblicano altri due singoli (\"One Love\" e \"Hoot Nanny Hoot\") e, nel 1965, il primo album intitolato \"The Wailing Wailers\".\nNel 1966 Bob Marley parte per lavorare negli Stati Uniti e Tosh canta alcune cover di brani soul e pop statunitense, affiancate a singoli come solista (\"Don't Look Back\") o in coppia con Bunny Livingstone (\"The Toughest\"), \u00e8 in questo periodo che i due si avvicinano alla filosofia rasta. Quando Marley torna in Giamaica il trio cambia il nome in \"Wailers\" e fonda un'etichetta propria, la Wail'N'Soul, che produce per\u00f2 un solo singolo, \"Ben Down Low\", il brano ha un tempo rallentato rispetto allo ska classico, che anticipa quello che sar\u00e0 il rocksteady. La band comincia quindi a collaborare con il produttore Lee \"Scratch\" Perry; per la sua Upsetter pubblica tre album: \"Soul Rebels\" nel 1970 e \"Soul Revolution\" e \"Soul Revolution Part II\" nel 1971. Durante le sessioni di registrazione al Black Ark i Wailers trovano una grande intesa con gli Upsetters, la backing band di Perry, tanto che due membri, i fratelli Aston \"Family Man\" e Carlton Barrett, rispettivamente bassista e batterista, passano dalla band di Perry a quella di Marley.\nNel 1972 i Wailers firmano per la Island Records con la quale pubblicano nel 1973 l'album \"Catch a Fire\"; durante la registrazione dell'album si creano tensioni tra i Wailers, visto che Chris Blackwell, amministratore delegato dell'etichetta, ha una predilezione per Bob Marley e relega Tosh e Livingston a figure di minore importanza. Verso la fine dell'anno il trio pubblica \"Burnin\"', secondo album per la Island: durante la registrazione le tensioni tra i cantanti aumentano, tanto da portare Bunny Livingston a lasciare la band durante il tour e lo stesso Tosh ad allontanarsi dai Wailers poco dopo per contrasti personali con Marley; da quel momento il gruppo cambia il nome in Bob Marley &amp; The Wailers ed i due vengono rimpiazzati con le coriste Rita Marley (moglie del cantante), Marcia Griffiths e Judy Mowatt, che formano le I-Trees. Peter Tosh e Bunny Livingston cominciano carriere soliste.\nLa carriera solista e l'attivit\u00e0 televisiva (1975 - 1987).\nNel 1976 Tosh firma per la Capitol Records e pubblica l'album d'esordio come solista, \"Legalize It\", che rimarr\u00e0 per anni come inno per la legalizzazione della marijuana. Per il secondo album il cantante si avvale della collaborazione del duo Sly and Robbie, \"Equal Rights\" che \u00e8 da molti considerato il suo miglior disco, contiene riedizioni di vecchi brani (\"Get Up, Stand Up\") affiancati a nuovi pezzi rabbiosi contro il governo giamaicano. Si esibisce sul palco dello One Love Peace Concert, dove si scaglia duramente contro la classe politica dell'isola che, a suo dire, opprime la popolazione nera. Durante lo spettacolo trova un ampio consenso tra il pubblico, e la polizia, con la scusa di averlo trovato a fumare erba, lo trattiene in caserma, picchiandolo per 90 minuti al punto da lasciargli profonde cicatrici.\nIl concerto viene visto dal cantante dei Rolling Stones, Mick Jagger, che viene colpito dalla potenza espressa sul palco e gli offre un contratto con l'etichetta Rolling Stones Records con la quale pubblica nel 1978 l'album \"Bush Doctor\". Jagger partecipa alla traccia \"Don't Look Back\" che regala a Tosh una grande esposizione mediatica, che gli consente di partecipare al Saturday Night Live. Nel 1979 e nel 1981 pubblica due album sempre per la RSR, due lavori pieni di rabbia contro il sistema: \"Mystic Man\" e \"Wanted Dread and Alive\". Nel 1980 \u00e8 in Italia, ospite fisso nelle 6 puntate dello spettacolo televisivo \"C'era due volte\", per la regia di Enzo Trapani (Rai2). Sempre a quell'anno risale la sua partecipazione alla telenovela brasiliana \"Agua Viva\", nel ruolo di s\u00e9 stesso.\nTosh firma poi un contratto con la EMI che lo porta a pubblicare nel 1983 l'album \"Mama Africa\", dal cui tour nasce l'album \"Captured Live\". Dopo quest'album il cantante sparisce dal giro musicale per un po' di tempo, secondo alcuni per cercare consiglio da stregoni africani. Nel 1987 ritorna con l'album \"No Nuclear War\", un album di protesta contro la violenza dilagante, contro l'apartheid e contro Babilonia, intesa come societ\u00e0 moderna; l'album, prodotto sempre dalla EMI, vince il Grammy Award come miglior album reggae.\nL'assassinio.\nL'11 settembre 1987 l'artista giamaicano viene assassinato nella sua casa di Kingston: si trovava l\u00ec con la moglie Joy e l'amico dj Jeff \"Free-I\" Dixon, quando un malvivente locale, Dennis \"Leppo\" Lobban, irrompe con due complici per rapinare tutti i presenti; alla richiesta di denaro Tosh risponde in modo negativo, e i criminali aprono il fuoco uccidendo sia il cantante che l'amico DJ."}
{"id": "108061", "revid": "110157", "url": "https://it.wikipedia.org/wiki?curid=108061", "title": "Unteriberg", "text": "Unteriberg (toponimo tedesco) \u00e8 un comune svizzero di 2\u00a0324 abitanti del Canton Svitto, nel distretto di Svitto; \u00e8 stato istituito nel 1884 con la divisione del comune soppresso di Iberg nei nuovi comuni di Oberiberg e Unteriberg.\nLa frazione Hoch-Ybrig \u00e8 una rilevante stazione sciistica."}
{"id": "108062", "revid": "2074539", "url": "https://it.wikipedia.org/wiki?curid=108062", "title": "Lingua danese", "text": "Il danese o lingua danese \u00e8 una lingua di ceppo indoeuropeo appartenente al gruppo settentrionale delle lingue germaniche. \u00c8 parlata da circa sei milioni di persone, principalmente in Danimarca e nello Schleswig meridionale, nel nord della Germania. Comunit\u00e0 minori di locutori sono presenti in Islanda (ex possedimento della corona danese), Norvegia (a causa della lunga unione politica con la Danimarca), Svezia, Stati Uniti e Canada. A causa dell'immigrazione e della perdita linguistica nelle aree urbane, circa il 15-20% della popolazione della Groenlandia (uno degli attuali tre reami danesi) parla il danese come lingua madre.\n\u00c8 lingua ufficiale in Danimarca, nel \"Land\" tedesco dello Schleswig-Holstein (\"Slesvig-Holsten\"), dov'\u00e8 tutelata dalla costituzione regionale, e nelle Isole F\u00e6r \u00d8er (accanto alla lingua faroese). In quanto possedimento danese \u00e8 la seconda lingua utilizzata in Groenlandia, accanto al kalaallisut. Come ex lingua coloniale \u00e8 ancora in uso in Islanda.\nInsieme alle altre lingue germaniche settentrionali, il danese \u00e8 un idioma discendente dal norreno, ossia la lingua comune delle popolazioni germaniche che vivevano in Scandinavia durante l'era vichinga. Il danese, assieme allo svedese, deriva dal sottogruppo norreno-orientale. Una classificazione pi\u00f9 recente basata sulla mutua intelligibilit\u00e0 separa i moderni parlati danese, norvegese e svedese, classificati come \"scandinavi continentali\" da islandese e faroese, classificati come \"scandinavi insulari\".\nFino al XVI secolo il danese era un continuum di dialetti parlati dallo Schleswig alla Scania senza convenzioni standard o di ortografia. Con la Riforma protestante e l'introduzione della stampa fu sviluppata una lingua standard basata sul dialetto colto di Copenaghen. Si diffuse attraverso l'uso nel sistema educativo e amministrativo, anche se il tedesco e il latino continuarono ad essere le lingue scritte pi\u00f9 importanti fino al XVII secolo. In seguito alla perdita di porzioni territoriali in Germania e Svezia, un movimento nazionalista adott\u00f2 la lingua come segno dell'identit\u00e0 danese, ed essa speriment\u00f2 una forte ondata d'uso e popolarit\u00e0, con importanti opere di letteratura prodotte nei secoli XVIII e XIX. Oggi i dialetti danesi tradizionali sono quasi scomparsi, sebbene esistano varianti regionali della lingua standard. Le principali differenze linguistiche sono tra generazioni, con un gergo giovanile particolarmente innovativo. \u00c8 invece sparito nelle Isole Vergini Statunitensi, colonia danese fino al 1916.\nIl danese ha un inventario vocale molto ampio, che comprende 27 vocali fonematiche distintive. La sua prosodia \u00e8 caratterizzata dal fenomeno distintivo dello st\u00f8d, una sorta di tipo di fonazione laringea. A causa delle molte differenze di pronuncia che distinguono il danese dalle sue lingue vicine, \u00e8 a volte considerato un idioma difficile da imparare e comprendere, e alcune prove dimostrano che i bambini piccoli sono pi\u00f9 lenti ad acquisire le distinzioni fonologiche del danese. La grammatica \u00e8 moderatamente flessiva con coniugazioni e flessioni forti (irregolari) e deboli (regolari). I sostantivi e i pronomi dimostrativi distinguono il genere comune dal neutro. Come l'inglese, il danese ha solo i resti di un precedente sistema di casi, in particolare nei pronomi. A differenza dell'inglese, ha perso la marcatura di tutti i verbi. La sua sintassi \u00e8 l'ordine delle parole V2, con il verbo finito che occupa sempre il secondo posto nella frase.\nAnche la variante Bokm\u00e5l della lingua norvegese \u00e8, dal punto di vista strettamente linguistico, una forma di danese riorganizzata. Ci\u00f2 nonostante, gli sviluppi storico-culturali inducono a non considerarla tale.\nUna variante particolare del danese \u00e8 parlata sull'isola Bornholm, il bornholmese, che mantiene tratti rinvenuti tutt'oggi nella lingua islandese, come la conservazione dei tre distinti generi nominali dell'antico norreno.\nGrammatica.\nInsieme ad altre lingue scandinave, il danese \u00e8 una delle poche lingue indoeuropee che non distinguono pi\u00f9 la persona e il numero nella coniugazione dei verbi mediante desinenze specifiche. Pertanto si ha sempre la necessit\u00e0 di usare un pronome personale d'accompagno.\nI sostantivi si dividono in due classi morfologiche: classe in \"-en\" e classe in \"-et\", cos\u00ec definite secondo la forma di articolo con cui si combinano. Dal punto di vista storico si possono considerare queste due classi come le rappresentanti di due antichi generi grammaticali: infatti la classe in \"-en\" \u00e8 frutto della fusione dei due antichi gruppi di sostantivi maschili e femminili, ed \u00e8 tradizionalmente definita di genere comune, mentre la classe in \"-et\" prosegue l'antico gruppo dei neutri. Elemento peculiare del danese e delle altre lingue scandinave \u00e8 la presenza dell'articolo determinativo enclitico, ed \u00e8 su questa base che si distinguono le due classi dei sostantivi. Come nei due esempi seguenti, l'articolo determinativo \u00e8 suffisso del sostantivo, tranne quando esso \u00e8 accompagnato da un aggettivo o da un altro modificatore, come una subordinata relativa:\nFonetica.\nUna caratteristica tipica del danese \u00e8 costituita dallo \"st\u00f8d\" (letteralmente: \"spinta\"): si tratta di una forma di laringalizzazione delle consonanti sonore e delle vocali, realizzata anche come colpo di glottide; ha funzione distintiva o fonematica, poich\u00e9 esistono coppie di parole differenziate solo dalla sua assenza o presenza, come in \"hun\" \"ella\" e \"hund\" \"cane\", \"mor\" \"madre\" e \"mord\" \"omicidio\".\nDiversamente da ci\u00f2 che accade in svedese e norvegese, in danese non esiste la distinzione tonale fra accento \"acuto\" e \"grave\", ma la distribuzione dello \"st\u00f8d\" \u00e8 storicamente legata alle differenze di tono nelle altre due lingue scandinave.\n\u00c8 frequente in danese una notevole riduzione e assimilazione sia di consonanti sia di vocali persino in un registro linguistico molto formale, il che pu\u00f2 dare agli stranieri un'impressione di pronuncia indistinta e inaccurata rispetto allo standard ortografico, che \u00e8 invece abbastanza conservativo.\nLe consonanti sono realizzate sempre sorde o pi\u00f9 esattamente desonorizzate: \u00e8 solo l'assenza di aspirazione che le mantiene distinte rispettivamente da ; inoltre questa distinzione \u00e8 presente solo in posizione iniziale di parola o di sillaba tonica, e pertanto manca ad esempio in posizione interna, come ad es. in parole come \"l\u00e6gge\" e \"l\u00e6kke\", entrambe pronunciate .\nNumeri.\nA differenza di quello delle altre lingue scandinave, il sistema di numerazione del danese a partire dal numero 50 e fino al 99 si basa sul sistema a base 20 o vigesimale, diffuso anticamente in gran parte dell'area celto-germanica e tuttora conservato in parte nella numerazione francese.\"Tyve\" 'venti' \u00e8 la base del sistema numerico. \"Tres\", forma breve per \"tresindstyve\", significa letteralmente 'tre volte [venti]', cio\u00e8 60; \"firs\", forma breve per \"firsindstyve\", sta per 'quattro volte [venti]', cio\u00e8 80. Il numero 100 \u00e8 invece rappresentato dal sostantivo \"hundred(e)\".I nomi delle decine con prima cifra dispari sfruttano dei moltiplicatori non interi che sono prefissi al numero della ventina successiva. Inoltre questi moltiplicatori fanno riferimento all'unit\u00e0 intera successiva e non a quella precedente, come invece avviene ad esempio in italiano (infatti in danese \"uno e mezzo\" si dice \"halvanden\", letteralmente 'mezza [unit\u00e0 prima della] seconda [unit\u00e0]').Pertanto \"halvtreds\" '50' \u00e8 la forma abbreviata di \"halvtredsindestyve\", che \u00e8 un composto formato da tre membri: il primo, \"halvtred(je)\", a sua volta un composto, significa letteralmente 'mezza [unit\u00e0 prima della] terza [unit\u00e0]' (ovvero 'due e mezzo'), il secondo \u00e8 \"sindes\" 'volte' e il terzo \u00e8 \"tyve\" 'venti'. L'intero composto significa pertanto 'mezza terza volta venti', cio\u00e8 20+20+20/2, cio\u00e8 appunto 50.Analogamente \"halvfjerds\" ('mezza quarta volta [venti]', cio\u00e8 20+20+20+20/2) significa '70' e \"halvfems\" ('mezza quinta volta [venti] cio\u00e8 20+20+20+20+20/2) significa '90'.Inoltre nei nomi dei numeri dal 21 al 99 l'unit\u00e0 precede la decina, come in tedesco, ad esempio 22 si dice \"toogtyve\" (lett. 'due e venti'), 68 si dice \"otteogtres\" (lett. 'otto e tre volte [venti]'), 75 si dice \"femoghalvfjerds\" (lett. 'cinque e mezza quarta volta [venti]').\nAlfabeto.\nL'alfabeto danese \u00e8 basato sull'alfabeto latino con le tre lettere aggiuntive \u00c6 \u00e6, \u00d8 \u00f8, \u00c5 \u00e5. \u00c8 cos\u00ec composto da 29 lettere: Aa, Bb, Cc, Dd, Ee, Ff, Gg, Hh, Ii, Jj, Kk, Ll, Mm, Nn, Oo, Pp, Qq, Rr, Ss, Tt, Uu, Vv, Ww, Xx, Yy, Zz, \u00c6\u00e6, \u00d8\u00f8, \u00c5\u00e5. Le lettere c, q, w, x, z vengono utilizzate prevalentemente nelle parole straniere."}
{"id": "108063", "revid": "712828", "url": "https://it.wikipedia.org/wiki?curid=108063", "title": "Spada laser", "text": "La spada laser (\"lightsaber\", letteralmente \"sciabola di luce\") \u00e8 l'arma caratteristica dei Jedi nell'universo fantascientifico di \"Guerre stellari\". Adottata anche dai Sith, \u00e8 composta da un'impugnatura da cui fuoriesce una lama di energia, che pu\u00f2 essere impiegata in combattimento per ferire o perforare o per proteggersi da attacchi di blaster. Spade laser compaiono per la prima volta nel film \"Guerre stellari\" e sono state poi riprese in numerosi film, serie tv, libri, fumetti e videogiochi del franchise.\nLa spada laser \u00e8 considerata uno dei pi\u00f9 famosi esempi di concept design e uno degli elementi pi\u00f9 riconoscibili e popolari del franchise di \"Guerre stellari\" e del cinema in generale.\nCreazione e sviluppo.\nL'idea per una spada laser trae origine dai film e serial di azione e avventura con cui George Lucas era cresciuto e nei quali erano presenti molti personaggi che maneggiavano spade. Nello sviluppare \"Guerre stellari\", Lucas volle includere delle spade come omaggio a quel mondo fantasy cavalleresco, trasformandole in armi laser per meglio amalgamarsi con l'ambientazione futuristica del film. Nei \"concept\" iniziali, le spade laser erano armi diffuse, utilizzate anche da soldati ribelli e imperiali, ma vennero poi rese appannaggio dei soli Jedi per aumentare l'aura di unicit\u00e0, fascino e mistero dell'ordine.\nLe else delle spade laser utilizzate come materiale di scena vennero costruite con i flash di alcune vecchie fotocamere Graflex (dal modello Speed Graphic) dal creatore di effetti speciali John Stears. Il modello di Luke Skywalker presenta, attaccate all'esterno del tubo del flash, delle guide in plastica per ante scorrevoli e dei tasti di calcolatrice, sostituiti poi da dei circuiti elettrici, mentre per l'arma di Obi-Wan Kenobi si aggiunse tra le altre cose una granata della prima guerra mondiale, il manico di un rubinetto e un condotto preso da un motore Derwent.\nPer filmare la caratteristica luminescenza delle spade laser, si ide\u00f2 inizialmente un metodo che consisteva nel ricoprire la lama di materiale riflettente mentre un piccolo motore dissimulato nell'elsa faceva roteare la lama stessa; quando veniva ripresa dalla telecamera, la spada sembrava cos\u00ec lampeggiare, ma i prototipi erano delicati e si rompevano spesso, l'alone prodotto era ridotto e un movimento sbagliato poteva cambiare l'angolo di incidenza della luce e azzerare cos\u00ec di colpo la lucentezza delle armi. L'animatore Nelson Shin propose allora di adottare la tecnica del \"rotoscoping\", che consisteva nel ricalcare direttamente sulla pellicola gi\u00e0 filmata, fotogramma per fotogramma, l'animazione finale delle spade laser. Egli inoltre per primo sugger\u00ec di dare alle spade laser il loro caratteristico effetto sfarfallio, inserendo nel filmato dei fotogrammi pi\u00f9 chiari degli altri. Per i film successivi si decise di rinunciare del tutto a ricreare le spade laser sul set. Durante le riprese gli attori maneggiavano bastoni, che presentavano il vantaggio di essere durevoli e resistenti e di facilitare i movimenti di un vero combattimento; in post-produzione poi veniva ricreato l'effetto luminescente, inizialmente tramite \"rotoscoping\" e, con il progredire della tecnologia, utilizzando effetti digitali.\nIl suono della spada laser fu creato dal tecnico del suono Ben Burtt, combinando il rumore del motore di un vecchio proiettore cinematografico con l'interferenza di un televisore, registrati con un microfono non schermato. Muovendo il microfono si ottenevano le variazioni nel suono che simulavano il movimento della spada. Negli ultimi episodi, il suono \u00e8 stato ricreato digitalmente.\nCaratteristiche.\nLa spada laser \u00e8 l'arma principale dei Jedi ma viene utilizzata anche dai Sith. Nelle mani di qualcuno addestrato a impiegare la Forza, una spada laser \u00e8 uno strumento versatile e potente, tuttavia, in mani inesperte pu\u00f2 costituire un pericolo per l'utilizzatore stesso. Solo l'impugnatura infatti ha una massa di entit\u00e0 determinabile e ci\u00f2 rende difficile giudicare la posizione della lama in modo accurato durante il suo impiego. Inoltre, il rimbalzo all'indietro della lama genera una forza giroscopica che causa instabilit\u00e0 nelle mani dell'utilizzatore.\nLa spada laser \u00e8 un'arma per il combattimento corpo a corpo, ma pu\u00f2 anche essere lanciata per un attacco a distanza e richiamata grazie alla psicocinesi; come visto in ', tramite l'uso della Forza, Kylo Ren \u00e8 in grado di utilizzare la spada laser di Rey per uccidere Snoke a distanza. Ricorrendo alla Forza, inoltre, un Jedi o Sith pu\u00f2 usare la sua spada laser per deflettere e riflettere gli attacchi di energia in arrivo, come colpi di blaster. Una spada laser \u00e8 in grado di tagliare quasi ogni materiale ma vi sono alcune eccezioni, come ad esempio un'altra spada laser, e alcuni tipi di corazze e scudi energetici. Il minerale cortosis innesca una reazione nella spada laser che la spegne. Le spade laser possono essere usate anche sott'acqua come visto nella serie '.\nUna spada laser \u00e8 composta da un tubo metallico lungo circa 30 centimetri che contiene tutte le componenti base dell'arma, tra cui il cristallo kyber, che ne costituisce il cuore. Premendo il pulsante di attivazione, dall'elsa emerge un fascio di plasma lungo circa un metro, che forma la lama della spada. Nei film, in alcune scene, le spade laser si spengono non appena il loro possessore perde il contatto fisico con l'elsa. I Jedi sono incoraggiati a entrare in sintonia con la propria spada laser e la costruzione della propria arma costituisce un rito importante per i giovani apprendisti Jedi.\nEsistono sette stili principali di combattimento: Shii-Cho, il pi\u00f9 semplice e indicato contro un gran numero di nemici; Makashi, elegante, preciso ed efficace in combattimenti contro nemici dotati di spada laser; Soresu, prevalentemente difensivo; Ataru, basato sull'attacco, la rapidit\u00e0 e potenza dei colpi e l'uso di acrobazie; Djem-So, che coniuga un'attenta difesa a una serie di attacchi a ripetizione con colpi poderosi, spesso utilizzato dai Sith; Niman, che combina gli stili precedenti in una nuova forma con minor dispendio di energia; Juyo/Vaapad, che richiede un grande sforzo energetico e di volont\u00e0 per effettuare attacchi potenti e mosse imprevedibili ma che porta il suo praticante pericolosamente vicino al lato oscuro.\nColori.\nNella trilogia originale e prequel, le spade laser in possesso dei Jedi emanano una luce verde, come quelle di Qui-Gon Jinn e Yoda, oppure blu, come quelle in possesso di Obi-Wan Kenobi, Anakin Skywalker e Luke Skywalker. Nella serie ci\u00f2 viene motivato dal fatto che nella miniera del pianeta Ilum, da cui i Jedi prelevano i cristalli kyber per le loro spade laser, si trovano solo cristalli di questi due colori. Altri colori sono possibili, sebbene molto rari. Ne \"L'attacco dei cloni\" e \"La vendetta dei Sith\" Mace Windu utilizza ad esempio una spada laser viola, su richiesta dello stesso attore Samuel L. Jackson, che desiderava che il suo personaggio spiccasse maggiormente nella battaglia di Geonosis.\nLe serie televisive e la trilogia sequel ampliano il ventaglio di colori delle spade laser. In \"The Clone Wars\" le guardie del tempio Jedi maneggiano spade gialle a doppia lama. In \"Star Wars Rebels\" Ahsoka Tano usa una coppia di spade dalla lama bianca e al termine de \"L'ascesa di Skywalker\" Rey sfoggia una spada dalla lama gialla. Nell'Universo espanso sono presenti ulteriori colori come arancione o fucsia.\nI Sith adottano invece uniformemente spade laser di colore rosso. In ' e ' viene mostrato che per ottenere una spada rossa, i Sith devono estrarre il cristallo kyber dall'arma di un Jedi sconfitto e usare la Forza per interrompere il legame tra il cristallo e il lato chiaro, facendolo \"sanguinare\" e piegandolo cos\u00ec al loro volere.\nTipologie.\nIn aggiunta alle spade laser tradizionali ne sono state introdotte alcune varianti. \nLa spada laser a doppia lama figura per la prima volta nel fumetto dell'Universo espanso \"Le cronache dei Jedi\" ed \u00e8 stata poi ripresa in \"\" come arma di Darth Maul. Presenta un'impugnatura circa tre volte pi\u00f9 grande di quella standard ed emette una lama a ogni estremit\u00e0, le quali possono essere attivate indipendentemente una dall'altra permettendo una grande versatilit\u00e0. \nSempre ne \"Le cronache dei Jedi\" ha origine anche l'idea di una spada laser con impugnatura ricurva, in modo da risultare pi\u00f9 elegante ed ergonomica, concetto poi ripreso in \"\" per l'arma del Conte Dooku. \nNe \"L'attacco dei cloni\", inoltre, Yoda brandisce una spada laser corta detta anche \"shoto\", che pu\u00f2 essere utilizzata come arma secondaria nel combattimento con due spade laser o come arma primaria per Jedi di piccola taglia, come nel caso di Yoda.\nLe serie animate, la trilogia sequel e l'Universo espanso aumentano ulteriormente le tipologie di spada laser esistenti. La Spada oscura (\"Darksaber\" in originale) viene introdotta in \"\" e ricompare in \"Rebels\": \u00e8 brandita inizialmente da Pre Vizsla, poi da Maul e successivamente da Sabine Wren. Quest'arma \u00e8 una spada laser simile a una katana con una lama nera circondata da un alone bianco, descritta come un'antica spada laser creata dal primo mandaloriano divenuto Jedi e il simbolo dell'autorit\u00e0 su tale popolo. Compare brevemente brandita da Moff Gideon nel finale di \"The Mandalorian\".\nSempre in \"The Clone Wars\" Asajj Ventress manipola due spade a elsa ricurva legate tra loro tramite una cordicella, in modo da poterle utilizzare sia come spada doppia che come due spade separate. \nIn \"Star Wars Rebels\" Ezra Bridger adotta un'arma ibrida che racchiude una spada laser e un blaster, mentre il Grande Inquisitore brandisce una speciale spada laser a doppia lama con una guardia a semicerchio che le permette di ruotare. \nNella trilogia sequel, Kylo Ren utilizza una spada laser caratterizzata dalla presenza di una guardia costituita da due piccole lame laser perpendicolari al filo della spada, che le conferisce l'aspetto di una spadona. \nNelle opere dell'Universo espanso fanno la loro comparsa spade laser rivisitate in forma di lance, fruste e tonfa.\nRiproduzioni.\nVarie repliche giocattolo di quello che \u00e8 forse uno degli oggetti pi\u00f9 desiderati della storia del cinema sono stati prodotti. Si va da quelle che sono lampade tascabili con un tubo di plastica, a volte fisso, altre allungabile a telescopio, fino ad accurate e costose repliche degli oggetti utilizzati sul set, completi di effetti sonori sensibili al movimento e lame colorate."}
{"id": "108064", "revid": "339392", "url": "https://it.wikipedia.org/wiki?curid=108064", "title": "San Francesco da Paola", "text": ""}
{"id": "108065", "revid": "6923", "url": "https://it.wikipedia.org/wiki?curid=108065", "title": "Giugiaro Design", "text": ""}
{"id": "108066", "revid": "6923", "url": "https://it.wikipedia.org/wiki?curid=108066", "title": "Giugiaro", "text": ""}
{"id": "108067", "revid": "1543377", "url": "https://it.wikipedia.org/wiki?curid=108067", "title": "Treviglio", "text": "Treviglio (\"Tre\u00ec\" in bergamasco, \"Trivilium grassum\" in latino) \u00e8 un comune italiano di abitanti della provincia di Bergamo in Lombardia. Il comune si trova nella media pianura Padana, a circa 20\u00a0km in direzione sud rispetto al capoluogo orobico.\nFondata nell'alto Medioevo dall'unione di tre comuni a scopo difensivo, \u00e8 il secondo comune della provincia per numero di abitanti, preceduto dal capoluogo. Citt\u00e0 principale della Gera d'Adda, la sua posizione strategica \u00e8 evidenziata dal crocevia di strade e ferrovie che la collegano con Bergamo, Brescia, Cremona, Lodi e Milano.\n\u00c8 anche conosciuta come \"la citt\u00e0 dei trattori\" per la presenza dell'azienda multinazionale SAME Deutz-Fahr.\nGeografia fisica.\nTerritorio.\nIl territorio di Treviglio, esteso per 32,22\u00a0km\u00b2, sorge nella Gera d'Adda, in gran parte porzione della bassa bergamasca tra i fiumi Adda e Serio, e dal primo dista solo 2\u00a0km. Confina con i comuni di Arcene, Brignano Gera d'Adda, Calvenzano, Caravaggio, Casirate d'Adda, Cassano d'Adda (MI), Castel Rozzone, Fara Gera d'Adda e Pontirolo Nuovo.\nNonostante il territorio faccia parte della media pianura Padana, presenta dei dislivelli di 15\u00a0metri vicino all'Adda. Tali dislivelli sono dovuti alla presenza di un terrazzamento morfologico denominato costa trevigliese.\nIl nucleo centrale della citt\u00e0 sorge a 125\u00a0metri sul livello del mare, anche se l'altitudine varia di ben 35 metri, diminuendo progressivamente nel passaggio dalla zona nordest alla zona sudovest.\nGeologia e morfologia.\nIl terreno di Treviglio \u00e8 d'origine alluvionale, e presenta strati composti principalmente da ghiaia, sabbia e pi\u00f9 in profondit\u00e0 anche da arenaria. Dopo il primo strato d'origine alluvionale, il terreno presenta poi strati d'origine quaternaria marina, Pliocene, Langhiano, Aquitaniano e infine Olocene.\nLa parte occidentale del territorio comunale \u00e8 attraversata da un terrazzo morfologico denominato costa trevigliese che suddivide cos\u00ec il comune in due zone morfologicamente differenti: quella orientale in cui si trova il centro abitato, gran parte della Geromina, e la totalit\u00e0 di Battaglie e di Castel Cerreto risale al Pleistocene, mentre una limitata porzione occidentale, comprendente la cascina Pezzoli e il laghetto Treviza risale all'Olocene.\nVi sono inoltre due cave: la prima \u00e8 posta nelle vicinanze della strada che conduce a Badalasco e la seconda \u00e8 situata vicino alla strada per Casirate d'Adda. Cave come queste in passato sono state trasformate in laghi; il miglior esempio \u00e8 il laghetto Treviza posto nei pressi del Roccolo. Tra gli altri laghi artificiali vi era in passato l'attuale cava della Vailata, divenuta tale a causa di fenomeni di erosione.\nIdrologia.\nFiumi.\nTreviglio, pur trovandosi a circa 5 chilometri dall'Adda, non viene lambita da alcun fiume dato che il territorio comunale di Cassano d'Adda si estende, con le frazioni di Cascate, Cascine San Pietro e Taranta, anche sull'altra sponda. Tuttavia in epoca remota, essendo l'Adda pi\u00f9 ampio e formando il cosiddetto lago Gerundo, si pensa che la parte pi\u00f9 occidentale del comune fosse sommersa, trovandosi al di l\u00e0 della costa, terrazzamento morfologico evidente.\nFossi, fossato e pozzi.\nIl suo territorio \u00e8 per\u00f2 attraversato da molteplici fossi di cui uno, derivato dal fiume Brembo, lambisce il centro storico, passando per via Cavallotti, attraverso la roggia Mulina che dall'epoca medievale portava l'acqua nel fossato del borgo, posto sotto la circonvallazione. Come mostrato dai plastici di differenti epoche storiche posti nel museo civico, il fossato era prima articolato in tre piccoli canali, poi riuniti in uno unico. La copertura del fossato, iniziata nel XIX secolo fu completata nella prima met\u00e0 del XX secolo.\nPer questi motivi, dal punto di vista idrogeologico, pur non presentando gravi segni di dissesto, \u00e8 in parte a rischio in caso d'alluvione.\nVa inoltre segnalata la presenza di quattro pozzi per acqua di cui tre situati in prossimit\u00e0 del centro storico e profondi 132,5, 67 e 76\u00a0metri. Un altro si trova vicino alla frazione di Castel Cerreto della profondit\u00e0 di 48\u00a0metri. Vi sono inoltre nella parte nord del territorio comunale due pozzi per la ricerca di idrocarburi, profondi 850 e ,5\u00a0metri.\nSismologia.\nDal punto di vista sismico presenta un rischio basso e distribuito in modo uniforme sul territorio. Il comune \u00e8 stato infatti classificato come zona 3 (bassa sismicit\u00e0) dalla protezione civile nazionale.\nClima.\nIl clima della citt\u00e0 \u00e8 poco mite dato che risulta molto caldo d'estate e molto freddo in inverno con presenza di nebbia e una o pi\u00f9 nevicate all'anno. In autunno e primavera vi sono lunghi periodi di pioggia.\nTreviglio, come il resto della pianura Padana, \u00e8 caratterizzata da un'assenza di venti sinottici al livello del suolo a causa della conformazione geografica della stessa. Nella maggior parte dei casi la loro velocit\u00e0 \u00e8 inferiore agli 0,5\u00a0m/s. La velocit\u00e0 del vento, gi\u00e0 piuttosto bassa, tende a ridursi ulteriormente nel periodo invernale.\nTreviglio, quanto a classificazione climatica rientra nella zona E, \u00a0GG.\nIl clima di Treviglio \u00e8 monitorato dalla stazione meteorologica della protezione civile locale.\nOrigini del nome.\nIl toponimo Treviglio deriva da \"Trevillae\", tre comunit\u00e0 rurali che si unirono a scopo difensivo. Portoli, Pisgnano e Cusarola si unirono cos\u00ec in un unico centro fortificato denominato \"Trivillium\".\nA tale nome venne aggiunto il sostantivo di \"Grassum\" per indicare la prosperit\u00e0 del borgo.\nMeno probabile \u00e8 la derivazione del toponimo dal latino \"Trivium\" che sta a indicare un incrocio fra tre vie, denominato trivio appunto. Anche tale ipotesi non \u00e8 tuttavia da scartare dal momento che in origine il \"castrum vetus\", primo nucleo cittadino, fu costruito all'incrocio tra le tre strade che conduceva alle tre ville.\nNel corso dei secoli la citt\u00e0 cambi\u00f2 pi\u00f9 volte nome, passando per i toponimi di Trivilio, Trev\u00ec, Trevino, Trevilio per poi giungere all'attuale Treviglio.\nStoria.\nOrigini.\nLe origini di Treviglio risalgono all'alto Medioevo, anche se non mancano reperti di et\u00e0 precedente, dall'unione di tre diversi insediamenti preesistenti, detti \"villae\", da cui deriva il nome: Cusarola di origine gallica a nord, Pisgnano di origine romana a sud e Portoli di origine longobarda a ovest, un porto vicino all'Adda.\nIl procedimento fu un evento graduale, cos\u00ec che, non \u00e8 mai stato possibile stabilire con precisione la data di fondazione del nuovo paese. Il primo nucleo del paese era cinto di mura, con tre differenti porte orientate ciascuna verso gli insediamenti originari. L'unione dei comuni aveva uno scopo difensivo e di condivisione dei prodotti agricoli.\nIl primo documento ufficiale che cita il nuovo borgo risale al novembre 964 ed \u00e8 un contratto di permuta stipulato tra il vescovo di Bergamo, Odelrico, e Garibaldo da Stagiano. Esso riguardava la vendita di alcune pertiche di un campo.\nL'antica organizzazione amministrativa di Treviglio prevedeva l'elezione diretta di venti consoli per ciascuno dei tre borghi originari, per un totale di 60 consoli.. Essi rimanevano in carica per soli sei mesi, in modo tale che tutti gli abitanti a turno reggessero le sorti del paese.\nMedioevo.\nAttorno all'anno mille la popolazione di Treviglio fu accresciuta dall'arrivo degli abitanti di Oriano, un comune presso Brescia, rimasto distrutto durante gli scontri tra Arduino d'Ivrea ed Enrico II che si contendevano la corona d'Italia. I nuovi arrivati si stanziarono a sudest del borgo che si ampli\u00f2, le mura furono estese e si aggiunse una quarta porta detta appunto di Oriano.\nII Comune, dopo un periodo di dipendenza dal Monastero di San Simpliciano di Milano, ottenne dall'Impero e poi dai Visconti uno status di autonomia, ovvero di dipendenza diretta dalla Camera imperiale prima e dal Senato di Milano poi, e dal 1395 al 1789 fu \"Terra separata del Ducato di Milano\", fatte salve brevi parentesi di occupazione da parte della Repubblica di Venezia, dal 1431 al 1433, dal 1448 al 1453 e infine dal 1499 al 1509, che a quella data nel frattempo aveva conquistato definitivamente la quasi totalit\u00e0 del territorio di Bergamo.\nL'ultima occupazione veneta termin\u00f2 in modo funesto il giorno 8 maggio 1509 con il saccheggio e l'incendio di Treviglio, che allora contava oltre tredicimila abitanti, il fatto scosse Luigi XII di Francia che dall'altra parte dell'Adda presso Cassano vide Treviglio in fiamme, cos\u00ec che, attraversato il fiume provoc\u00f2 i Veneziani a battaglia e presso Agnadello li sconfisse in modo molto sanguinoso; da allora la Gera d'Adda fu stabilmente legata a Milano e la Serenissima interruppe la sua espansione sulla terraferma.\nNel 1522, durante la guerra tra Francesco I di Francia e l'imperatore Carlo V che si contendevano l'egemonia europea, Treviglio fu nuovamente minacciata di saccheggio ma scamp\u00f3 alla distruzione. Le cronache raccontano che il paese si salv\u00f2 grazie alla miracolosa lacrimazione della Madonna affrescata nel monastero delle Agostiniane.\nIl generale francese Odet de Foix Visconte di Lautrec il 27 febbraio di fronte al miracolo avrebbe deposto l'elmo e la spada (che ancora si conservano in Santuario) ai piedi di Maria, ordinando il ritiro delle truppe.\nDurante il periodo spagnolo Treviglio venne costituita in feudo e posta all'asta, ma i Trevigliesi, da sempre fieramente liberi, si opposero al provvedimento e, dopo aver perso la causa contro il senato di Milano, si autotassarono e riscattarono il borgo per lire tra il 1612 e il 1664.\nL'attuale collocazione nella provincia bergamasca risale al 1798 ad opera dei rivoluzionari giacobini.\nSimboli.\nStemma e gonfalone comunale.\nIl simbolo del comune \u00e8 lo stemma riconosciuto con decreto del capo del governo il 4 dicembre 1932. Su di esso sono presenti tre tipi di animali: i due leoni rappresentano i cittadini, l'aquila \u00e8 il simbolo imperiale che richiama il passato ghibellino, mentre il maiale indica la prosperit\u00e0 raggiunta. Altri elementi dello stemma sono la torre che rappresenta la citt\u00e0 e l'argento altro simbolo di prosperit\u00e0.\nTreviglio pu\u00f2 fregiarsi del titolo di citt\u00e0 dall'8 gennaio 1860 per regio decreto di Vittorio Emanuele II, contrassegnato da Urbano Rattazzi.\nBlasonatura dello stemma:\nIl simbolo \u00e8 presente sopra l'ingresso principale del palazzo comunale, e ne rimane traccia sul campanile, ove era presente sotto il quadrante dell'orologio. Qui sono infatti visibili i due leoni rampanti che erano posti sotto la torre.\nIl gonfalone civico, concesso con D.P.R. del 22 aprile 1980, \u00e8 un \u00abdrappo di bianco\u00bb; precedentemente veniva utilizzato un gonfalone \"interzato di verde, di rosso e di bianco\".\nSimbolo delle tre croci.\nIl simbolo con le tre croci rappresenta le origini di Treviglio, quando gli insediamenti romani di Portoli, Pisgnano e Cusarola, si unirono per formare un unico centro. Le tre croci rappresentano quindi le rispettive chiese di San Maurizio, Sant'Eutropio e San Zeno. Il simbolo \u00e8 presente sulla facciata della casa di Simone Della Piazza che si affaccia su piazza Manara.\nOnorificenze.\nA causa della partecipazione alla repubblica Cisalpina nel 1815 e ai moti del 1848, il regno Lombardo-Veneto revoc\u00f2 il titolo di citt\u00e0 concesso in precedenza a Treviglio. Per gli stessi motivi, il titolo fu riottenuto l'8 gennaio 1860 per decreto di Vittorio Emanuele II di Savoia, che guid\u00f2 il processo unificazione dell'Italia.\nTra le onorificenze pi\u00f9 importanti conferite a livello comunale vi sono la civica benemerenza san Martino d'oro e il premio Madonna delle Lacrime.\nCanto cittadino.\nCanto cittadino cantato in occasione della festa patronale e durante la novena \u00e8 Lodiamo Maria.\nMonumenti e luoghi d'interesse.\nArchitetture religiose.\nLa basilica fu edificata nel 1008 dove sorgeva la chiesa preromanica dell'Assunta, e sub\u00ec diversi interventi di ampliamento nel corso dei secoli. Nel 1482 venne ampliata e rimodellata secondo i dettami dello stile gotico lombardo; nel 1500 fu impreziosita da alcune opere di Gian Paolo Cavagna. L'attuale facciata di stile barocco, realizzata dall'architetto Giovanni Ruggeri, risale al 1740.\nL'interno dell'edificio di culto, a tre navate e con 5 cappelle laterali, ospita affreschi e tele di Nicola Moietta, dei fratelli Galliari, di Gian Paolo Cavagna, di Camillo Procaccini, dei Danedi de' Montalti, del Molinari e del Manetta. L'opera pi\u00f9 celebre \u00e8 tuttavia il polittico di San Martino di Bernardo Zenale e Bernardino Butinone, risalente al periodo compreso tra 1485 e 1490 e considerato uno dei maggiori capolavori del Quattrocento lombardo.\nIl campanile di Treviglio \u00e8 un campanile in stile gotico lombardo edificato intorno all'anno 1008 prospiciente alla basilica, la chiesa principale della citt\u00e0. Con i suoi 60 metri d'altezza, \u00e8 il simbolo per eccellenza dell'intera citt\u00e0 e rappresenta un punto di riferimento costante, visibile a chilometri di distanza.\nAppartiene tanto alla chiesa quanto al comune, dopo anni di contesa, date le duplici funzioni civili e religiose. In origine non era contiguo all'edificio religioso, ma \u00e8 stato unito a esso solo successivamente. In passato ha svolto funzioni militari, in quanto era usato per le segnalazioni di pericolo con i vicini comuni.\nIl 30 agosto 2008 le Poste italiane, in occasione del millenario, hanno emesso un francobollo che raffigura il campanile di Treviglio.\nSituata nelle immediate adiacenze dell'istituto salesiano, fu edificata nel corso del XVII secolo in un terreno allora noto come Gemone, ove era situato il principale cimitero degli appestati del 1630, per volere di Giuseppe Locatelli; nel 1668 fu ampliata grazie all'apertura di una cappella intitolata a San Francesco Saverio. Nel corso del XIX secolo l'edificio venne nuovamente rimaneggiato, sia nella facciata che nei suoi interni che nel campanile di cui fu dotato.\nLa chiesa ospita la \"Maria Rossa\", precedentemente custodita nell'ex chiesa del convento dei Cappuccini. Nella navata centrale sono inoltre custodite due tele di Giacomo Manetta, la \"Via Crucis\" del Nani, le vetrate del Carminati e l\"Ausiliatrice\" di Trento Longaretti.\nLa chiesa di San Rocco posta in piazza insurrezione \u00e8 dedicata la culto dell'omonimo santo, che \u00e8 particolarmente diffuso in tutta la bassa bergamasca. Il santo era in passato invocato contro la peste e la chiesa fu costruita dopo la peste del 1529.\nLa chiesa di San Zeno posta a nordest del centro storico, omonima dell'antica chiesa che in san Zeno; \u00e8 una struttura moderna, circondata da ulivi. La luce entra nell'edificio in pi\u00f9 punti attraverso le variopinte vetrate, realizzate da Tito Toneguzzo e figli a partire da bozzetti di Trento Longaretti, rappresentanti scene bibliche. L'edificio presenta un porticato sulla parte anteriore e nacque negli anni settanta dopo che la zona circostante fu edificata per occupare un nuovo quartiere. Venne consacrata domenica 18 ottobre 1981 dal cardinale Carlo Maria Martini.\nIl cimitero comunale \u00e8 situato nella zona orientale del territorio comunale, in via Abate Crippa. Ha una forma pressoch\u00e9 rettangolare, sviluppata lungo la direzione est-ovest; l'ingresso si trova sul lato meridionale, mentre una cappella mortuaria semicircolare dedicata ai caduti sorge sul lato settentrionale.\nIl cimitero presenta, oltre alle classiche tombe e colombari, anche degli esempi di arte funeraria liberty quali le cappelle di alcune famiglie e le sculture che adornano determinate tombe. Tra le tombe celebri abbiamo quelle di Giacinto Facchetti e Ambrogio Portaluppi.\nRecentemente \u00e8 stata portata alla luce la chiesa di San Maurizio, inglobata a partire dall'XIX secolo in una cascina. Questa chiesa, assieme a quelle di San Zeno e Sant'Eutropio \u00e8 una delle chiese pi\u00f9 antiche del paese dal momento che sorgevano dove in epoca romana si trovavano le tre ville che nell'alto Medioevo diedero origine al borgo. Alla chiesa di San Maurizio in particolare corrisponde il villaggio di Portoli, di origine longobarda.\nLa chiesa \u00e8 posta tra le zone industriali PIP 1 e 2, immersa in un campo e isolata da altre costruzioni, ma a fianco del sovrappassaggio del PIP e della linea ferroviaria Milano-Venezia. In questi luoghi una volta sorgeva la villa romana di Portoli. Proprio per questo motivo sono stati qui rinvenuti alcuni reperti archeologici.\nLo storico Emanuele Lodi indica come data di fondazione il 725; la struttura \u00e8, a seguito di alcuni rifacimenti risalenti al XVII secolo, barocca.\nIl Santuario della Madonna delle lacrime venne aperto al culto il 19 giugno 1619, quando l'immagine della Madonna delle lacrime fu traslata dal monastero delle Agostiniane, ove aveva avuto luogo il miracolo, all'altare maggiore, opera del noto architetto caravaggino Fabio Mangone. Sotto l'immagine sono tuttora conservati la spada e l'elmo del visconte di Lautrec. All'interno, il Santuario ospita affreschi e tele del Molinari, dei fratelli Galliari, del Cresseri, del Montalti e di Bernardino Butinone. Nel Santuario il 14 gennaio 1912 il cardinale Andrea Carlo Ferrari consacra vescovo monsignor Pompeo Ghezzi, eletto vescovo di Sansepolcro, fino ad allora canonico curato a Treviglio, dove si era distinto per un significativo apostolato religioso e sociale.\nAltre chiese.\nTra le altre chiese abbiamo:\nArchitetture civili.\nLa casa Della piazza, detta anche ospizio dei pellegrini, \u00e8 un edificio che si affaccia su piazza Manara, posto tra la basilica e il municipio, sulla cui facciata si notano stemmi e segni di antiche aperture con cornici in cotto. La casa Della piazza prende il nome da Simone Della Piazza, che qui abitava nel XVI secolo e morendo senza eredi nel 1529, volle che la sua casa fosse adibita a ospizio dei pellegrini.\nPosta sul lato sud della via, presenta un cortile affrescato dai fratelli Galliari che ha mantenuto pressoch\u00e9 inalterata la sua fisionomia originaria.\nQuesta casa presenta la facciata dipinta e degli affreschi nelle sale interne.\nPalazzo di notevole valore artistico, situato nel cuore della citt\u00e0 di fronte al Santuario della Beata Vergine delle lacrime. Si staglia nella memoria trevigliese per la chiara bellezza e per il prestigio storico; ospit\u00f2 i fratelli Galliari e diede in seguito il nome a tutta la via che a essi risult\u00f2 intitolata. Il pregevole palazzo, presenta un ampio androne dipinto in stile barocco che, sul modello della domus romana, si apre sul viridario in cui campeggia una fontana signorile.. Le sale del palazzo sono ricche di affreschi e di piacevoli decorazioni antiche.\n\u00c8 stato recentemente acquistato e ristrutturato da Gaetano Pirovano.\nPregevole palazzo di via Galliari, sia per l'architettura che per gli affreschi presenti nelle sale interne. Realizzato nel corso del XIV secolo e originariamente appartenuto alla famiglia dei Donati, \u00e8 sede della Proloco Treviglio e dell'ufficio per le informazioni turistiche della Gera d'Adda.\nAll'ingresso \u00e8 posto un portone in stile barocco che conduce a un ampio cortile circondato da un portico al piano terra e da una loggia di colonne al primo piano.\nLe sale interne presentano grandi camini con decorazioni in stucco, soffitti a cassettoni lignei, i quali presentano tracce di dipinti policromi risalenti al XVII secolo. Tra le sale interne degno di nota \u00e8 sicuramente il salone centrale, posto al piano terra, che presenta decorazioni e affreschi a carattere mitologico e allegorico sul soffitto. Tra le altre sale, due, poste al primo piano nell'ala ovest del palazzo, presentano pareti interamente affrescate. I temi dei dipinti sono per\u00f2 in questo caso a carattere sacro (con storie dell'antico e Nuovo Testamento) e simboli allegorici (alludenti alla Virt\u00f9 e alle Arti liberali). Questi ultimi sono posti sul soffitto ligneo di pregiata fattura.\nIn passato dotata di una chiesa posta sul retro (in via Sant'Agostino) e intitolata a San Cristoforo, risulta ora prevalentemente barocco secondo le volont\u00e0 della famiglia Donati che lo fece restaurare e abbellire nel XVII secolo.\nLa parte superiore di via Portaluppi \u00e8 occupata dalle case operaie, che si alzano per due piani e hanno sul retro degli orti che servivano per tenere occupati gli operai-contadini e arginare vizi e piaghe sociali quali l'alcolismo. La via in cui si trovano \u00e8 dedicata a monsignor Ambrogio Portaluppi che con la futura cassa rurale fece realizzare anche qui opere pubbliche in linea con la \"Rerum Novarum\". Sul retro delle case operaie vi \u00e8 inoltre la cascina del Santissimo., realizzata anch'essa all'inizio del XX secolo.\nL'ex Monastero delle monache benedettine sorto intorno a una chiesa di San Pietro costruita nel 1037. Nel 1499 divenne convento delle Clarisse. Dalla fine del XVIII secolo fino ai nostri giorni ospit\u00f2 l'Ospedale di Santa Maria.\nIl nucleo principale dell'attuale palazzo municipale, gi\u00e0 menzionato in documenti del 1269 come \"pallatium novum communitatis\", fu terminato nel 1300. Inizialmente caratterizzato da una parlera e alto solamente due piani, il palazzo venne interamente ristrutturato nel 1582.\nNel 1700 l'edificio fu unito all'adiacente chiesa di San Giuseppe, edificata dall'omonima confraternita nel 1509; l'elegante porticato dell'edificio sacro fu mantenuto. Il palazzo venne alzato di un piano nel 1873. Successivamente ha subito alcuni restauri specie dopo il secondo dopoguerra anche, se non \u00e8 stato modificato strutturalmente. Restano tracce della chiesa della confraternita e in particolare della cupola che ha conservato gli affreschi originari.\nArchitetture militari.\nA Treviglio era presente inoltre un distretto militare, attualmente adibito ad attivit\u00e0 di utilit\u00e0 sociale, la cui pianta del cortile \u00e8 tuttavia riconoscibile.\nLe mura costruite durante la dominazione veneta sono state abbattute, a partire proprio dalla porzione davanti alla biblioteca, tra il XIX e il XX secolo con lo sviluppo della citt\u00e0, anche se hanno caratterizzato l'impianto urbanistico del centro storico cittadino. Delle mura del borgo resta visibile solo il dislivello nei pressi del Santuario. Il fosso che lambisce il centro storico portava una volta l'acqua al fossato del borgo, interrato al di sotto della circonvallazione interna.\nAltro.\nNumerose erano anche le edicole sacre, che costituivano un vero e proprio luogo di culto e che vantano antiche tradizioni. La loro importanza nel passato era dovuta anche al fatto di essere considerate un punto di riferimento per indicare zone e vie di Treviglio, quando ancora non esisteva la toponomastica cittadina.\nIn corrispondenza con l'incrocio tra via Municipio e via Sant'Agostino, \u00e8 collocata una santella raffigurante la Madonna del latte, opera di Giacomo Manetta. Secondo la tradizione popolare, anticamente le puerpere accorrevano presso la santella per invocare latte abbondante per i loro neonati e da questa usanza \u00e8 poi venuto il nome. A partire dal 1987 il dipinto originale, su tela, \u00e8 stato rimosso per motivi di sicurezza, e sostituito da una fedele riproduzione.\nPiazza Manara \u00e8 la piazza centrale della citt\u00e0 dedicata al patriota milanese Luciano Manara che in un edificio posto di fronte alla piazza soggiorn\u00f2. Su di essa si affacciano la Basilica di San Martino e Santa Maria Assunta e il palazzo comunale. Sul lato sudovest essa \u00e8 prospiciente a piazza Garibaldi di maggiori dimensioni e di forma allungata. L'intitolazione della piazza a Manara risale per\u00f2 alla met\u00e0 del XIX secolo; prima la piazza era intitolata a San Martino e nel periodo medievale antecedente la costruzione dell'omonima Basilica, era denominata semplicemente Piazza della Comunit\u00e0.\nPiazza Manara ha una forma a L e in essa confluiscono le quattro vie che conducono alle quattro porte storiche della citt\u00e0: via Roma, via Fratelli Galliari, via Verga e via San Martino. Tra le altre vie laterali abbiamo vicolo Teatro e via Municipio. La prima \u00e8 una via chiusa una volta situata sul retro del teatro sociale; la seconda \u00e8 una via che costeggia per quasi met\u00e0 del suo percorso il municipio. Accanto a questa strada sorge inoltre la casa gotica, costruita intorno al 1300 con sassi dalla caratteristica forma levigata e rotonda presi dal greto del fiume Adda. Essa \u00e8 stata recentemente restaurata.\nIl piazzale ospita uno dei tre obelischi eretti in citt\u00e0 in memoria delle vittime della peste del 1630. Tale obelisco era precedentemente ubicato in fondo alla roggia Mulina di via Felice Cavallotti.\n\u00c8 inoltre sede del teatro Filodrammatici, dalla caratteristica architettura in stile liberty, del convento delle Figlie della Chiesa e della parte restante del monastero delle Agostiniane, risalente all'XI secolo, nella cui chiesa, il 28 febbraio 1522, si svolse secondo la tradizione cattolica il miracolo della lacrimazione della Madonna.\nIl monastero delle Agostiniane non ospita pi\u00f9 alcuna ordine religioso dal momento che l'ordine fu soppresso con l'arrivo dei rivoluzionari napoleonici. Il portico di collegamento col Santuario e la chiesa dell'Ecce Homo sono stati rimossi agli inizi del XX secolo durante l'ampliamento del Santuario col quale nacque lo stesso piazzale.\nSiti archeologici.\nAnche nel centro storico tuttavia risultano rinvenuti alcuni reperti e in particolare alla base della basilica di San Martino e Santa Maria Assunta.\nIn via Verga furono rinvenuti alcuni reperti risalenti all'epoca diocleziana tra cui un'anfora contenente 30 chili di monete. Tali monete furono molto probabilmente nascoste sotto terra per sottrarle al fisco a seguito dell'inasprimento fiscale voluto dall'imperatore stesso.\nTra i principali siti archeologici abbiamo il campo che circonda la chiesa di San Maurizio dove sono stati trovati numerosi reperti archeologici.\nAltri reperti sono stati rinvenuti nei campi intorno alla citt\u00e0 e in particolare in prossimit\u00e0 delle frazioni di Castel Cerreto e Pezzoli e delle cascine Peliza e San Zeno.\nMusei.\nLa citt\u00e0 ospita il Museo SAME, dedicato alla narrazione della storia della meccanizzazione agricola in Italia e in Europa attraverso l\u2019esposizione di alcuni dei pezzi legati al gruppo SAME Deutz-Fahr, tra cui trattori e varie componenti meccaniche. L'Istituzione condivide il suo spazio con l'Archivio Storico SDF e fa parte del Circuito Lombardo dei Musei del Design.\nAree naturali.\nIl bosco del castagno, nei pressi della frazione di Castel Cerreto \u00e8 uno dei pochi boschi rimasti a seguito di antichi disboscamenti per ottenere legna e terra da coltivare. Presenta diverse specie di piante con relativi pannelli informativi tra cui castagni.\nIl parco del Roccolo \u00e8 un giardino naturale di circa \u00a0m\u00b2 situato nella zona sudovest di Treviglio, lungo via del Bosco, dedicato ad attivit\u00e0 ricreative, sportive, e occasionalmente alle celebrazioni liturgiche. \u00c8 possibile inoltre effettuare visite didattico-naturalistiche d'estate.\nIl parco ospita numerose specie di alberi, una roggia attraversata in pi\u00f9 punti da una serie di ponticelli che sgorga dal fontanile per poi scorrere ai piedi della pittoresca chiesetta della Madonna degli Alpini, aperta saltuariamente e utilizzata solo per le celebrazioni liturgiche pi\u00f9 importanti.\nL'area \u00e8 gestita dal gruppo alpini di Treviglio insieme alla Associazione Amici del Parco del Roccolo, che hanno provvisto alla piantumazione di piante che possano divenire richiamo per la fauna avicola mediante la creazione di nidi artificiali. Tali piante andranno a ricoprire le porzioni di parco ancora scoperte, in quanto acquisite dai campi confinanti.\nSi tratta di un parco locale d'interesse sovracomunale in corso d'istituzione che si estende in una porzione nord ovest del comune estendendosi successivamente nei comuni limitrofi di Arcene, Canonica d'Adda, Casirate d'Adda, Ciserano, Fara Gera d'Adda e Pontirolo Nuovo. Dal 2016 i consigli dell'ente sono presieduti da Treviglio che \u00e8 subentrata a Fara Gera d'Adda quale capofila.\nSociet\u00e0.\nEvoluzione demografica.\nNel 1501 la popolazione di Treviglio era superiore ai 6.000 abitanti.\nL'aumento di popolazione tra 1805 e 1810 (da a abitanti) \u00e8 dovuto alla temporanea annessione di epoca napoleonica di Calvenzano e Casirate, poi separati con la Restaurazione. Infatti la popolazione nel 1816 si ridusse a .\nAll'Unit\u00e0 d'Italia contava abitanti ed era gi\u00e0 il 2\u00ba comune pi\u00f9 popoloso della provincia di Bergamo.\nNel 2011 Treviglio \u00e8 stato il 36\u00ba comune pi\u00f9 popoloso dell'intera Lombardia.\nDal grafico si nota come la popolazione sia aumentata quasi ininterrottamente fino al 1981 per poi registrare un periodo di crisi all'inizio degli anni novanta, durante il quale la popolazione \u00e8 diminuita. Nel 2001 per\u00f2 la popolazione \u00e8 tornata ad aumentare anche grazie al progressivo aumentare dei flussi migratori in entrata da diverse parti del mondo.\nEtnie e minoranze straniere.\nTreviglio \u00e8 uno dei comune della provincia di Bergamo col maggior numero di immigrati. I cittadini stranieri residenti al 1\u00ba gennaio 2019 sono infatti pari al 13,26% della popolazione residente (pari in quel momento a ), con un incremento di 135 unit\u00e0 rispetto al 1\u00ba gennaio 2018.\nGli stranieri provenienti da paesi dell'Unione europea sono 387, mentre sono gli extracomunitari. I primi 10 stati di provenienza sono:\nLingue e dialetti.\nIl dialetto trevigliese appartiene al gruppo dei dialetti della Lombardia Orientale od Orobici. Si distingue abbastanza dal dialetto di Bergamo citt\u00e0 e da quelli delle Valli Bergamasche.\nIl dialetto trevigliese presenta suoni pi\u00f9 dolci rispetto al bergamasco dei territori a nord della provincia, dato che risulta pi\u00f9 influenzato dai dialetti circostanti, come il cremasco e soprattutto dal dialetto milanese.\nI suoni infatti sono meno aspirati rispetto a dialetti parlati anche in zone vicine dove viene aspirata la \"s\" (per esempio a Cologno al Serio) e tendono a sostituire la esse (s) con l'acca (h) in termini come \"sura\" (sopra), \"hura\".\nRetaggio del proprio passato milanese sono i molti termini di chiara origine meneghina, come: cardiga (sedia), cicin\u00ec (un pochino) e furcheta (forchetta).\nLe parole sono solitamente tronche: \"prestin\u00e8r\" (panettiere), \"legnam\u00e8r\" (falegname), \"sind\u00e8ch\" (sindaco), \"franc\u00e8s\" (francese), \"ingl\u00e8s\" (inglese). Nel caso dei vocaboli riguardanti i lavori \u00e8 frequente l'utilizzo di \"-\u00e8r\" alla fine.\nLa numerazione, a eccezione del numero \"uno\", \u00e8 quella milanese.\nReligione.\nReligione cattolica.\nLa religione maggiormente praticata a Treviglio \u00e8 il cattolicesimo. Il comune, pur essendo nella provincia di Bergamo, fa parte dell'arcidiocesi di Milano, e in particolare alla VI zona pastorale di Melegnano. Treviglio \u00e8 sede decanale ed \u00e8 dotata di decano, avente anche il titolo di prevosto.\nIl decanato di Treviglio comprende un totale di 9 parrocchie, oltre alle 5 cittadine, quelle dei limitrofi comuni di Canonica d'Adda, Castel Rozzone, Fara Gera d'Adda e Pontirolo Nuovo.\nNonostante l'appartenenza all'arcidiocesi milanese, Treviglio non ha mai adottato il rito ambrosiano e conserva, fatto assai raro nella diocesi, il rito romano. Nel corso dei secoli questa \u00e8 stata una delle principali diatribe tra alti prelati di Milano, tra i quali Carlo Borromeo, e clero trevigliese che, sostenendo la popolazione locale, ha fatto s\u00ec che fosse mantenuto quello romano.\nSono presenti sul territorio comunale gli istituti religiosi femminili delle Figlie della Chiesa, erano presenti fino al 2015 le suore di carit\u00e0 di Maria Bambina presso il collegio degli Angeli, quelli maschili dei monfortani e dei salesiani e la societ\u00e0 di vita apostolica maschile dei Padri Bianchi.\nAltre religioni.\nLe altre religioni praticate oltre al cattolicesimo sono quella islamica (in prevalenza sunnita), il cui luogo di culto \u00e8 situato nelle vicinanze della stazione centrale, il geovismo, che si avvale di una Sala del Regno pure prossima alla stazione, e Scientology.\nTradizioni e folclore.\nTra le principali ricorrenze tradizionali che si tengono sul territorio comunale abbiamo:\nIstituzioni, enti e associazioni.\nNel comune aveva sede una sezione distaccata del tribunale di Bergamo, chiusa nel corso del 2013.\nOspedale di Treviglio-Caravaggio.\nL'Ospedale di Treviglio-Caravaggio, realizzato nel 1971 dai comuni di Treviglio e di Caravaggio dopo la chiusura di due nosocomi, \u00e8 il pi\u00f9 grande ospedale della zona. La struttura, ampliata agli inizi del XXI secolo, \u00e8 a capo dell'ASST Bergamo Ovest.. L'ospedale \u00e8 servito da un'elisuperficie.\nQualit\u00e0 della vita.\nRaccolta differenziata e riciclaggio dei rifiuti.\nGrazie alla raccolta differenziata, nel 2006 Treviglio ha raggiunto una quota del 52% di rifiuto riciclato, che \u00e8 un dato nella media regionale, anche se richiede un maggiore sforzo in una citt\u00e0 delle dimensioni di Treviglio che \u00e8 stata suddivisa in zone con orari diversi di raccolta dei rifiuti. Il limite del decreto Ronchi (35%), peraltro redatto da un cittadino trevigliese, \u00e8 stato ampiamente rispettato e l'aumento della quota di rifiuto riciclato \u00e8 in continuo aumento fino ad arrivare al 52% nel corso del 2006.\nA tale scopo la citt\u00e0 dispone di due piattaforme ecologiche, poste 1 a nord e 1 a sud del territorio comunale. L'apertura di una terza, presso l'ex cava della Vailata posta a sud dell'abitato, \u00e8 in corso di valutazione. Sarebbe utilizzata per i rifiuti speciali, in particolare l'amianto, ma c'\u00e8 stata l'opposizione del confinante comune di Casirate d'Adda.\nSecondo la lista dei comuni Lombardi per riciclo complessivo stilata da Legambiente tuttavia Treviglio si \u00e8 piazzata nel 2008 al 91\u00ba posto tra i comuni con pi\u00f9 di abitanti, su un totale 129, in aumento di 9 posizioni rispetto all'anno precedente.\nMonitoraggio ambientale.\nIl comune di Treviglio ha stipulato con la delibera della giunta n\u00ba 94 del 12 giugno 2007 una convenzione con l'Arpa per il monitoraggio ambientale sul proprio territorio. La stessa decisione \u00e8 stata ratificata il 4 ottobre 2007 mediante sottoscrizione. L'attivit\u00e0 include:\nI dati analitici sui campioni d'acqua, pur riscontrando un'elevata concentrazione di cromo esavalente, sono tutti risultati compatibili con la normativa vigente in materia.\nDopo le rilevazione del 2008 la giunta ha deciso di effettuare per il 2009 anche rilevazioni relative all'inquinamento elettromagnetico e un censimento dell'amianto. Quest'ultimo secondo il piano regionale per l'amianto predisposto dalla regione Lombardia.\nCultura.\nIstruzione.\nArchivi e biblioteche.\nTreviglio \u00e8 dotata di un archivio storico comunale e di un nucleo storico di testi disponibili presso la biblioteca solo per consultazioni in loco.\nTale nucleo di testi comprende 2 fondi antichi e 4 archivi storici. Tra i fondi antichi abbiamo quelli di Tommaso Grossi e Carlo Cameroni, mentre tra gli archivi abbiamo:&lt;br&gt;\n- archivio dell'emigrazione italiana in Piemonte, anch'esso riconducibile a Carlo Cameroni, tra cui lettere tra questi e Camillo Benso di Cavour, Massimo d'Azeglio, Domenico Berti, Giovanni Torti;&lt;br&gt;\n- archivio dell'Ente Comunale di Assistenza (ECA);&lt;br&gt;\n- archivio dell'ospedale santa Maria;&lt;br&gt;\n- archivio della societ\u00e0 maschile di mutuo soccorso.\nBiblioteca centrale.\nLa biblioteca centrale fu fondata nel 1861 a seguito della donazione di volumi da parte di Carlo Cameroni. Successivamente il numero di volumi crebbe con donazioni da parte di Gian Battisti Crippa, Andrea Verga, Giacomo Sangalli, Giuseppe Grossi e Agostino Cameroni; conta libri tra i quali del nucleo storico conservati in archivio.\nAltre biblioteche.\nLa biblioteca centrale rappresenta la capofila di un sistema coordinato di biblioteche comprendente anche altre 4 biblioteche periferiche a essa coordinate situate in zona ovest, nord e nelle frazioni Geromina e Castel Cerreto.\nRicerca.\nTra le principali organizzazioni che effettuano ricerche in campo tecnologico e in particolare nell'ambito meccanico abbiamo la SAME.\nL'universit\u00e0, chiusa, si occupava principalmente di ricerche nel campo economico, matematico e statistico.\nScuole.\nSul territorio trevigliese sono presenti tutti gli ordini di scuola, dagli asili nido sino alla scuola secondaria di secondo grado.\nPresenta dal lato pubblico 4 scuole dell'infanzia, 5 scuole primarie, 3 scuole secondarie di primo grado e 5 scuole secondarie di secondo grado (con diversi corsi serali). Dal lato privato 2 scuole per l'infanzia, 3 scuole primarie, 2 scuole secondarie di primo grado e 2 scuole secondarie di secondo grado.\nL'unica frazione con una scuola \u00e8 la Geromina con scuola dell'infanzia e scuola primaria.\nUniversit\u00e0.\nA partire dall'anno accademico 2004-2005 Treviglio \u00e8 divenuta sede di un corso di laurea triennale in Economia e Amministrazione delle imprese, tenuto presso la sede della Cassa rurale e artigiana che, assieme al comune e all'Universit\u00e0 di Bergamo, ha finanziato tale progetto. \u00c8 a quest'ultima che essa fa capo.\nL'accordo tra i tre istituti \u00e8 basato su convenzioni di carattere pluriennale. I primi cinque anni accademici hanno visto l'iscrizione di poco pi\u00f9 di 400 studenti e nel corso del 2007 ci sono stati i primi laureati del corso. Nel corso del 2008, con la dismissione degli impianti della Baslini, si \u00e8 proposto di realizzare un campus universitario. A settembre 2013 i corsi non sono ripartiti e l'universit\u00e0 \u00e8 stata chiusa.\n\u00c8 attivo inoltre, da pi\u00f9 tempo rispetto al corso di economia, presso l'ospedale cittadino un corso di laurea in assistenza infermieristica tenuto dall'Universit\u00e0 di Pavia.\nMusei.\nMuseo Civico Teresa ed Ernesto Della Torre.\nLa costituzione del museo civico \u00e8 frutto di due donazioni significative di opere d'arte da parte di Giovan Battista Dell'Era e nel 1961, del professore Pier Luigi Della Torre, che volle con la sua volont\u00e0 testamentaria costituire una pinacoteca civica. A essi sono intitolate due diverse vie del centro storico.\nIl museo include principalmente dipinti, opere scultoree e stampe di varie epoche ed \u00e8 intitolato ai genitori di Pier Luigi Della Torre: il padre Ernesto e la madre Teresa Pedrazzini. Altre donazioni importanti sono state fatte da Trento Longaretti, Luigi Cassani e Tommaso Grossi. Una parte delle opere proviene dall'ex monastero di San Pietro.\nIl museo dispone anche di una sezione archeologica nell'adiacente museo \"Giuseppe Oggionni\" e una scientifica col museo Explorazione, di natura interattiva in piazza Mercato.\nMuseo storico del gruppo SAME Deutz-Fahr.\nIl museo storico del gruppo SAME Deutz-Fahr (SDF) rappresenta, attraverso materiale testuale e fotografico, alcune tra le pi\u00f9 importanti tappe della storia della meccanizzazione agricola illustrando le innovazioni introdotte dai 4 maggiori marchi del gruppo SDF. Il museo \u00e8 situato all'interno della sede.\nPinacoteca della Cassa Rurale.\nLa pinacoteca mette a disposizione di comuni ed enti locali, pubblici e privati, ove opera la Cassa Rurale e la sua fondazione, il suo patrimonio artistico. Tra i quadri della pinacoteca ne abbiamo molti di pittori trevigliesi di secoli diversi su cui periodicamente vengono organizzate mostre.\nMedia.\nStampa.\nA Treviglio sono pubblicati due giornali settimanali, Il Popolo Cattolico e il Giornale di Treviglio.\n'l Biligot.\nInoltre vi \u00e8 una rivista satirica annuale, \"l Biligot\", basata su episodi ridicoli capitati ai concittadini narrati attraverso poesie e filastrocche in dialetto trevigliese e dialetto bergamasco. La rivista \u00e8 pubblicata a ridosso della festa della Madonna delle lacrime, che cade l'ultimo giorno di febbraio.\nIl Popolo Cattolico.\nIl Popolo Cattolico \u00e8 un settimanale di stampo cattolico fondato da Monsignor Ambrogio Portaluppi nel 1921, in seguito alla chiusura del precedente giornale cattolico cittadino a causa di influenze della sinistra cremasca.\nIl giornale, tra pochi ancora rimasti nei centri minori, ha continuato a pubblicare i suoi numeri anche durante il secondo conflitto mondiale senza alcuna interruzione ed \u00e8 di propriet\u00e0 della parrocchia di San Martino.\nIl Popolo Cattolico \u00e8 stato il punto di partenza del disegnatore satirico, noto in ambiente sportivo, Carmelo Silva, vignettista storico de il Calcio Illustrato.\nContiene una pagina di supplemento mensile de Il Galileo, curato dai ragazzi della scuola secondaria di secondo grado di Caravaggio Galileo Galilei.\nRadio.\nRadio Zeta e Discoradio.\nA Treviglio \u00e8 nata il 6 novembre 1976 Radio Zeta, per volont\u00e0 di Angelo Zibetti.\nLa radio trasmette in FM in doppia frequenza ed \u00e8 ascoltabile in quasi tutte le regioni dell'Italia settentrionale.\nNel 1988, inoltre, nasce Discoradio, una radio indirizzata ai giovani e orientata verso la musica disco e house; trasmetteva nei locali sovrastanti la discoteca Studio Zeta situata nel comune limitrofo di Caravaggio sulla statale Treviglio-Caravaggio. In passato la radio era situata in piazza Insurrezione a Treviglio.\nSuccessivamente, in seguito alla cessione di Zibetti al gruppo RDS, nel 2006 la sede della radio fu trasferita a Milano.\nTelevisione.\nStudio 1.\nStudio 1 \u00e8 un'emittente televisiva locale nata a Treviglio nel 1976, ma trasferitasi dal 2006 a Cremona.\nArte.\nI principali artisti trevigliesi si sono sempre occupati di pittura (Zenale e Butinone, Dell'Era, Longaretti e Mombrini) e scultura (Mombrini). I principali stili che hanno influenzato l'arte cittadina sono il neogotico lombardo e il liberty.\nQuest'ultimo \u00e8 visibile non solo sulla superficie esterna del teatro filodrammatici, ma anche su molte case private e balconi. Una zona degna di nota in tal senso \u00e8 il piazzale del Santuario che \u00e8 stato ristrutturato proprio all'inizio del XX secolo.\nTeatro.\nTeatro Filodrammatici.\nIl teatro Filodrammatici \u00e8 stato fino dalla demolizione del teatro Sociale nel 1964 al 2015 l'unico teatro pubblico della citt\u00e0, per lasciare il posto all'ex UPIM, dove nel 2015 \u00e8 stato aperto il teatro nuovo di Treviglio (TNT). Curiosamente la via secondaria posta dietro la piazza \u00e8 ha continuato a chiamarsi vicolo del teatro.\nIl teatro Filodrammatici si trova nel piazzale del Santuario nell'angolo nordovest. Progettato gi\u00e0 nel 1898 da Carlo Bedolini, \u00e8 stato realizzato a inizio novecento in stile liberty e inaugurato il 15 luglio 1905.\nTeatro nuovo Treviglio.\nIl teatro nuovo di Treviglio (TNT) \u00e8 stato inaugurato nel gennaio 2015 e si trova nel centro civico di Treviglio, in Piazza Garibaldi un piano sotto il livello stradale.\nCinema.\nA Treviglio \u00e8 stato ambientato il film vincitore della palma d'oro a Cannes \"L'albero degli zoccoli\" di Ermanno Olmi, della frazione comunale Castel Cerreto era originario l'attore non protagonista Batist\u00ec, cos\u00ec come molti altri attori non protagonisti, e inoltre in via Cavallotti lungo la roggia fu girata la scena milanese ambientata ai navigli.\nMusica.\nDegno di nota \u00e8 il \"Corpo musicale Citt\u00e0 di Treviglio\", che tiene numerosi concerti in ambito cittadino tra i quali il caratteristico concerto di Natale che si tiene presso il Palafacchetti e numerosi altri in occasioni delle principali festivit\u00e0, tra le quali l'elevazione musicale dedicata al patrono San Martino a inizio novembre, il concerto di primavera e d'estate, nonch\u00e9 feste civili. L'ex direttore di questa orchestra di fiati, Paolo Belloli, ha dedicato a Treviglio, un brano intitolato \"Trivilium\", diviso in tre parti: le tre parti pi\u00f9 significative della vita medioevale del paese: \"il lavoro\", \"la preghiera\" e \"il divertimento.\"\nVa inoltre segnalata la \"Schola Canthorum\", che si occupa dei canti durante le messe in momenti particolari dell'anno quali il Natale e la Pasqua.\nHa sede nella citt\u00e0 anche il coro ICAT, costituito nel 1967 come coro maschile dedito a quel tempo all'esecuzione di canti tradizionali e popolari.\nCucina.\nLa cucina di Treviglio \u00e8 la tipica cucina povera della pianura lombarda.\nProdotto tipico \u00e8 sicuramente il dolce denominato \"Turta de Tre\u00ec\", una pasta frolla granulosa di forma circolare farcita con mandorle e burro; nata agli inizi degli anni novanta.\nEventi.\nTra i principali eventi che si tengono sul territorio comunale abbiamo:\nGeografia antropica.\nUrbanistica.\nConformazione del centro storico.\nLa conformazione del centro storico ha un andamento ortogonale a causa della centuriazione romana.\nIl primo nucleo difensivo, denominato \"castrum vetus\" sorgeva nelle piazza Manara, piazza Garibaldi e via Galliari ed era circondato da un fossato, il cui ingresso era posto in corrispondenza dell'attuale vicolo teatro. In seguito esso \u00e8 stato circondato da un secondo ordine di mura e da un triplice fossato che sorgeva al posto dell'attuale circonvallazione interna.\nVi erano inoltre quattro torri poste alle quattro porte poste in direzione dei quattro punti cardinali nelle vie Roma, Galliari, Verga e San Martino. Le vie del centro storico hanno mantenuto la fisionomia medievale ed \u00e8 proprio per questa ragione che non sono mai completamente dritte, ma leggermente incurvate al fine di disorientare i nemici. Ci\u00f2 diventa pi\u00f9 difficile con la costruzione del campanile che consente di giungere sino alla piazza principale prendendolo come riferimento.\nSuddivisioni storiche.\nCentro storico.\nIl centro storico di Treviglio \u00e8 la zona che \u00e8 compresa all'interno della circonvallazione interna di Treviglio. In passato questa circonvallazione non esisteva perch\u00e9 al suo posto c'era il fossato del borgo.\nLa conformazione del centro storico \u00e8 ortogonale e deriva dalla centuriazione romana. Il centro ha mantenuto la fisionomia originaria anche se a inizio novecento si \u00e8 liberato delle mura per favorire lo sviluppo delle attivit\u00e0 economiche.\nLe vie principali restano tuttavia quelle delle quattro porte originarie: via Roma, via Verga, via Galliari e via San Martino, cui va aggiunta via Sangalli in cui era situata porta stoppa, che fu murata con l'apertura di porta nuova nella parallela via di San Martino.\nFrazioni e localit\u00e0.\nBattaglie.\nLa frazione di Battaglie prende il nome dall'omonima cascina. L'origine del toponimo \u00e8 ignota in quanto non risulta che presso Battaglie si sia mai combattuto alcuna battaglia. Ospita la fabbrica storica della Bianchi e un esemplare di gelso centenario all'interno di una cascina corte.\nCastel Cerreto.\nLa frazione di Castel Cerreto (\"Ser\u00ect\" in dialetto bergamasco), sorge nella parte pi\u00f9 settentrionale del territorio del comune e costituisce un paese a s\u00e9 stante, relativamente autonomo dal capoluogo. \u00c8 un centro prevalentemente agricolo immerso nella campagna, e conta poche centinaia di abitanti. Il nome si riferisce alla residenza dei Rozzone, signori locali, durante il Medioevo.\nGeromina.\nLa frazione pi\u00f9 popolosa \u00e8 la Geromina (\"Girumina\" in dialetto bergamasco), situata lungo la strada per Canonica d'Adda. Bench\u00e9 in passato fosse una zona prevalentemente agricola, da alcuni decenni \u00e8 interessata da una forte crescita edilizia, che ha portato la popolazione a circa 2000 abitanti. Dispone di una scuole primaria, una banca, la chiesa del Santo Nome di Maria, un oratorio ed \u00e8 sede di alcuni centri sportivi e di una decina di parchi pubblici.\nPezzoli.\nLa frazione Pezzoli prende il nome dall'omonima cascina. La cascina Pezzoli ospita una fattoria didattica accreditata presso regione e provincia, ospita diverse specie di animali anche esotiche.\nEconomia.\nLe attivit\u00e0 economiche sono da sempre un punto di forza della citt\u00e0 che gi\u00e0 dal 1081 denominata \"Trivillium Grassum\" da un diploma imperiale di Enrico IV proprio a causa della sua prosperit\u00e0. Era in quanto comune libero esente da tasse fino al 1815, nonostante subisse le continue scorribande di eserciti stranieri in zona che ne imponevano di straordinarie.\nIl modello economico di Treviglio \u00e8 cambiato negli anni, in particolare nel secondo dopoguerra, passando da prevalentemente agricolo-artigianale a industriale fino a vedere dopo gli anni novanta la crescita del settore terziario Tra le imprese che, per la loro dimensione, svolsero un ruolo chiave in questo processo abbiamo la Baslini e la SAME.\nAgricoltura.\nIl suolo di Treviglio non era in origine particolarmente favorevole all'agricoltura, in quanto arido e ghiaioso, ma tramite la canalizzazione dei vicini fiumi a partire dal Medioevo la situazione \u00e8 notevolmente migliorata.\nLe rogge Moschetta e Vignola sono infatti state derivate dal fiume Brembo a Brembate, dove si trova la casa del custode delle acque, mentre la roggia Vailata \u00e8 derivata dall'Adda presso Fara Gera d'Adda. Le prime due scorrono a nord del comune mentre la terza scorre anch'essa nella sezione occidentale del territorio comunale.\nBen poco resta dei gelsi che in passato fecero prosperare il settore tessile cittadino, tuttavia qualche esemplare \u00e8 ancora presente all'interno del parco del Roccolo.\nIn passato erano attive cave di materiali ghiaiosi tra le quali quella della Vailata vicino alla strada per Casirate d'Adda.\nArtigianato.\nTra i prodotti di artigianato legati al territorio abbiamo i mobili d'arte molto diffusi qui come anche nel circondario, inoltre in passato vi erano prodotti nei pressi dell'attuale viale Filagno filati di pregiata qualit\u00e0 tanto che scene del guado dell'Adda di Cassano sono rappresentate in alcuni filati del tesoro del duomo di Monza.\nIndustria.\nA Treviglio hanno sede numerose industrie che beneficiano di ottimi collegamenti stradali e ferroviari. La pi\u00f9 importante \u00e8 il gruppo SAME Deutz-Fahr, quarto produttore al mondo di trattori e primo in Europa (fanno parte del gruppo i marchi SAME, Lamborghini, H\u00fcrlimann e Deutz-Fahr). Vi \u00e8 poi la sede principale della Bianchi, produttrice di biciclette.\nDal 2006 si \u00e8 insediata nella zona PIP 1 la tipografia Eurogravure, facente parte di un gruppo di imprese Arvato, controllato dalla multinazionale Bertelsmann.\nUn'azienda del passato nota a livello internazionale fu l'Atlantic, produttrice di giocattoli e celebre soprattutto per i suoi soldatini.\nZona PIP 1.\nLa zona PIP 1 \u00e8 la pi\u00f9 antica zona industriale di Treviglio, situata nella zona sudovest del territorio comunale, a sud della linea ferroviaria Milano-Venezia e sudovest della stazione centrale. Essa ospita numerose aziende, tra le quali la tipografia Eurogravure.\nZona PIP 2.\nLa zona PIP 2 \u00e8 la pi\u00f9 recente zona industriale di Treviglio, che vanta la presenza di numerose attivit\u00e0 commerciali, artigianali e della maggiore piattaforma ecologica cittadina. \u00c8 situata a sud della linea ferroviaria Milano-Venezia vicino al ramo che prosegue in direzione Cremona.\nServizi.\nAnche il settore terziario si \u00e8 ampiamente insediato e sviluppato nel territorio comunale, ove hanno sede innumerevoli assicurazioni, e banche. La Cassa Rurale e Artigiana, banca principale della Gera d'Adda, ha qui la sua sede centrale.\nTreviglio ospita attivit\u00e0 di commercio al dettaglio, in gran parte rappresentate dall'associazione Distretto del Commercio di Treviglio.\nTurismo.\nOspitando una Basilica, l'imponente campanile, il Santuario Treviglio, e vari musei Treviglio ha una spiccata vocazione turistica, anche se dal punto di vista religioso \u00e8 meno frequentata che la vicina Caravaggio, col suo Santuario famoso in tutto il mondo. Flussi turistici, seppur presenti sono di entit\u00e0 ridotta e sono per lo pi\u00f9 legati a gemellaggi ed eventi sul territorio tra cui la festa del Miracolo e la correlata sfilata storica.\nInfrastrutture e trasporti.\nStrade.\nA sud della citt\u00e0 \u00e8 presente il tracciato della Autostrada A35-BreBeMi, il cui casello di Treviglio \u00e8 situato nella zona occidentale della citt\u00e0.\nLa citt\u00e0 \u00e8 attraversata dalla Strada statale 11 Padana Superiore, che collega Torino con Venezia, fino agli anni sessanta principale asse di collegamento in direzione est-ovest del nord Italia. A Treviglio iniziano poi numerose strade provinciali e statali tra le quali la Strada statale 42 del Tonale e della Mendola, che collega il centro con Bergamo, la Strada provinciale 128, la Strada provinciale 129, la Strada provinciale 136, la Strada provinciale 141, la Strada provinciale 142 e la Strada statale 472 Bergamina, che collega il comune con Lodi.\nFerrovie.\nTreviglio \u00e8 dotata di due impianti ferroviari: la stazione di Treviglio, che si trova sull'importante linea ferroviaria Milano-Venezia ed \u00e8 punto di diramazione delle linee per Bergamo e per Cremona e la stazione di Treviglio Ovest, posta sulla linea per Bergamo. Dal 13 dicembre 2009, la stazione di Treviglio funge da capolinea orientale delle linee S5 e S6 del servizio ferroviario suburbano di Milano.\nIn passato la citt\u00e0 era servita altres\u00ec dalle tranvie Fornaci-Treviglio-Caravaggio e Lodi-Treviglio-Bergamo.\nMobilit\u00e0 urbana.\nLa citt\u00e0 \u00e8 servita dalle autolinee urbane e suburbane dalla SAI, che a Treviglio fu fondata nel 1920, con 8 linee.\nSport.\nTra le principali societ\u00e0 sportive presenti abbiamo l'Atletica Estrada, vincitrice coi suoi atleti di numerosi trofei e medaglie a livello nazionale e internazionale, e la Blu Basket Treviglio, che milita nel campionato di Serie A2 di basket.\nNel calcio la principale societ\u00e0 \u00e8 la Trevigliese, che milita in Eccellenza e in passato ha preso parte a diversi campionati di Serie C e anche al massimo campionato di serie A, scontrandosi con l'Atalanta.\nUna certa importanza ha anche la Ciclistica Trevigliese, che nel corso del 2019 ha ospitato a Treviglio per il terzo anno la prova di cronosquadre nazionale.\nImpianti sportivi.\nTra gli impianti cittadini abbiamo:\nOltre a 7 palestre di scuole pubbliche cittadine:"}
{"id": "108068", "revid": "292162", "url": "https://it.wikipedia.org/wiki?curid=108068", "title": "Terrasini", "text": "Terrasini (\"Te\u1e5b\u1e5basini\"/\"a Favarotta\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nSituato a da Palermo in direzione Trapani, accanto all'aeroporto Falcone-Borsellino, si affaccia sul Golfo di Castellammare.\nLe principali attivit\u00e0 lavorative sono il turismo e la pesca.\nGeografia fisica.\nPatrimonio naturalistico.\nLa costa di Terrasini, che si estende dalla spiaggia della Ciucca fino a quella di San Cataldo, \u00e8 di tipo misto, alternando calette pietrose ad alti e scoscesi dirupi sul mare. Nei pressi di Terrasini \u00e8 situata la Riserva naturale orientata Capo Rama, istituita dalla Regione Siciliana nel giugno 2000 ed affidata in gestione al WWF Italia.\nL'area del promontorio era stata gi\u00e0 individuata nel 1968, dal Comune di Terrasini, come \u00abbiotopo di inestimabile valore\u00bb. Il promontorio di Capo Rama \u00e8 stato inserito nell'esclusivo elenco dei \"geositi\" italiani, localit\u00e0 di rilevante interesse geologico di alto valore naturalistico. Dal punto di vista faunistico, l'area di Capo Rama ospita la fauna tipica delle coste rocciose. La Riserva si trova lungo le rotte migratorie e durante i periodici spostamenti alcune specie sostano indisturbate sulla scogliera: in primavera prima di raggiungere le aree di nidificazione ed in autunno quando tornano nelle zone di svernamento. Si possono avvistare molte specie di rettili, la presenza di gabbiani reali (\"Larus michahellis\"), rondoni maggiori (\"Apus apus\"), cappellacce (\"Galerida cristata\") ed anche di gheppi (\"Falco tinnunculus\").\nLe grotte ospitano alcune colonie di pipistrelli, ma sono presenti anche volpi (\"Vulpes vulpes\") e conigli (\"Oryctolagus cuniculus\"). Per quanto riguarda la flora vi \u00e8 una vegetazione arbustiva e discontinua, con un'area di scogliera ed un'area di pianoro in cui prosperano le palme nane, elemento distintivo della riserva e dell'areale botanico siciliano.\nClima.\nSecondo la classificazione climatica di Koppen la citt\u00e0 di Terrasini presenta un clima di tipo Csa, ovvero un clima mediterraneo con estati calde, ma temperate dalla presenza del mare, e inverni miti e piovosi.\nLe precipitazioni sono abbondanti in autunno e in inverno, in primavera le precipitazioni sono contenute mentre in estate sono assenti o sporadiche.\nStoria.\nIl nome Terrasini deriva dal vicino promontorio di Capo Rama, che con l'opposto Capo San Vito forma l'ampio golfo di Castellammare, l'antico \"Sinus Aegestanus\": proprio dal vicino golfo il territorio cominci\u00f2 a chiamarsi \"Terra Sinus\" (terra del golfo), poi trasformato in \"Terrasini\".\nUna catena di basse montagne circonda l'abitato di Terrasini, che si adagia in una conca pittoresca digradante verso il mare. Il popoloso borgo, di probabile origine tardomedievale, fu dominio feudale dei principi di Carini di casa La Grua Talamanca, i quali agli inizi del XVIII secolo avevano acquistato questo territorio dal barone Donato di Gazzara.\nLa storia municipale di Terrasini prende le mosse nel 1836 con l'unificazione dei due villaggi limitrofi di Terrasini e Favarotta, nel tratto iniziale del golfo, dominato dalla Torre di Capo Rama. Oggi il promontorio di Capo Rama \u00e8 stato dichiarato riserva naturale per la ricchezza e variet\u00e0 della flora e fauna aviaria. Il nucleo pi\u00f9 antico della cittadina, a trama regolare, \u00e8 disposto in lunghi isolati di case basse e bianche, allineate lungo strade linde e dritte convergenti verso il mare, in questo contesto risalta la monumentale chiesa madre ed i due palazzi settecenteschi appartenenti ai principi di Carini, signori feudali di Terrasini fino al XIX secolo: il palazzo La Grua Talamanca, ristrutturato in tempi recenti, ospita oggi il Municipio di Terrasini, mentre il palazzo Cataldi conserva le originarie caratteristiche di un palazzo nobiliare del Settecento.\nIntorno al 1200 D.C. con l\u2019arrivo di Re Ruggero, il feudo inabitato di Terrasini ha un padrone: Rodolfo Bonello. Negli anni successivi si susseguirono tanti Principi e Baroni che per secoli sfruttarono il feudo; ma il punto di svolta si ebbe quando arriv\u00f2 una famiglia di nobili: i La Grua Talamanca, Principi di Carini. Vincenzo III La Grua Talamanca promosse l\u2019insediamento urbano che si sarebbe caratterizzato all\u2019agricoltura e sulla pesca. Su proposta del Principe, il Re Spagnolo Filippo IV decreta ufficialmente la nascita del Comune.\nSuccessivamente, nel 1836 il Re Borbone Ferdinando II con decreto fa annettere al Comune di Terrasini una frazione di Cinisi chiamata Favarotta, che significa sorgente. A proposito della famosa sorgente, nel 1963 furono rinvenute tantissime anfore romane e frammenti di legno di almeno due navi romane: una del III secolo a.C. ed un'altra, da carico, del I secolo d.C. Dallo studio dei reperti, si \u00e8 appurato che le navi provenivano dalla Spagna e trasportavano un carico di anfore contenenti \"Garum\", cio\u00e8 una salsa di pesce di cui i romani erano molto ghiotti. Assieme alle anfore furono rinvenuti lingotti di rame di forma circolare, provenienti anch'essi dalla Spagna. Il motivo per cui queste navi si trovavano nelle acque di Terrasini era dovuto alla necessit\u00e0 di rifornimento d'acqua; infatti, la sorgente di Favarotta andava a riversarsi sul mare. Si ritiene che l'affondamento sia stato causato da un improvviso temporale che avrebbe spinto le navi sugli scogli della costa.\nMonumenti e luoghi d'interesse.\nPiazza Duomo.\nIl centro della citt\u00e0 di Terrasini \u00e8 piazza Duomo, ampia e di forma rettangolare, che si allarga verso il duomo, circondata da imponenti palazzi storici risalenti al XVII e XVIII secolo. La piazza, lastricata con pregiato basolato di marmo siciliano, misura 110 metri di lunghezza per 35 metri di larghezza.\nA dominare la piazza vi \u00e8 il duomo. Accanto alla piazza \u00e8 presente la villa di san Giuseppe, caratteristico polmone verde della citt\u00e0 situato tra il duomo di Terrasini e un edificio settecentesco: al centro della villa \u00e8 presente una fontana \nDuomo.\nIl monumento pi\u00f9 importante della citt\u00e0 di Terrasini \u00e8 la chiesa di Maria Santissima delle Grazie. \nPalazzo Cataldi.\nIl palazzo Cataldi, sede della Biblioteca Comunale \"Claudio Catalfio\", in via Benedetto Saputo, ed il settecentesco castello dei principi La Grua Talamanca, oggi palazzo municipale, in piazza Borsellino e Falcone, edificio oggi rimaneggiato.\nMonumento ai Caduti della prima guerra mondiale.\nAl centro di Piazza Falcone e Borsellino in posizione antistante il municipio, si trova il Monumento ai Caduti, dono dei Terrasinesi residenti a Detroit, raffigurante un cippo quadrangolare in marmo che reca incisi i nomi dei terrasinesi caduti nelle due grandi guerre del secolo scorso. Il cippo \u00e8 sormontato da una figura alata, probabilmente una sorta di Nike, dea della vittoria, con in mano una corona d'alloro.\nPalazzo D'Aumale.\nIl palazzo d'Aumale dal 1984 \u00e8 sede del museo civico, il museo nacque dall'unione del \"Museo storico-etnografico del carretto siciliano \"S. Ventimiglia\"\" che era stato fondato nel 1973 grazie all'impegno del professore Salvatore Ventimiglia con il \"Museo civico di storia naturale\" che era stato aperto nel 1981.\nIl museo \u00e8 composto da tre diverse aree tematiche, quella etnografica, quella naturalistica e quella archeologica. In origine il museo conservava, oltre alla collezione etnografica di Salvatore Ventimiglia, da collezioni naturalistiche quali la collezione ornitologica Sommariva, la collezione di mammiferi Orlando, entrambe donate al Comune, e dalla raccolta ornitologica di propriet\u00e0 Orlando.\nVilla Fassini.\nNelle verdi periferie, tra macchie di uliveti, limoneti ed aranceti, si trovano alcuni edifici degni di menzione. Prima fra tutti, Villa Fassini, in stile liberty attribuito al grande architetto Ernesto Basile. La villa, appartenuta alla potente famiglia siciliana dei Florio, \u00e8 stata anche luogo di ritrovo, negli anni '70, di una nutrita ed importante comunit\u00e0 hippy, formata da giovani provenienti da tutta Italia ed anche dall'Europa.\nInoltre, in contrada Bagliuso, si trovano il seicentesco \"castello\" di Gazzara, appartenuto alla potente baronia locale e la caratteristica \"senia\", strumento impiegato per l'irrigazione agricola sin dal periodo arabo, espressione della locale cultura contadina.\nTorri costiere.\nIl manufatto pi\u00f9 antico esistente nel territorio comunale di Terrasini \u00e8 la Torre di Capo Rama che domina l'omonimo promontorio, ricadente in zona A della Riserva Naturale Orientata Capo Rama. La torre venne costruita nel XV secolo per avvistare le imbarcazioni pirata e segnalarne la presenza attraverso i fari e risulta inserita in tutti gli elenchi ufficiali delle torri che costituivano il complesso ed articolato sistema di avvistamento costiero. La torre di Capo Rama faceva parte delle 11 torri controllate dal Senato della Citt\u00e0 di Palermo, di cui rappresentava anche la pi\u00f9 occidentale.\nLe antiche e maestose torri d'avvistamento (Torre Alba, Torre di Capo Rama, Torre Toleda o Torre Paternella, Torre di contrada San Cataldo), servivano ad avvertire in tempo la popolazione del villaggio degli attacchi dei temibili pirati o dei ancor pi\u00f9 temuti Saraceni. Il sistema di avvistamento, ingegnoso, prevedeva la collocazione di una torre di avvistamento ad ogni promontorio strategico del territorio, mantenendo sempre la comunicazione visiva fra una torre e l'altra, in modo tale che, in caso di emergenza, le segnalazioni luminose da una torre all'altra si trasmettessero molto velocemente in tutto il territorio.\nSociet\u00e0.\nReligione.\nLa festa di Maria Santissima delle Grazie \u00e8 la festa pi\u00f9 sentita, si celebra a settembre, gli elementi particolari sono la processione, nella quale la statua viene portata lungo le vie del paese a conclusione della quale si eseguono i giochi pirotecnici presso il lungomare Impastato. Particolarmente partecipata \u00e8 anche la festa di San Pietro, durante la quale si pu\u00f2 assistere alla processione del simulacro trasportato in barca, alla qual festa fa seguito la \"padellata\" con degustazione di pesce fresco e vino. A met\u00e0 marzo viene celebrata la festa di San Giuseppe caratterizzata dall'allestimento delle famose \"Mense\".\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nEconomia.\nSettore primario.\nUno dei settori pi\u00f9 importanti dell'economia di Terrasini \u00e8 senza ombra di dubbio la pesca.\nGrazie alla presenza del porto, dove sono ormeggiate piccole, medie e grandi imbarcazioni, il paese di Terrasini \u00e8 fornito di risorse ittiche di importante valore tra cui: pesce spada, polpi, calamari, gamberi, sarde, acciughe, sarde e in generale specie tipiche del mar Mediterraneo.\nOltre alla pesca un ruolo primario \u00e8 rappresentato dall'agricoltura, grazie al mite clima mediterraneo sul suolo di Terrasini sono coltivati agrumi, tra cui limoni e arance, simbolo della Sicilia, ma anche fichi d'india, olive e altri frutti e ortaggi tipici del clima mediterraneo, l'agricoltura \u00e8 particolarmente rilevante nella piana dello Zucco, contrada storica ai confini con i comuni di Carini, Montelepre e Partinico.\nIn misura minore \u00e8 presente l'allevamento soprattutto quello della vacca cinisara, allevata a Cinisi e presente sebbene in misura inferiore, anche a Terrasini.\nSettore secondario.\nEssendo un comune turistico l'industria \u00e8 quasi assente, tuttavia \u00e8 ancora forte l'artigianato, in particolar modo quello riguardante vasellame, carretti e lavorazione della porcellana, queste attivit\u00e0 sono svolte dalle maestrie locali e sono tramandate da padre in figlio.\n\u00c8 presente in misura minore anche l'industria del pescato, che trasforma le risorse ittiche sbarcate nel porto di Terrasini, in prodotti da asporto tra cui prodotti conservati e in scatola pronti ad essere esportati; \u00e8 infine presente una piccola industria \"navale\" che fabbrica imbarcazioni che saranno poste all'interno del porto.\nTurismo.\nMa il settore trainante dell'economia Terrasinese \u00e8 rappresentato dal turismo, con circa 80.000 turisti annui tra italiani e stranieri e una meta di particolare rilevanza in Sicilia.\nDi particolare importanza sono le mete culturali, paesaggistiche e ambientali e di villeggiatura.\nTra le mete culturali le pi\u00f9 importanti sono: il Duomo di Terrasini, la piazza, il borgo marinaro, il piccolo centro storico, il museo \"Palazzo d'Aumale\" (noto per i carretti siciliani, reperti antichi e animali imbalsamati) e le antiche torri d'avvistamento della Sicilia.\nInoltre Terrasini \u00e8 molto vicina a localit\u00e0 storiche e balneari importanti tra cui la citt\u00e0 di Palermo di cui dista circa 35\u00a0km facilmente raggiungibile con i mezzi, il borgo medioevale di Erice, Trapani e le Saline distanti circa 60\u00a0km e la nota spiaggia di San Vito distante 20\u00a0km circa tutte raggiungibili con i mezzi messi a disposizione del comune.\nTra le mete paesaggistiche \u00e8 molto gettonata la costa di Terrasini, ricca di grotte, falesie e cavit\u00e0 naturali, celebri i due faraglioni (simbolo di Terrasini) osservabili dal pittoresco lungomare, e infine rilevante la presenza di numerose spiagge tra cui quella della Praiola, di San Cataldo e quella di Magaggiari (condivisa con Cinisi)."}
{"id": "108069", "revid": "400694", "url": "https://it.wikipedia.org/wiki?curid=108069", "title": "Bandoneon", "text": "Il bandoneon (chiamato anche \"bandonion\") \u00e8 un tipo di fisarmonica inventato dal musicista tedesco Heinrich Band (1821-1860), da cui deriva il nome. Pu\u00f2 essere diatonica o cromatica. Il bandoneon \u00e8 uno strumento fondamentale nelle orchestre di tango.\nStoria.\nNacque originariamente come strumento per la musica sacra, per accompagnare i canti durante le processioni, (o per sostituire l'organo nelle piccole ed inaccessibili chiese di montagna); in contrasto con il suo parente pi\u00f9 prossimo, la Concertina (\"Konzertina\"), strumento considerato pi\u00f9 popolare.\nGli emigranti tedeschi portarono questo strumento con loro, all'inizio del XX secolo, in Argentina, e qui rapidamente incontr\u00f2 grande successo, e fu presto inserito nel contesto della musica locale.\nDescrizione.\nCome la concertina, il bandoneon si suona tenendolo compostamente fra le mani, comprimendone ed espandendone il mantice e premendone con le dita i tasti.\nIl bandoneon porta su entrambi i lati dei bottoni: ne ha 38 per il registro acuto e 33 per il grave. Ogni tasto emette un suono, e per comporre un accordo \u00e8 necessario premere pi\u00f9 tasti contemporaneamente.\nMolti dei bottoni del bandoneon diatonico (o meglio \"bisonoro\") generano note diverse quando premuti aprendo il mantice rispetto a quando sono premuti durante la chiusura. Ci\u00f2 significa che ogni gruppo di tasti ha in effetti due schemi di esecuzione: uno per le note in apertura ed uno per le note in chiusura. Giacch\u00e9 i tasti di pertinenza di una mano sono differenti da quelli dell'altra mano, si devono dunque imparare quattro differenti posizioni dei tasti per riuscire a suonare lo strumento.\nInoltre, nessuno di tali schemi presenta una sequenza scalare di note, alcuni dei tasti adiacenti sono disposti a formare triadi: per esempio, i bottoni sotto tre dita vicine possono produrre i suoni LAb, DO e MIb quando lo strumento \u00e8 compresso, e SOL, SIb e REb quando \u00e8 aperto. Questo rende pi\u00f9 facile eseguire una semplice melodia con armonia I-V, ma abbastanza difficoltoso suonare dei passaggi scalari elaborati.\nIl bandoneon cromatico ha una struttura interna ed esterna sostanzialmente identica al bandoneon diatonico, ma la corrispondenza tra bottoni e suoni \u00e8 diversa: premendo un bottone si ha la stessa nota sia aprendo il mantice che chiudendolo. La disposizione dei bottoni segue una logica cromatica, per cui la progressione avviene per gruppi di tre bottoni tipo DO-DO#-RE poi RE#-MI-FA, eccetera.\nIl bandoneon \u00e8 conosciuto fra i \"tangueros\" come \"fuelle\", \"mantice, soffietto\": e il \"fuelle\" \u00e8 l'anima delle orchestre di questo genere. "}
{"id": "108070", "revid": "1652635", "url": "https://it.wikipedia.org/wiki?curid=108070", "title": "Vobarno", "text": "Vobarno (\"Boaren\" in dialetto bresciano) \u00e8 un comune italiano di abitanti della provincia di Brescia in Lombardia.\nSituato nella Valle Sabbia, il comune appartiene alla Comunit\u00e0 Montana della Valle Sabbia. Dista circa 8\u00a0chilometri da Sal\u00f2 e dal Lago di Garda.\nOrigini del nome.\nIl nome \"Voberna\" viene riportato nel \"Marmo di Atinio\", cenotafio del I secolo a.C., un tempo murato nella base del campanile della parrocchiale di Vobarno e oggi al museo di Santa Giulia a Brescia, in cui il defunto Publio Atinio si rivolge al viaggiatore invitandolo a narrare di aver visto la sua tomba \"ai confini d'Italia\".\nStoria.\nEpoca preromana e romana.\nLe uniche testimonianze di probabili insediamenti pre-romani ci vengono da alcuni nomi di luogo, tra cui probabilmente il toponimo della localit\u00e0. Numerose sono invece le testimonianze d'epoca romana, fra cui un'epigrafe poi murata (e ancora visibile) alla base della torre comunale, in seguito adibita a campanile della parrocchiale, e il \"Marmo di Atinio,\" conservato nel museo di Brescia, riportante un'iscrizione nella quale Publio Atinio, della trib\u00f9 Fabia, invita il passeggero a sostare durante il suo viaggio e a riferire in seguito ai propri famigliari di aver visto la tomba di Atinio a \"Voberna\" \"ai confini d'Italia\".\nLa Vobarno di oggi si sviluppa da un primitivo piccolo centro romano, posto sulla riva sinistra del fiume Chiese, dove si trova la chiesa parrocchiale; il \"vicus\" era il centro del \"pagus\" romano, una circoscrizione vasta quanto sar\u00e0 nel Medioevo quella della pieve, e la \"plebs\" cristiana sostituisce il pago e ne assume le funzioni durante il tragico periodo delle invasioni barbariche (V-VI secolo).\nEpoca medievale.\nLa pieve cristiana fu, dopo il vico romano devastato e disperso dalle invasioni barbariche, l'unit\u00e0 religiosa e sociale che ne continu\u00f2 la vita nel Medioevo.\nLa chiesa di Santa Maria Assunta eretta in data incerta, forse nel V o VII secolo, era una delle pi\u00f9 antiche formazioni parrocchiali della vallata del fiume Chiese.\nSolo Vobarno, Provaglio Val Sabbia, Savallo e Idro dominavano questa estesa regione come centri religiosi. La pieve di Vobarno comprendeva le attuali parrocchie di Prandaglio, Clibbio, Eno, Carvanno e Cecino nella frazione Degagna, la frazione Teglie e forse arrivava fino a Treviso Bresciano e verso la Valvestino ove mantenne diritti accertati fino al XIII secolo; era suddivisa in quattro \"decanie\": la decania di Piano (Vobarno paese), di Prandaglio, di Teglie e di Carvanno.\nIl nome \"decania\", che era in uso anche sulla riviera del Lago di Garda, \u00e8 ora rimasto soltanto a quella valletta che si chiama appunto \"La Degagna\". La pieve di Vobarno era dedicata a S. Maria Assunta, e presso di essa si ergeva il Battistero dedicato a San Giovanni Battista, unica fonte battesimale per tutto il vasto pievatico. Altre cappelle o oratori sorsero in Vobarno e nei dintorni.\nNei secoli X o XI si costitu\u00ec intorno alla Rocca, che dall'alto del colle Cingolo protegge la sottostante corte e domina il passaggio obbligato del fiume Chiese e le due valli Sabbia e Degagna, il feudo vescovile. Le prestazioni dovute dagli abitanti al vescovo di Brescia sono specificate nel \"Registro 7\" della Mensa vescovile, il documento pi\u00f9 importante per ricostruire la storia di Vobarno nel Medioevo. Quanto alla Rocca, essa fu distrutta nel 1362 da Bernab\u00f2 Visconti, fu in seguito trasformata in Chiesa e, dopo un lungo periodo di abbandono, fu recuperata a quest'ultima funzione nel secondo dopoguerra.\nDel tutto leggendario \u00e8 il personaggio di Ardiccio degli Aimoni, vobarnese di nascita e protagonista della storia bresciana del XII secolo, introdotto da G. Maria Biemmi nella sua \"Storia di Ardiccio degli Aimoni e Alghisio de Gambara\" e immortalato da Lorenzo Ercoliani nei V\"alvassori bresciani\", autentico classico della letteratura popolare bresciana tra otto e novecento (in cui \u00e8 ricostruito fra l'altro un immaginario assedio alla Rocca di Vobarno da parte dell'esercito del Valvassori in lotta contro il vescovo di Brescia). Nonostante questo, ad Ardiccio \u00e8 tuttora dedicata una delle vie del centro storico del paese.\nEpoca veneta.\nIgnoto \u00e8 il processo che port\u00f2 alla costituzione della Vicinia, primo nucleo di quello che diventer\u00e0 il comune di Vobarno. Tutti i documenti relativi sono stati distrutti in seguito al saccheggio operato nel 1526 dai Lanzichenecchi di Frundsberg, discesi dalle montagne della Degagna durante la loro spedizione culminata con il Sacco di Roma. \u00c8 questo l'episodio pi\u00f9 drammatico nel periodo compreso fra la dedizione a Venezia (1426), che porta all'inserimento di Vobarno nella Magnifica Patria in qualit\u00e0 di capoluogo della Quadra di Montagna, e la terribile pestilenza del 1630 che, a prestar fede alle fonti (Odorici e B. Faino, \"Coelum Sanctae Brixianae Ecclesiae\"), avrebbe ridotto la popolazione della met\u00e0 (dai 1500 abitanti della met\u00e0 del Cinquecento ai 750 della met\u00e0 del Seicento).\nDal punto di vista edilizio, il periodo veneziano vide la costruzione del Ponte vecchio in pietra sul Chiese (fine del Cinquecento) e la ricostruzione della chiesa parrocchiale di Santa Maria Assunta (1756-61), ampliata ed orientata perpendicolarmente rispetto alla precedente, che utilizz\u00f2 come campanile l'antica torre comunale.\nEpoca moderna.\nLa prima svolta della storia moderna vobarnese \u00e8 costituita dall'arrivo nel 1797 dei francesi, guidati nella prima campagna d'Italia dal giovane generale Bonaparte, battuti alla Corona, nei pressi di Vobarno, dagli austriaci di Quosdanovich calati dal Trentino. L'anno di Campoformio vede non solo la fine della dominazione veneta, ma anche l'abolizione di tutti i privilegi che distinguevano le famiglie \"antiche originarie \" dagli immigrati successivi (gi\u00e0 messi in discussione negli ultimi anni prima della tempesta rivoluzionaria).\nConsolidato il proprio dominio in seguito alla repressione delle \"insorgenze\" filoveneziane (fucilazione del parroco di Vobarno Catazzi), i francesi inserirono i comuni di Vobarno, Teglie (riunito nel 1810 a Vobarno) e Degagna nel Dipartimento del Mella della Repubblica Cisalpina. Secondo i dati riportati dal Sabatti (Quadro statistico del Dipartimento del Mella, 1807) Vobarno avrebbe avuto 1300 abitanti e Degagna circa 640.\nAlla caduta del regime napoleonico, Vobarno e Degagna passarono al Regno Lombardo-Veneto (XIV distretto di Sal\u00f2) e in seguito al Regno d'Italia (Circondario di Sal\u00f2).\nI decenni successivi all'Unit\u00e0 sono caratterizzati dalla crescita della popolazione, dall'edificazione del nuovo palazzo municipale, dalla costruzione della tranvia per Brescia (1881) e dalla ferrovia diretta a Rezzato (1897), ma soprattutto ha inizio la seconda grande svolta nella storia moderna di Vobarno: la nascita dell'omonima Ferriera, erede di una serie di attivit\u00e0 legate alla lavorazione del ferro gi\u00e0 documentate nei secoli precedenti.\nFondata nel 1867 dal ragionier Ferrari, fu ulteriormente sviluppata dal Migliavacca e poi dall'ingegner D'Amico che nel 1906 partecip\u00f2 alla fondazione delle Acciaierie e Ferriere Lombarde, guidate dalla famiglia Falck. La presenza della Falck ha caratterizzato tutta la storia vobarnese del XX secolo, non solo attraverso l'impiego di parte rilevante della forza-lavoro locale, ma anche un complesso di iniziative legate alla tipica concezione \"paternalistica\" della grande industria come dispensatrice o comunque punto di riferimento di opere a vantaggio della popolazione (dalla formazione professionale alla casa di riposo, dalla gestione del tempo libero alla cooperativa di consumo, dal sostegno ai diversi gruppi sociali alla squadra di calcio - Associazione Calcio Falck Vobarno). Anche dal punto di vista politico la presenza della Falck ebbe un peso non indifferente nella vita del comune di Vobarno, al quale nel 1926 venne unito il disciolto comune di Degagna.\nLa scomparsa dello stabilimento Falck, determinato dalla crisi della siderurgia nell'ultimo quarto del Novecento, ha aperto una fase tuttora in pieno sviluppo, che vede Vobarno notevolmente ampliata nella sua estensione (dal dopoguerra ad oggi la superficie edificata \u00e8 cresciuta molto pi\u00f9 della popolazione, a dimostrazione del diffondersi di un benessere frutto del sacrificio e del duro lavoro) e profondamente modificata nella sua popolazione, con massicce immigrazioni prima da altre localit\u00e0 pi\u00f9 o meno limitrofe, poi - a fine millennio - da altre nazioni europee e da altri continenti, e con il costituirsi di numerose comunit\u00e0 di origine esteuropea, araba ed africana.\nCultura.\nTra le associazioni culturali Vobarno annovera il Corpo Bandistico Sociale attivo dal 1878. La comunit\u00e0 vanta inoltre una delle biblioteche pubbliche pi\u00f9 fornite della provincia, attualmente collocata all'interno delle recuperate aree dismesse dell'ex Falck.\nSimboli.\nIl simbolo del Comune, la pigna, \u00e8 ispirato a un manufatto in marmo di origine romana rinvenuto in epoca medioevale nel campanile della chiesa di Santa Maria Assunta, rappresentante appunto una pigna di circa cinquanta centimetri di altezza. Il manufatto \u00e8 oggi custodito nella Biblioteca comunale.\nScuole.\nVobarno \u00e8 sede - oltre che della primaria \"G. E. Falck\" e della secondaria di primo grado \"A. Migliavacca\" - della sezione ITIS dell'Istituto di istruzione superiore di Valle Sabbia, articolata nelle specializzazioni informatica e telecomunicazioni; meccanica, meccatronica ed energia; grafica e comunicazione. Il bacino di utenza della scuola si estende a tutta la Valle Sabbia, ai comuni del medio Garda e della Valtennesi. Sono inoltre presenti una scuola materna statale e due paritarie.\nFeste e fiere.\nSettimanalmente ha luogo il mercato \"rionale\" il venerd\u00ec mattina nel centro di Vobarno. Inoltre c'\u00e8 la festa religiosa delle 40 ore che cade 8 giorni dopo Pasqua.\nRicorrenze.\nDurante la seconda settimana di settembre si celebra la festa della Madonna della Rocca, in assoluzione di un voto di devozione formulato l'8 dicembre 1944 alla stessa. Il voto prevedeva la ristrutturazione e l'abbellimento da parte dei fedeli del santuario della Madonna della Rocca una volta finita la seconda guerra mondiale, voto che fu attuato il 9 settembre 1945. Venne inoltre fissata la festa del santuario stesso al luned\u00ec della seconda settimana di settembre, che divenne tradizione dal 1946.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 1.421 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nMarocco 419 5,07%\nBurkina Faso 194 2,35%\nAlbania 148 1,79%\nSenegal 138 1,67%\nRomania 136 1,65%\nAssociazioni culturali e di volontariato.\nNumerose sono le associazioni presenti nel comune. A livello culturale, vanno ricordate la \"Compagnia del risveglio\", attiva da decenni nel teatro amatoriale; il Gruppo \"Giorgio La Pira\" (di carattere politico-culturale); la \"Compagnia delle pive\", promotrice di una collana di \"Quaderni\" dedicati alla storia e alle tradizioni locali. Impegnati nel volontariato sono l'Auser (rivolta agli anziani), il gruppo della Protezione civile, i Volontari dell'ambulanza legati all'Associazione carabinieri. Attivit\u00e0 sociali sono svolte anche da varie associazioni d'arma, in particolare i tre Gruppi Alpini di Vobarno, Degagna e Pompegnino.\nSport.\nPolisportiva Vobarno A.S.D..\nLa principale squadra di calcio della citt\u00e0 milita nel girone lombardo di Eccellenza. I colori sociali sono: l'azzurro ed il bianco.\nGeografia antropica.\nQuello che oggi si chiama semplicemente \"il Comune\", si denomin\u00f2 dal principio \"la Vicina\", o \"Vicinanza\", e in seguito con il nome pi\u00f9 pomposo de \"la Universit\u00e0 del Comune di Vobarno\", che comprendeva le piccole ville di Pompegnino, Clibbio, Collio, Teglie, ognuna delle quali aveva i suoi rappresentanti nel Consiglio Generale, composto nel 1633 di settanta membri, che eleggevano la deputazione speciale di amministrazione.\nOggi il territorio comunale \u00e8 composto, oltre dal capoluogo da otto frazioni: Pompegnino, Collio, Degagna con Eno e Carvanno, Teglie e Moglia e Carpeneda.\nInfrastrutture e trasporti.\nPosta lungo il fiume Chiese, Vobarno pot\u00e9 avvalersi in passato di due importanti collegamenti su ferro per la mobilit\u00e0 delle persone e delle merci lavorate presso le locali ferriere, la ferrovia Rezzato-Vobarno, attiva fra il 1897 e il 1968 e la tranvia Brescia-Vestone-Idro, operante fra il 1881 e il 1932."}
{"id": "108071", "revid": "1356", "url": "https://it.wikipedia.org/wiki?curid=108071", "title": "Ausa (fiume)", "text": "L'Ausa o Aussa (\"Ausse\" in friulano standard, \"Aussa\" in friulano centro-orientale) \u00e8 un fiume della Bassa Friulana che nasce dalla confluenza di numerosi corsi d'acqua di risorgiva. Il bacino idrologico che va a coprire \u00e8 di circa 60\u00a0km\u00b2, mentre la portata complessiva alla foce \u00e8 di 45\u00a0m\u00b3/s.\nSi ritrova talvolta la grafia \"Aussa\"; sia questa che la pi\u00f9 diffusa \"Ausa\" vanno pronunciate ['au\u032f.sa] con la \"s\" sorda.\nConvenzionalmente si pone l'origine dell'Ausa nel comune di Aiello del Friuli, all'altezza del ponte di Novacco, dove un ramo della roggia \"Sobresco\" si immette nella roggia \"Barisada\", che da l\u00ec in poi assume la denominazione di fiume Ausa. Dopo aver attraversato l'azienda agricola \"Molin di Ponte\" (dove un tempo sorgeva l'omonimo centro abitato, comprato dal LLoyd Adriatico e trasformato nell'attuale conformazione) ed aver ricevuto l'apporto idrico della roggia \"Pusianich\", l'Ausa entra nel territorio comunale di Cervignano del Friuli. Qui riceve gli affluenti di sinistra: \"roggia dei Prati\" e roggia \"Brischis\". Al suo ingresso nel centro urbano di Cervignano, dopo alcune anse nella zona denominata \"Pradulin\", l'Ausa riceve da destra le acque del fiume \"Taglio\" (l'antico \"Imburino\") e da sinistra quelle della roggia \"Fredda\", detta localmente \"La Freda\" (in realt\u00e0, artificialmente collegata all'Ausa per mezzo del canale di bonifica \"Sarcinelli\"). Qui vi sono anche i ponti della statale Trieste-Venezia e della ferrovia, mentre poco pi\u00f9 a valle si trova il ponte di via Udine (il \"Ponte di Ferro\"), che \u00e8 il penultimo prima della foce. A partire dall'Ottocento si sono susseguiti numerosi lavori di canalizzazione che hanno portato all'eliminazione di quasi tutte le anse e gli isolotti a valle di Cervignano. Oggi il fiume presenta dei lunghi tratti rettilinei e l'antico corso dell'Ausa \u00e8 riconoscibile ormai soltanto in alcuni rami morti, noti con la dizione friulana di \"muarts\". L'Ausa riceve quindi da destra le acque del canale \"Banduzzi\" proveniente da Torviscosa e forma infine un unico alveo con il fiume Corno (le \"Barancole\"). Dalle foci dell'Ausa-Corno partono due lunghe file di bricole che delimitano un canale navigabile che attraversa la laguna di Marano, segnando anche il confine con quella di Grado e giungendo fino al mare attraverso la bocca di \"Porto Buso\", tra l'isola omonima e quella di \"Sant'Andrea\".\nNel bacino dell'Aussa-Corno si \u00e8 sviluppata un'importante area industriale (nella denominazione della zona industriale, \"Aussa\" va scritto con due \"s\") con annesso porto mercantile sul basso corso del fiume Corno.\nStoria.\nPrima della distruzione di Aquileia in epoca romana vi era nella parte inferiore del fiume un altro ponte (\"Ponte Orlando\") del quale si vedono ancora sott'acqua le fondamenta e forse un terzo situato vicino alla laguna e sul quale sembra sia passato Attila per procedere alla distruzione di Marano Lagunare.\nIl fiume Ausa nell'antichit\u00e0 veniva indicato col nome di \"Alsa\" ed \u00e8 menzionato per la prima volta nella \"Naturalis Historia\" di Plinio il Vecchio nel I secolo d.C. Esso \u00e8 poi citato da Sesto Aurelio Vittore nel IV secolo poich\u00e9 nel 340 vi fu gettato il cadavere dell'imperatore Costantino II, assassinato dal fratello Costante.\nPer alcuni secoli, fino al 1797, il fiume segn\u00f2 un tratto del confine tra la Repubblica di Venezia ed i territori absburgici, dalla foce fino all'altezza di Cervignano (lo stesso abitato era diviso: austriaco il centro storico a sud del fiume, veneziana la sponda nord). Dal 1866 al 1919 il basso corso dell'Ausa ed il canale Banduzzi hanno costituito il confine fra il Regno d'Italia e l'Impero austro ungarico"}
{"id": "108072", "revid": "287204", "url": "https://it.wikipedia.org/wiki?curid=108072", "title": "Basiliche civili dell'antica Roma", "text": "Le \"basiliche\" dell'antica Roma erano basiliche civili che sorsero per lo pi\u00f9 nelle piazze forensi."}
{"id": "108073", "revid": "92723", "url": "https://it.wikipedia.org/wiki?curid=108073", "title": "Campobasso", "text": "Campobasso (: , ; \"Campuascio\", \"Campuasce\" in molisano) \u00e8 un comune italiano di abitanti, capoluogo dell'omonima provincia e della regione Molise.\nPrima citt\u00e0 della regione per popolazione, sorge a (a il castello Monforte), risultando cos\u00ec, per altitudine, il terzo capoluogo di regione dell'Italia peninsulare dopo Potenza e L'Aquila, e il quarto capoluogo di provincia in assoluto, considerando anche Enna.\nLa citt\u00e0, di probabile origine longobarda, si trova nella zona compresa tra i fiumi Biferno e Fortore. Il centro storico raccoglie numerose testimonianze delle diverse epoche della citt\u00e0, dalla duecentesca chiesa di San Leonardo, al quattrocentesco castello Monforte, e alla neoclassica cattedrale della Santissima Trinit\u00e0. Nel 2018 Campobasso \u00e8 stata insignita dal Ministero dei Beni Culturali del titolo di borgo di notevole interesse storico.\nLa citt\u00e0 \u00e8 sede dell'Universit\u00e0 degli Studi del Molise, dell'Arcidiocesi Metropolitana di Campobasso-Boiano, di una Scuola Allievi Carabinieri e di una Scuola Allievi Agenti della Polizia di Stato.\nGeografia fisica.\nTerritorio.\nCampobasso \u00e8 una citt\u00e0 formata da una parte antica di origine medievale, ricca di valori storici e artistici, posta sul pendio di un colle dominato dal castello Monforte, e da una parte pi\u00f9 moderna ed elegante originaria del XIX secolo, situata nella pianura ai piedi del centro antico.\nIntorno al castello che domina la citt\u00e0 si sviluppa a ventaglio il centro storico, costituito da vicoli e scalinate lunghe e tortuose, ai lati delle quali sorgono case ed edifici in pietra, spesso aventi caratteristici cortiletti interni. Numerosi sono i portali ricchi di decorazioni, stemmi di famiglie nobili e figure allegoriche.\nLa citt\u00e0 ottocentesca, denominata \"centro murattiano\", si estende in piano e presenta le caratteristiche tipiche dello sviluppo urbanistico di tale periodo storico. Progettato secondo l'ideale della citt\u00e0 giardino, presenta molti spazi verdi e fontanelle.\nClima.\nIl clima della citt\u00e0 \u00e8 di tipo appenninico. D'inverno, durante le irruzioni gelide dai Balcani, si verificano nevicate causate dallo stau adriatico indotto dall'Appennino meridionale sannita che talvolta favoriscono significativi accumuli nevosi.\nL'estate \u00e8 mediamente piuttosto fresca e, essendo una citt\u00e0 di media altura, l'umidit\u00e0 spesso \u00e8 relativamente bassa; non mancano per\u00f2 occasionali fasi di calura.\nL'autunno \u00e8 fresco e piovoso, con una media di nel mese di novembre. La citt\u00e0 presenta discreti accumuli pluviometrici.\nOrigini del nome.\nIl toponimo \"Campobasso\" ha un etimo non chiaro, per\u00f2 gli studiosi ritengono che debba essere avvicinato a \"Campus Bassi\" \u2018campo di Basso\u2019, da un nome personale latino \"Bassus\" o \"Bassius\". Non \u00e8 plausibile l'ipotesi che derivi da \"campus vassorum\", cio\u00e8 campo dei vassalli: nel X e XI secolo i vassalli erano coloro che abitavano, essendone soggetti, gli spazi circostanti i castelli del feudatario.\nUn'ipotesi storica \u00e8 quella del Galanti, che asseriva che in origine l'abitato fosse diviso in due borghi, uno chiamato \"Campus de Prata\" e l'altro \"Campus Bassus\" di cui primo insediamento, posto a una quota pi\u00f9 alta, sarebbe andato distrutto e gli abitanti si sarebbero trasferiti nell'altro che avrebbe cos\u00ec dato il nome alla futura cittadina. Simile \u00e8 la proposta del Gasdia che riteneva che il nome \"Campobasso\" fosse in rapporto con la sua posizione topografica; egli afferma: \nStoria.\nEt\u00e0 antica.\nSecondo le ipotesi pi\u00f9 accreditate, il territorio di Campobasso nell'antichit\u00e0 era punteggiato da una serie di piccoli insediamenti agricoli sannitici, che poi con la dominazione romana diedero vita a diverse ville rustiche.\nSull'altura che domina l'odierna citt\u00e0 era presente un insediamento di controllo dei Sanniti, di cui ancora oggi si conservano le tracce, posto a controllo del braccio tratturale \"Cortile - Matese\". Lo scopo difensivo del sito \u00e8 confermato dal ritrovamento, nei pressi del castello Monforte, di resti di mura sannitiche e dal rinvenimento, tra le rovine della Chiesa di San Mercurio nel 1930, di un'iscrizione in lingua osca. Tale insediamento gravitava intorno ad un centro sannitico pi\u00f9 importante, ossia l'area corrispondente all'attuale centro di Ferrazzano.\nLa storia del territorio di Campobasso \u00e8 quindi indissolubilmente legata a quella dell'antico Sannio-Pentro e a Roma.\nMedioevo.\nLe fonti storiche datano l'atto di nascita di Campobasso all'epoca della Langobardia Minor e pi\u00f9 precisamente nel periodo del Ducato di Benevento, essendo toponomizzata come \"Campus Vassorum\". Risale infatti all'anno 878 un documento stilato da un monaco dell'abbazia benedettina di Santa Sofia di Benevento, in cui si fa menzione di Campobasso come \"finibus Campibassi\". Questo documento, reperibile come Codice Vaticano Latino 4939, \u00e8 il \"Chronicon Sancte Sophie\" ed \u00e8 stato redatto al tempo in cui Adelchi era quindi principe di Benevento.\nSuccessivamente durante l'egemonia normanna, Campobasso assume un'importanza economica sempre crescente riuscendo a diventare la \u201ccapitale\u201d della Contea sotto la signoria dei De Moulins.\nIl fiorire dei commerci e l'aumentata importanza amministrativa comportano l'ampliamento dell'antico borgo che si espande soprattutto intorno alla chiese di San Bartolomeo e di San Mercurio.\nDiverse sono le connotazioni che il borgo assume nel tempo: \"Civitas\", \"Castrum\", \"Universitas Hominum\".\nTra i documenti storici del periodo compreso tra l'anno 1000 e il Trecento spicca la \"Pancarta Campobassana\" del 1277 in cui trentadue campobassani denunciarono a Carlo I d'Angi\u00f2 le angherie e i soprusi del feudatario Roberto di Molise, dimostrando quindi di patteggiare per i francesi Angioini.\nIl Quattrocento \u00e8 per Campobasso un'et\u00e0 d'oro grazie all'intraprendenza dei Monforte-Gambatesa, divenuti i feudatari del borgo. Secondo alcuni storici i Monforte sarebbero i discendenti dei Monfort di Francia e d'Inghilterra, scesi in Italia al seguito di Carlo D'Angi\u00f2. Il personaggio di spicco dei Monforte fu il conte Cola detto anche il \"Campobasso\", di cui parla anche Benedetto Croce. Si distinse per le sue virt\u00f9 militari durante la lotta di successione al Regno di Napoli tra Angioini e Aragonesi. Cola batt\u00e9 moneta e provvide ad ampliare il castello dotando la citt\u00e0 di forti mura perimetrali lungo le quali edific\u00f2 le porte di San Leonardo e di Santa Cristina.\nNel 1442, con la sconfitta degli Angioini, che i Monforte avevano appoggiato, Campobasso passa agli Aragonesi e in seguito ai De Capua.\nFerdinando I di Aragona concesse ai campobassani la possibilit\u00e0 di costruire le abitazioni addossandole alle mura perimetrali.\nCinquecento e Seicento.\nAgli inizi del Cinquecento i De Capua sono feudatari in Campobasso. La citt\u00e0, grazie alla felice posizione geografica, vive di un florido commercio; infatti l'area al di fuori dalle antiche mura, con le chiese di Santa Maria Maddalena e della Santissima Trinit\u00e0 (che tra l'altro \u00e8 stata fondata proprio nel 1504), \u00e8 contraddistinta da una notevole vivacit\u00e0 di scambi nei vari settori dell'artigianato.\nNel 1530 diventano signori di Campobasso i Gonzaga che ne aumentano il prestigio. A loro si deve la riorganizzazione urbana della citt\u00e0; in ogni rione le singole strade sono indicate con il nome dell'attivit\u00e0 lavorativa prevalente come ad esempio scarpar\u00ece, ferrar\u00ece (l'attuale via de' Ferrari), oreficer\u00ece (l'attuale via Orefici, ricca ancora oggi di botteghe e negozi di orafi).\nSignori della citt\u00e0, dopo i Gonzaga, sono i Vitagliano nel 1638 e successivamente i Carafa.\nNel corso del Seicento Campobasso ha un ulteriore sviluppo grazie anche alla vicinanza dei tratturi che favoriscono le comunicazioni con altri centri e l'arrivo di commercianti forestieri.\nSettecento e Ottocento.\nIl Settecento \u00e8 attraversato da idee nuove e la struttura feudale della societ\u00e0 viene vista come un intralcio alle iniziative della nuova classe emergente: la borghesia. Questa ventata di novit\u00e0 arriva anche a Campobasso. Ci sono uomini che nonostante appartengano a famiglie di antica nobilt\u00e0, come Francesco de Attelis, Anselmo Chiarizia e Giovan Matteo Japoce, si prodigano in cause contro i feudatari. Molti intellettuali come Giuseppe Zurlo, Giuseppe Maria Galanti, Francesco Longano, Paolo Nicola Giampaolo, sostengono la necessit\u00e0 di superare l'immobilismo economico-sociale provocato dal feudalesimo. Campobasso diviene il cuore pulsante della cultura molisana, in cui trovano rifugio molti intellettuali del tempo come Gabriele Pepe e Vincenzo Cuoco.\nA causa dei debiti del duca di Jelsi Mario Carafa, alla sua morte, avvenuta nel 1727 la sua eredit\u00e0 viene accettata con beneficio di inventario dagli eredi di questi, il nipote Alessandro Milano duca di San Paolo e il cugino Marcello Carafa. Tale situazione consente a Campobasso di rientrare nel patrimonio del fisco regio che la sottopone ad un apprezzo nel 1732 per future vendite. In tale contesto si apre la possibilit\u00e0 per l'universitas di Campobasso di riscattarsi dalla servit\u00f9 feudale mediante il pagamento di un importo alla Regia Camera, che le avrebbe consentito di rientrare nel demanio regio in una condizione di relativa autonomia. Nel periodo che va dal 1728 al 1735 numerosi membri della borghesia locale appoggiano l'iniziativa \"demanista\" in chiave antibaronale. Nel frattempo Marcello Carafa aveva presentato istanza alla Regia Camera per vedersi confermato quel erede di Mario Carafa ed acquisire la titolarit\u00e0 del feudo, ottenendo tale riconoscimento nel 1735 mediante il pagamento di ducati al fisco e impegnandosi a pagare i creditori. Difficolt\u00e0 insorte nel soddisfare tale obbligazione forniscono ai \"demanisti\" la possibilit\u00e0 di presentare nel 1738 alla Regia Camera la relativa istanza di ricompra della citt\u00e0, che si concretizza infine il 4 marzo 1742 dopo il deposito di una somma pari a ducati.\nNel 1755 Carlo di Borbone re di Napoli concede a Campobasso il rango di citt\u00e0 modello.\nAgli inizi dell'Ottocento, in piena et\u00e0 napoleonica, viene istituita la Provincia di Molise; Campobasso, come capoluogo, diviene sede di numerosi uffici amministrativi. La popolazione, nonostante le gravi perdite umane e materiali provocate dal terremoto del 1805, si moltiplica e di conseguenza anche la citt\u00e0 si espande. Si rende necessario realizzare un piano urbanistico per soddisfare nuove e molteplici esigenze. Vengono presi in considerazione due progetti, quello di Bernardino Musenga e quello di Vincenzo Wan Rescant.\nIl Musenga immagina l'edificazione di un intero quartiere a schema ortogonale, invece Wan Rescant prevede l'espansione del tessuto urbano intorno a una sola grande piazza con al centro l'edificio sede dell'amministrazione civica. Al sistema radiale del Wan Rescant \u00e8 preferito quello del Musenga. La parte nuova della citt\u00e0 si sviluppa in luogo pianeggiante, sulle \u201ccamp\u00e8re\u201d, cos\u00ec chiamato perch\u00e9 un tempo era occupato dai campi coltivati e dai boschi.\nCampobasso doveva essere \u201cmonumentale, funzionale, unitaria e moderna, destinata a una borghesia ormai disposta ad abbandonare la citt\u00e0 feudale, ritenuta poco rappresentativa socialmente per uno Stato che, attraverso i palazzi pubblici, vuole creare l'immagine fisica dell'autorit\u00e0, come prima lo era il castello sui monti\u201d.\nNovecento.\nNel 1910 entr\u00f2 nelle case l'energia elettrica e, a partire dagli anni venti-trenta, vennero realizzate importanti costruzioni: gli edifici della Casa della Scuola, della Banca d'Italia e il Teatro Sociale nel medesimo luogo occupato in precedenza dal Teatro Margherita (poi Teatro Savoia), il palazzo delle Poste e Telegrafi, la Camera di Commercio, il Palazzo della G.I.L., il Palazzo di Giustizia, l'Istituto per gli orfani di guerra (attuale sede del Conservatorio musicale Lorenzo Perosi) e l'Istituto Tecnico \u201cL. Pilla\u201d (che ebbe l'onore di essere inaugurato da re Vittorio Emanuele III).\nParallelamente a questa attivit\u00e0 edilizia furono tracciate nuove strade e lastricate piazze, costruiti marciapiedi, piantati alberi, innalzati monumenti e fontane. Anche l'iniziativa privata diede il suo valido contributo edificando eleganti palazzi e dotando la citt\u00e0 di alberghi, ristoranti, bar, negozi e cinema.\nNel 1927 la sede vescovile, con bolla pontificia, venne trasferita da Bojano a Campobasso.\nLa tragedia della seconda guerra mondiale non risparmi\u00f2 neanche Campobasso. Qui fu combattuta la \"Battaglia di Campobasso\" tra l'ottobre e il novembre del 1943, in cui si fronteggiarono le truppe canadesi e tedesche per il possesso della citt\u00e0; ci\u00f2 caus\u00f2 la distruzione di molti edifici pubblici, tra cui il municipio e gli archivi in esso contenuti. Cinquanta civili furono uccisi in azione, tra cui il vescovo della diocesi, monsignor Secondo Bologna, insieme a un numero imprecisato di persone che vi rimasero ferite nel bombardamento intensivo. L'occupazione della citt\u00e0 da parte dei canadesi, che la resero un importante centro di smistamento, amministrativo e di svago per le truppe alleate, ebbe un tale impatto sulla citt\u00e0 che questa venne ribattezzata \"Canada Town\", cio\u00e8 \"Citt\u00e0 del Canada\", e anche \"Maple Leaf City\", \"Citt\u00e0 della foglia d'acero\", simbolo nazionale del paese nordamericano, per la notevole presenza di questo tipo di albero sul suo territorio. In tale circostanza alcune strade e piazze vennero persino rinominate con denominazioni anglosassoni come \"Hyde Park\" per l'attuale Villa Berardino Musenga, \"Piccadilly Circus\" per l'attuale zona di Piazza Gabriele Pepe e \"Scarth Street\" per la zona della stessa piazza situata tra il Palazzo del Governo e il Teatro Savoia, comunemente detta Piazza Prefettura; oggi l'unica testimonianza che resta \u00e8 la scritta \"Scarth St\" che i canadesi impressero su un palazzo in piazza Gabriele Pepe e che \u00e8 stata oggetto di recupero con l'applicazione di una lastra di plexiglas a protezione e una didascalia che descrive brevemente la storia di questo unico reperto.\nNei primi anni del secondo dopoguerra la citt\u00e0 conobbe una discreta e armoniosa espansione, ma \u00e8 con l'istituzione della Regione Molise nel 1963 che Campobasso pot\u00e9 crescere. Divenuta capoluogo di regione, infatti, ebbe un notevole incremento demografico e un conseguente sviluppo edilizio (che porta alla nascita del quartiere CEP nella zona nord della citt\u00e0), essendo sede di importanti uffici regionali e di numerose filiali e agenzie di banche e di assicurazioni. Come era avvenuto agli inizi dell'Ottocento la citt\u00e0 rinasce grazie alla sua importanza amministrativa.\nDal 1982 \u00e8 sede dell'Universit\u00e0 degli Studi del Molise la quale in pochi anni ha incrementato notevolmente l'offerta formativa ed ha riscontrato un rapido aumento della popolazione studentesca.\nDal 2002 \u00e8 inoltre attiva la Fondazione di ricerca e cura Giovanni Paolo II, istituita per volere dell'Universit\u00e0 Cattolica del Sacro Cuore, che si \u00e8 rapidamente imposta come centro d'eccellenza nazionale nei settori di diagnosi e terapia di varie branche della medicina come l'oncologia, i trapianti, le patologie cardiache e la medicina ultraspecialistica.\nSimboli.\nLo stemma riporta un ovale con fondo rosso al cui interno sono rappresentate sei torri merlate di cui una \u00e8 sormontata da una corona marchesale che ne indica l'origine feudale.\nLe sei torri raffigurano le torri principali che erano poste a guardia degli ingressi dell'antico borgo medioevale: porta sant'Antonio Abate, porta san Nicola, porta santa Maria della Croce, porta san Leonardo, porta Mancina e porta san Paolo.\nIl gonfalone, in cui campeggia lo stemma, \u00e8 ripartito su due colori, il rosso e l'azzurro che rappresentano quelli delle due antiche confraternite che nel Cinquecento gestivano il potere politico e la vita religiosa della citt\u00e0: il rosso per i Crociati mentre l'azzurro per i Trinitari.\nMonumenti e luoghi d'interesse.\nArchitetture militari.\nSi trova presso la chiesa di San Bartolomeo, nella parte pi\u00f9 alta del borgo. Famosa perch\u00e9, secondo la leggenda, nel XVI secolo v'erano due famiglie in guerra: la Confraternita dei Crociati (composta da artigiani), e quella dei Trinitari (il nuovo ceto commerciale emergente). I loro figli Fonzo Mastrangelo e Delicata Civerra, osteggiati dalle rispettive famiglie nel loro amore, non poterono coronare il loro sogno, perch\u00e9 il padre di Delicata rinchiuse la figlia dentro la torre, murandola. Fonzo, disperato, si arruol\u00f2 nell'esercito per dimenticare, e Delicata mor\u00ec di crepacuore, e dopo alcuni anni Fonzo, scoperta la tragedia, decise di espiare le sue colpe facendosi frate. La torre ha pianta circolare in pietra trezza semplice, con alcune feritoie.\ntorre fortificata, restaurata nel XV secolo, posta presso l'ex chiesa di San Mercurio. Torre cilindrica a tre piani, con tre finestre, oggi divenuta abitazione. Ha la sommit\u00e0 coperta da tegole.\nSotterranei.\nGli ipogei, ricavati nei secoli dall'opera dell'uomo, rappresentano una realt\u00e0 nascosta del borgo antico. Gran parte della pietra fu estratta per poter costruire i palazzi per cui si possono immaginare i volumi esistenti nel sottosuolo. A seguito del catastrofico terremoto del 1456, il conte Cola di Monforte progett\u00f2 la nuova citt\u00e0, con un assetto difensivo, dotandola di doppia cinta muraria, interrotta dalle porte che davano accesso al borgo. Utilizz\u00f2 i vuoti esistenti collegandoli tra loro e rendendoli funzionali a una logica militare. Una ragnatela di cunicoli, una sorta di \u201crete\u201d in tempi medievali che consentiva la comunicazione rapida da pi\u00f9 punti. Tra i sotterranei fotografati, ci sono alcuni tratti dell'antico camminamento che permetteva alle guarnigioni di spostarsi velocemente da una torre all'altra e dalle mura di cinta alla parte alta del colle. Su questa attendibile ipotesi l'Associazione \"Centro Storico\" orienta le ricerche con l'obiettivo di ripercorrere il leggendario passaggio che permetteva l'estrema fuga in caso di prolungati assedi.\nNel corso dei secoli i sotterranei hanno subito diverse destinazioni: verso la fine del XV secolo, con l'ampliamento del borgo e l'istituzione della dogana per l'editto di Ferrante d'Aragona, furono aperti i fondaci della farina, del sale, delle carni.\nDurante la Seconda guerra mondiale furono utilizzati dalla popolazione come rifugi antiaerei.\nNegli anni Sessanta alcuni furono adibiti a discoteche e luoghi di incontro per giovani, grazie all'ampiezza degli spazi e al loro naturale isolamento acustico.\nSuccessivamente furono del tutto abbandonati e non pi\u00f9 utilizzati, diventando in molti casi autentiche discariche di materiale edile a seguito delle ristrutturazioni degli edifici della superficie. Attualmente sono molto ricercati per renderli fruibili come pub e ristoranti.\nAree naturali.\nQueste sono le principali aree verdi della citt\u00e0:\nVilla De Capoa.\nLa settecentesca \u201cVilla De Capoa\u201d, recuperata con un accurato progetto, \u00e8 uno dei luoghi pi\u00f9 suggestivi della citt\u00e0.\nIl parco, adiacente all'ex convento di Santa Maria delle Grazie, fu fatto costruire nel Cinquecento da Andrea di Capua. Svolse per circa due secoli la funzione di riserva delle erbe che i monaci del convento utilizzavano per la creazione di medicinali naturali. Nel Settecento fu acquistato da privati e riorganizzato in parco vero e proprio. Infine nell'Ottocento la contessa Marianna de Capoa lo don\u00f2 alla citt\u00e0.\nIl giardino \u00e8 all'italiana, ricopre un'area di quasi . Il viale principale, va dall'ingresso a una piazza; in essa sono collocate una fontana e una piattaforma circolare, usata per allestire spettacoli. In altre zone del giardino vi sono un labirinto di siepi e una rotonda delimitata da quattro aiuole, in cui, nel 1929, sono state impiantate delle sequoie. Ad arricchire i suggestivi sentieri vi sono sculture mitologiche, archi di pietra o di siepi, un sarcofago di fine Quattrocento, un pozzo, panchine in pietra e una grotta. L'ingresso principale, con il pregiato cancello in ferro battuto di stile liberty, si affaccia su piazza Savoia.\nLe specie vegetali presenti sono varie e degne di attenzione: alte sequoie, possenti cedri del Libano, eleganti cipressi, abeti rossi, profumati tigli continuano ad avere una funzione non solo ornamentale: sono la testimonianza della cultura, del gusto e dell'arte di coloro che tanti anni fa hanno realizzato questo gioiello.\nAll'interno del parco \u00e8 presente un complesso sportivo per praticare tennis, con diversi campi coperti e scoperti, in cui dal 2002 al 2012, ogni anno, veniva organizzato il torneo internazionale femminile di tennis del circuito ITF Women's Tour nominato \"Regione Molise\" il cui premio in palio \u00e8 oscillato tra i e i ; nel 2011 fu vinto dall'italiana Karin Knapp.\nSociet\u00e0.\nEtnie e minoranze straniere.\nGli stranieri residenti a Campobasso al 31 dicembre 2019 sono , pari al 3,9% della popolazione. Le nazionalit\u00e0 pi\u00f9 numerose sono:\nQualit\u00e0 della vita.\nIl rapporto di ecosistema urbano di Legambiente relativo all'anno 2018 colloca il comune al 77\u00ba posto tra le 104 citt\u00e0 italiane capoluogo di provincia.\nSecondo Il Sole 24 ORE, Campobasso nel 2019 era la 74\u00aa citt\u00e0 italiana con la qualit\u00e0 di vita pi\u00f9 alta su un totale di 107; nel 2014 si trovava invece all'82\u00ba posto.\nCultura.\nScuole.\nNel comune sono presenti istituzioni prescolastiche, scolastiche di primo grado e di secondo grado, inferiore e superiore. Quelle di secondo grado superiore comprendono un istituto professionale per i servizi commerciali e turistici, un professionale per l'industria e l'artigianato, un professionale per l'agricoltura e l'ambiente, un tecnico commerciale e per geometri, un tecnico industriale, un tecnico per le attivit\u00e0 sociali, un liceo classico, due licei scientifici, due licei linguistici, un liceo delle scienze umane, un liceo artistico, un liceo musicale.\nMedia.\nRadio.\nA Campobasso \u00e8 nata Radio Tau, antesignana di Padre Pio TV.\nTradizioni e folclore.\nSfilata dei Misteri.\nOgni anno, nella domenica del Corpus Domini, nelle vie della citt\u00e0 sfilano i \"Misteri\", strutture in una lega ferrea flessibile e resistente create dal campobassano Paolo Saverio di Zinno nel XVIII secolo. Si presentano come dei carri allegorici su cui sono esposti i misteri della Bibbia. I \"Misteri\" sono anche nominati quadri viventi, infatti bambini, anziani e adulti, si trasformano in santi, angeli e demoni ancorati alle strutture in acciaio e legno appositamente rivestite offrendo una visione surreale e generando l'impressione che i personaggi aleggino nell'aria. Le strutture sono portate a spalla da gruppi di portatori che avanzano al ritmo scandito dal \"capo mistero\" e cadenzato dalla banda musicale che propone una marcia tratta dal Mos\u00e8 di Rossini.\nLa sfilata \u00e8 composta, nell'ordine, dalle seguenti raffigurazioni:\nAlla fine della manifestazione, dal palazzo comunale l'arcivescovo metropolita di Campobasso-Bojano impartisce la Benedizione ai Misteri. Nel febbraio del 1997 nasce l'Associazione \"Misteri e Tradizioni\", supportata una forte richiesta dei cittadini, per tutelare il patrimonio storico culturale dei Misteri, con successiva realizzazione del \"Museo dei Misteri\" e del sito ufficiale della manifestazione.\nNel Medioevo i Misteri si allestivano e si disfacevano anno per anno, variando di forme e di costumi, con il patrocinio di congregazioni religiose laiche che sostenevano le spese di allestimento.\nLe rappresentazioni avvenivano su palchi fissi o mobili con scenografie elementari, i copioni erano in linguaggio popolare e gli argomenti rispettavano la vita e la fantasia delle platee di fedeli a cui si rivolgevano.\nIn quelle forme di rappresentazioni possiamo trovare forme di teatro greco o romano e nel Quattrocento si cerca di canonizzare le rappresentazioni dei Misteri creando regole per non cadere nel goffo e nel profano.\nLa trasformazione di quadri viventi in quadri stabili non indecorosi o goffi, lontani da forme di irreligiosit\u00e0, si verifica a Campobasso negli anni 1766-68, quando la borghesia locale suggella la sua ascesa con l'affrancamento dal servaggio feudale.\nIn origine i Misteri erano ventiquattro conservati nelle tre chiese che provvedevano all'organizzazione della processione del Corpus Domini. Sei di essi non ressero alla prova che il Di Zinno, autore degli stessi, fece con i modelli di cera da lui creati prima di poggiarci le persone, altri sei invece furono distrutti dal terremoto del 26 luglio 1805, mentre il Santissimo Cuore di Ges\u00f9 fu realizzato nel 1959 sulla base di un bozzetto del Di Zinno.\nIl Venerd\u00ec Santo.\nL'origine della processione del venerd\u00ec Santo a Campobasso risale probabilmente alle sacre rappresentazioni del XIII secolo. La notizia storica pi\u00f9 sicura risale al 1626 quando in un \"istrumento di concordia tra i Crociati e i Trinitari\" si accenna a tale manifestazione.\nNella chiesa di Santa Maria della Croce vengono custodite le statue dell'Addolorata e del Cristo morto. Tutta la cittadinanza si ritrova in questa chiesa nelle sere del settenario, raccolta in silenzio mentre viene cantato l'inno che viene chiamato dai campobassani \"lo zuchetez\u00f9\", una specie di \"botta e risposta\", che il suo compositore chiam\u00f2: \"Oh di Gerico beata\".\nLa processione del venerd\u00ec Santo si colloca all'interno delle manifestazioni processionali legate alla passione.\nIl corteo solitamente inizia alle ore 17.00 del Venerd\u00ec Santo da Santa Maria della Croce e vede la partecipazione della quasi totalit\u00e0 della citt\u00e0 che segue mestamente il Cristo morto. La statua dell'Addolorata viene posta tradizionalmente dietro il Cristo e viene accompagnata da donne vestite di nero che reggono nastri che partono dalla statua. Il coro che accompagna la processione del venerd\u00ec Santo era inizialmente formato da un centinaio di cantori e dalla banda musicale, mentre in epoca contemporaneea sono oltre settecento persone quelle che vi partecipano.\nCrociati e Trinitari.\nLa vita cittadina del XVI - XVII \u00e8 animata da lotta fra due grandi confraternite, quella dei Crociati e quella dei Trinitari. Probabilmente le rivalit\u00e0 nascevano dalla volont\u00e0 di conquistare la supremazia sulla citt\u00e0 da parte di un gruppo sociale sull'altro. Diversi e violenti furono gli scontri fra queste fazioni che insanguinarono le strade della citt\u00e0. Le due confraternite posero fine alle lotte fratricide durante la Quaresima dell'anno 1587, con la mediazione del frate predicatore cappuccino Geronimo da Sorbo. In queste drammatiche vicende, stando alla leggenda, si inserisce una tragica storia d'amore fra la trinitaria Delicata Civerra e il crociato Fonzo (o Alfonso) Mastrangelo, una sorta di Giulietta e Romeo campobassani. Il loro matrimonio, come nella famosa opera di William Shakespeare, viene proibito dalle rispettive famiglie per la rivalit\u00e0 tra le due confraternite a cui appartenevano. Fonzo fugge e si arruola come soldato. Delicata, invece, per il dolore si ammala mentre si trova nella Torre Terzano dove \u00e8 stata imprigionata e addirittura muore, proprio nel giorno in cui le parti avverse fanno pace. Il suo amato Fonzo, ricevuta la triste notizia della morte della giovane, abbandona tutto e diventa frate francescano.\nGeografia antropica.\nSuddivisioni storiche.\nPur non rivestendo il ruolo di enti amministrativi locali propriamente detti, sono nate delle associazioni di quartiere su tutto il territorio comunale. Tali associazioni, nate da aggregazioni di cittadini, si pongono a servizio dei quartieri da esse definiti come mediatori tra il cittadino e l'amministrazione comunale. Il territorio dunque risulta diviso nei seguenti quartieri: Centro Storico, Centro Murattiano, Campobasso Nord, San Giovanni, Vazzieri, Colle dell'Orso, Sant'Antonio Abate, Tappino. Le principali zone moderne e storiche all'interno del Comune sono:\nFrazioni.\nL'unica frazione della citt\u00e0 \u00e8 Santo Stefano, exclave circondata da Ripalimosani (di cui faceva parte in passato), Castropignano e Oratino.\nEconomia.\nL'economia della citt\u00e0 si basa principalmente sul commercio e sulla lavorazione dei prodotti alimentari (oleifici, distillerie, pastifici); nel territorio comunale ha sede l'industria alimentare La Molisana. Altrettanto sviluppato \u00e8 il settore del pubblico impiego, legato principalmente alla sua funzione di capoluogo regionale. Sono da ricordare inoltre alcune lavorazioni di prodotti artigianali come la produzione di coltelli e forbici, attivit\u00e0 presenti sin dall'epoca medievale, durante la quale le officine di Campobasso erano considerate tra le pi\u00f9 importanti d'Europa. Anche le lavorazioni dell'argilla, finalizzate alla produzione di oggetti per uso domestico, oltrech\u00e9 quelle del cuoio, del ferro battuto e del legno non sono del tutto scomparse. Erano anche rinomate le produzioni di ceramiche e di terrecotte.\nInfrastrutture e trasporti.\nStrade.\nI collegamenti stradali extraurbani sono caratterizzati dalle seguenti strade statali:\nLa citt\u00e0 \u00e8 servita da una tangenziale divisa in:\nFerrovie.\nLa stazione di Campobasso \u00e8 situata nel centro della citt\u00e0, in piazza Vincenzo Cuoco ed \u00e8 gestita da Centostazioni, societ\u00e0 del gruppo Ferrovie dello Stato Italiane. La stazione \u00e8 capolinea delle linee Termoli-Venafro e Benevento-Campobasso.\nL'esercizio commerciale \u00e8 operato da Trenitalia con treni regionali da e per Caserta, Isernia, Napoli, Roma e Termoli; a seguito della sospensione del servizio ferroviario sulla linea Benevento-Bosco Redole nel 2013, i servizi lungo tale direttrice sono effettuati da autobus sostitutivi. In citt\u00e0 sono presenti anche le fermate San Michele e Duca d'Aosta, costruite nell'ambito del progetto noto come \"metropolitana leggera Matrice-Boiano\", la cui attivazione non \u00e8 ancora stata effettuata data la concomitanza dei lavori di elettrificazione in corso sulla tratta Campobasso - Roccaravindola. Nel territorio comunale \u00e8 presente inoltre la stazione di Ripalimosani, soppressa nel 2001, lungo la linea Campobasso-Termoli.\nMobilit\u00e0 urbana.\nI trasporti urbani e interurbani di Campobasso vengono svolti con autoservizi di linea gestiti da SEAC, ATM e SATI.\nAmministrazione.\nGemellaggi.\nCampobasso \u00e8 gemellata con:\nSport.\nAtletica.\nAtletica leggera.\nOgni anno si svolge la mezza maratona \"Tappino-Altilia\", che parte dalla localit\u00e0 Tappino, a Campobasso, e si conclude nel comune di Sepino presso il sito archeologico sannita-romano di Saepinum, alle propaggini del Massiccio del Matese. Dal 2002, in considerazione delle sue caratteristiche peculiari, la \"Tappino-Altilia\" \u00e8 stata inserita dal Ministero dei beni e delle attivit\u00e0 culturali e del turismo tra le manifestazioni delle Giornate Europee del Patrimonio dedicate al tema \"Lo sport nell'Italia antica\".\nCalcio.\nCalcio a 11\nCalcio a 5\nCiclismo.\nPer 12 volte Campobasso \u00e8 stata sede di arrivo di una tappa del Giro d'Italia, la prima nel 1913, l'ultima nel 1989.\nTennis.\nDal 2002 al 2012 nel mese di giugno la citt\u00e0 ha ospitato il Torneo Internazionale Regione Molise di tennis, su terra battuta e facente parte dell'ITF Women's Circuit:\nCampionati Nazionali Universitari 2010.\nCampobasso, insieme alle altre due sedi dell'Universit\u00e0 del Molise, Isernia e Termoli, ha ospitato i Campionati Nazionali Universitari 2010, tra il 21 e il 29 maggio.\nQuesti i numeri dell'evento:\nIn occasione dello svolgersi di tale manifestazione, \u00e8 stato inaugurato nel campus di Vazzieri il Palaunimol, adiacente al palazzo della Biblioteca Centrale d'Ateneo.\nAutomobilismo.\nLa citt\u00e0 ospita dal 1994 la gara di slalom \"Citt\u00e0 di Campobasso\", che \u00e8 stata fino al 2020 la competizione da pi\u00f9 tempo presente nel Campionato Italiano Slalom. Esso \u00e8 stato vinto in cinque occasioni dal campobassano originario di Cercemaggiore Fabio Emanuele, a sua volta vincitore per sei volte del CIS."}
{"id": "108074", "revid": "371529", "url": "https://it.wikipedia.org/wiki?curid=108074", "title": "Lenny Bruce", "text": "Famoso per la sua comicit\u00e0 aperta e satirica che integrava politica, religione, sesso e volgarit\u00e0, la sua condanna nel 1964 per oscenit\u00e0 fu seguita da una grazia postuma, la prima nella storia dello stato di New York, dall'allora governatore George Pataki nel 2003.\nNoto anche per aver spianato la strada a futuri comici della controcultura e della stand-up comedy quali Bill Hicks e George Carlin, il suo processo per oscenit\u00e0 \u00e8 considerato un punto di riferimento per la tutela della libert\u00e0 di parola negli Stati Uniti.\n\u00c8 deceduto a soli 40 anni per overdose di morfina.\nBiografia.\nInfanzia.\nLeonard Alfred Schneider nacque a Mineola, sull'isola di Long Island (nello stato di New York), il 13 ottobre del 1925 in una famiglia ebraica ashkenazita, figlio di Myron \"Mickey\" Schneider, un podologo britannico, emigrato da bambino negli Stati Uniti al seguito della famiglia, e di Sally Marr (nata Sadie Kitchenberg), una ballerina e attrice teatrale statunitense originaria del Queens (New York), la quale esercit\u00f2 una ragguardevole influenza sulla sua futura carriera cabarettistica. Lenny trascorse una giovent\u00f9 molto caotica, dato il brusco divorzio dei suoi genitori, avvenuto quando non aveva che cinque anni d'et\u00e0, che lo costrinse a causa della precariet\u00e0 d'entrambi i suoi genitori a cambiare spesso residenza, trasferendosi presso vari parenti durante tutto il decennio seguente.\nDopo aver trascorso diverso tempo a lavorare in una fattoria, si arruol\u00f2 nella marina americana nel 1942, all'et\u00e0 di 16 anni, con la quale combatt\u00e9, durante la seconda guerra mondiale, a bordo dell'incrociatore \"USS Brooklyn\" in Nordafrica e in Sicilia, a Palermo, nel 1943 e ad Anzio, in provincia di Roma, nel 1944. Nel maggio del 1945, a causa di una sua esibizione comica \"en travesti\" fatta per i commilitoni, si attir\u00f2 le ire del suo ufficiale di comando. Approfittando di ci\u00f2, riusc\u00ec a convincere l'ufficiale medico di provare pulsioni omosessuali, in modo tale da ricevere la radiazione dal servizio che, difatti, ricever\u00e0 \"con disonore\" nel luglio dello stesso anno. Non avendo comunque infranto alcun regolamento del codice, riusc\u00ec poi a far modificare la dicitura in \"dietro onorabili condizioni ... per ragioni d'inadeguatezza al servizio navale\".\nRitornato negli Stati Uniti, si stabil\u00ec per un breve periodo ad Arcadia, in California, presso la casa del padre, prima di trasferirsi a New York con l'obiettivo di diventare un comico. Cominci\u00f2 ben presto a esibirsi, inizialmente con lo pseudonimo di \"Lenny Marsalle\", presso alcuni locali notturni della citt\u00e0, intrattenendo il pubblico negli intervalli dei numeri delle ballerine. Nel 1947, modific\u00f2 il proprio pseudonimo in \"Lenny Bruce\" e ottenne, grazie all'intercessione della madre, l'opportunit\u00e0 di esibirsi al \"Victory Club\" di Brooklyn per un compenso di 12 dollari l'ora. In seguito riusc\u00ec, sempre grazie alla madre (che in quell'occasione si present\u00f2 con il nome di \"Sally Bruce\"), a prendere parte a un episodio del programma radiofonico \"Arthur Godfrey's Talent Scouts\", dove propose imitazioni di stelle del cinema americano dell'epoca, quali Humphrey Bogart, James Cagney ed Edward G. Robinson.\nNel 1951 conobbe e spos\u00f2 Honey Harlow, una spogliarellista originaria di Baltimora (nel Maryland). La sua ferrea decisione di porre fine alla carriera della moglie, lo port\u00f2 a dover elaborare un piano che gli consentisse di rimediare il maggior quantitativo di denaro nel minor tempo possibile. Si spacci\u00f2 dunque per un prete, rappresentante della \"Brother Mathias Foundation\", un'organizzazione caritatevole (legalmente istituita dallo stesso Bruce a New York) impegnata nel raccogliere fondi per una colonia di lebbrosi nell'allora Guinea inglese. Venne, alla fine, tratto in arresto dalla polizia di Miami, dove si trovava al momento della sua \"opera caritatevole\", con l'accusa di essersi finto un prelato. Siccome l'organizzazione a cui faceva capo era esistente (cos\u00ec come lo era la colonia a cui i soldi raccolti erano, almeno in teoria, destinati) e il clero locale non si dimostr\u00f2 in grado di identificarlo quale impostore, il suo operato fu considerato legale e, pertanto, le accuse a suo carico decaddero. Come riport\u00f2 in seguito nel suo libro, \"Come parlare sporco e influenzare la gente\", disse di essere riuscito ad accumulare ben 8.000 dollari in sole tre settimane, spedendone 2.500 alla colonia di lebbrosi e tenendosi tutto il resto per s\u00e9.\nCarriera.\nAll'inizio della sua carriera, Lenny Bruce fu coinvolto anche nella scrittura di alcune sceneggiature come, per esempio \"Dance Hall Racket\" del 1953 dove i ruoli principali erano interpretati da lui stesso, sua madre, Sally Marr, e sua moglie, Honey Harlow; \"Dream Follies\" del 1954, un burlesque a basso costo; un film per bambini, \"The Rocket Man\", del 1954.\nIncise quattro album dove, attraverso interviste satiriche e pezzi comici, trattava i temi che poi lo hanno reso famoso: jazz, filosofia della morale, politica, patriottismo, religione, razze, aborto, sistema sanitario, malattie, droghe, Ku Klux Klan, ebraismo, cattolicesimo.\nQuesti album furono successivamente ricompilati e messi in vendita come \"The Lenny Bruce Originals\". Altri due dischi furono prodotti da Bruce stesso (con incluse le performance che diedero inizio ai suoi problemi con la legge nel 1961 a San Francisco) mentre altro materiale fu pubblicato postumo alla fine degli anni sessanta da Alan Douglas, Frank Zappa e Phil Spector. Lenny lavor\u00f2 nel nightclub \"Hungry I\" di Enrico Banducci a North Beach.\nLa sua crescente fama lo condusse a grandi apparizioni di livello nazionale, come per esempio allo Steve Allen Show dove esord\u00ec parlando del matrimonio tra Elizabeth Taylor ed Eddie Fisher e dove disse la prima battuta fuori copione: \u00abWill Elizabeth Taylor become bar mitzvahed?\u00bb. Lenny incominci\u00f2 anche a essere recensito dalla stampa, sia positivamente sia negativamente.\nIl 3 febbraio 1961 Lenny fece una famosa performance alla Carnegie Hall di New York. Lo spettacolo fu inciso e successivamente pubblicato in un box di tre dischi. Questa \u00e8 considerata la sua miglior performance.\nControversie.\nIl 4 ottobre 1961 Lenny fu arrestato per oscenit\u00e0 al Jazz Workshop a San Francisco; aveva usato la parola \"cocksucker\" (\"pompinaro\") e affermato che \"venire\" \u00e8 un verbo e che il suo uso in termine sessuale non ha alcun peso; se qualcuno si offende a sentirlo, \"egli probabilmente non pu\u00f2 venire\". A ogni modo la giuria non lo condann\u00f2, anche se comunque ebbe inizio un monitoraggio legale molto forte nei suoi confronti che lo condusse a diversi arresti con accusa di oscenit\u00e0. Questo monitoraggio comport\u00f2 anche due arresti per possesso di droghe, a Filadelfia lo stesso anno e a Los Angeles due anni pi\u00f9 tardi.\nAlla fine del 1963, Lenny era diventato un bersaglio dell'avvocato distrettuale di Manhattan, Frank Hogan, che era strettamente legato al cardinale Spellman, l'arcivescovo di New York. Nell'aprile 1964 egli fece due apparizioni al \"Cafe Au Go Go\" nel Greenwich Village, con poliziotti in borghese tra il pubblico. In entrambe queste occasioni, fu arrestato non appena lasciato il palco, sempre con accusa di oscenit\u00e0.\nIl 4 novembre 1964, Bruce e il proprietario di un club nel quale c'era stato un suo spettacolo, furono portati in tribunale. Una petizione a suo favore fu firmata da molte personalit\u00e0 intellettuali importanti come Woody Allen, Elizabeth Taylor, Bob Dylan, Allen Ginsberg, Jules Feiffer, Norman Mailer e molti altri artisti. Lenny comunque fu condannato a quattro mesi di \"workhouse\".\nUltimi anni.\nNonostante la sua grande potenzialit\u00e0 come comico, Lenny Bruce \u00e8 apparso solo sei volte in televisione. Nei suoi ultimi spettacoli nei club, Lenny descriveva in dettaglio i suoi incontri con la polizia e i processi in tribunale, e ci\u00f2 incoraggi\u00f2 la polizia a controllarlo sempre di pi\u00f9. Questi spettacoli erano soprattutto diretti alla sua protesta per avere libert\u00e0 di parola, proclamata dal 1\u00b0 e dal 14\u00b0 emendamento della costituzione americana e secondo lui non rispettata.\nEgli fu bandito da molte citt\u00e0 americane e, nel 1962, anche da una performance mentre era a Sydney in Australia. Al suo primo show in questa citt\u00e0, sal\u00ec sul palco e disse: \u00abWhat a fucking wonderful audience\u00bb (letteralmente \"Che cazzo di bel pubblico!\"), e fu subito arrestato. Il 22 novembre 1963, il giorno dell'assassinio di John Fitzgerald Kennedy a Dallas, nonostante molti comici avessero cancellato il loro show, Lenny and\u00f2 comunque sul palco e apr\u00ec, entrando lentamente, scuotendo la testa e dicendo: \u00abPovero Vaughn Meader!\u00bb\nNel 1966 era sulla lista nera della maggior parte dei nightclub degli Stati Uniti perch\u00e9 i loro proprietari erano stati denunciati con accuse di oscenit\u00e0. Lenny fece una performance trionfale nel dicembre del 1965 al Berkeley Community Theatre, l'ultima performance dove dalle registrazioni lo ritroviamo al suo massimo. La sua ultima esibizione \u00e8 stata il 26 giugno 1966, al Fillmore di San Francisco, assieme a Frank Zappa e The Mothers of Invention.\nSu richiesta di Hugh Hefner, Lenny scrisse la sua autobiografia, inizialmente pubblicata a puntate sul settimanale \"Playboy\" e successivamente raccolta in un libro intitolato \"Come parlare sporco e influenzare la gente\".\nMorte.\nIl 3 agosto del 1966 Lenny fu trovato morto per overdose all'et\u00e0 di quarant'anni nel bagno della sua casa di Hollywood all'8825 di Hollywood Boulevard. La foto \"ufficiale\" della scena mostra un Lenny Bruce nudo, disteso sul pavimento con accanto una siringa e alcuni farmaci. La causa ufficiale della sua morte era \"acuto avvelenamento da morfina causato da un'overdose accidentale\".\nAppena il suo corpo fu trovato, la polizia lasci\u00f2 entrare liberamente i giornalisti a fotografare la scena per almeno mezz'ora, senza mostrare alcun rispetto per il comico. Questa situazione venne descritta nel documentario \"Swear to tell the truth\" del 1998.\nFu sepolto nell'Eden Memorial Park Cemetery a Mission Hills in California; una manifestazione in sua memoria fatta il 21 agosto 1966 fu abbastanza controversa da mantenere il nome di Lenny sotto i riflettori. Infatti pi\u00f9 di 500 persone vennero per mostrare il loro rispetto ed erano capitanati dal produttore Phil Spector. Le guardie del cimitero provarono comunque a fermare la cerimonia.\nDick Schaap scrisse su \"Playboy\" un elogio a Bruce che si concludeva con la frase: \nIl 3 dicembre 2003, 37 anni dopo la sua morte, l'accusa di oscenit\u00e0 cadde per merito del governatore di New York George Pataki, a seguito di una petizione promossa dai legali Ronald Collins, Robert Corn-Revere e Davod Skover, sottoscritta anche da celebrit\u00e0 come Robin Williams.\nCitazioni e omaggi.\nCitazioni.\nLetteratura.\nLenny Bruce viene citato nell'apertura del racconto \"Grida quando bruci\" di Charles Bukowski, contenuto nella raccolta \"Musica per organi caldi\". \u00c8 anche presente nel romanzo \"Underworld\" di Don Delillo.\nNel 1974 Albert Goldman pubblic\u00f2 il libro \"Ladies and Gentlemen \u2013 Lenny Bruce!!\", elogiato da Norman Mailer e Pauline Kael, che lo definirono \"brillante.\" Il libro \u00e8 in gran parte positivo nella sua valutazione del talento del comico, anche se venne criticato da molti amici di Bruce per aver presumibilmente distorto il suo personaggio e per le affermazioni circa le sue presunte esperienze omosessuali.\nMusica.\nAnche grazie al fatto che Lenny Bruce aveva uno stile comico simile a un'improvvisazione jazz, egli ha sempre avuto molti fan nell'industria della musica."}
{"id": "108077", "revid": "1522", "url": "https://it.wikipedia.org/wiki?curid=108077", "title": "Blocco della tavola periodica", "text": "Un blocco della tavola periodica degli elementi \u00e8 un insieme di gruppi adiacenti. I rispettivi elettroni a pi\u00f9 energia in ogni elemento di un blocco appartengono allo stesso tipo di orbitale atomico. Ogni blocco prende il nome dal suo orbitale caratteristico.\nI nomi dei blocchi (s, p, d, f e g) sono derivati dalla qualit\u00e0 delle linee spettroscopiche degli orbitali atomici associati: sharp\" (\"nitido\"), principal\" (\"principale\"), diffuse\" (\"diffuso\") e fundamental\" (\"fondamentale\"), il resto essendo denominati in ordine alfabetico, omettendo la j. I blocchi sono talvolta chiamati famiglie.\nPare che il termine sia stato usato per la prima volta (in francese) da Charles Janet.\nQuello che segue \u00e8 l'ordine di riempimento degli orbitali del \"sottoguscio\", secondo il principio dell'Aufbau, che d\u00e0 anche l'ordine lineare dei \"blocchi\" (quando il numero atomico aumenta) nella tavola periodica:\nPer una discussione sulla natura del perch\u00e9 le energie dei blocchi appaiono naturalmente in quest'ordine negli atomi complessi, vedi orbitale atomico e configurazione elettronica.\nLa natura \"periodica\" del riempimento degli orbitali, come pure l'emersione dei \"blocchi\" s, p, d ed f, \u00e8 pi\u00f9 ovvia, se questo ordine di riempimento \u00e8 dato in forma di matrice, con i numeri quantici principali crescenti a partire dalle nuove righe (\"periodi\") nella matrice. Poi, ciascun sottoguscio (composto dei primi due numeri quantici) si ripete tante volte quante ne occorrono per ogni coppia di elettroni che pu\u00f2 contenere. Il risultato \u00e8 una tavola periodica compressa, con ogni voce che rappresenta due elementi successivi:\nTavola periodica.\nL'elio \u00e8 collocato accanto all'idrogeno invece che in cima al neon perch\u00e9 fa parte del gruppo s2. In aggiunta ai blocchi elencati in questa tavola, esiste un blocco g ipotetico che non \u00e8 raffigurato qui. Gli elementi del blocco g si possono vedere nella tavola periodica degli elementi estesa. Inoltre, il lutezio e il laurenzio sono collocati sotto lo scandio e l'ittrio per riflettere il loro status come elementi del blocco d."}
{"id": "108082", "revid": "124283958", "url": "https://it.wikipedia.org/wiki?curid=108082", "title": "Luigi Serafini (artista)", "text": "\u00c8 famoso per le sue opere stranianti e misteriose, come il \"Codex Seraphinianus\" (1981).\nBiografia.\nDurante gli studi di architettura, Serafini lavora con Maurizio Sacripanti e Luigi Pellegrin. Nel 1971 viaggia attraverso gli Stati Uniti con sacco a pelo e Rolleiflex e si ferma a lavorare da Paolo Soleri presso la nascente Arcosanti. Nel 1972 scende fino a Babilonia, lungo l'Eufrate. Nel 1973 visita l'Africa equatoriale e il fiume Congo. Successivamente comincia la carriera come architetto.\nNel 1981 pubblica la prima edizione del \"Codex Seraphinianus\" con Franco Maria Ricci Editore, che richiama l'attenzione di Roland Barthes e su cui Italo Calvino scrive un saggio pubblicato nella raccolta \"Collezione di sabbia\" (Oscar Mondadori). Il libro ha successivamente altre sette edizioni e la presente \u00e8 l'ottava, edito dalla Rizzoli. Il Codex Seraphinianus \u00e8 stato inoltre d'ispirazione fin dal 1986 per il coreografo francese Philippe Decoufl\u00e9, autore delle cerimonie dei Giochi olimpici di Albertville. Nel 1984 \u00e8 la volta di \"Pulcinellopedia (piccola)\" per la casa editrice Longanesi, un libro concepito come \"suite\" di disegni a matita e brevi testi, dedicato interamente alla maschera di Pulcinella.\nSerafini oltre a essere pittore, scultore, ceramista, orafo etc., compie le sue brave incursioni nel campo del \"design\", come nel 1981 con il collettivo Memphis di Ettore Sottsass e poi con progetti dall'impronta chiaramente metalinguistica, come le sedie \"Suspiral\" e \"Santa\" per Sawaya &amp; Moroni o i vetri e le lampade per Artemide.\nNel 1990 crea la prima locandina per il film di Federico Fellini \"La voce della Luna\", con Roberto Benigni e Paolo Villaggio. Nel 1991 \u00e8 autore di scene, costumi e luci per il balletto \"Jazz Calender\" di Frederick Ashton al Teatro alla Scala. Nel 1992 collabora con la Rai e su Rai 1 progetta la scenografia del programma \"Ci vediamo alle 10\". Nel 1993 inventa e realizza la sigla del documentario in 6 puntate di Enzo Biagi sulla Lunga marcia di Mao. Nel 1994, sempre per Raiuno ridisegna la sigla del programma \"Linea verde\".\nA met\u00e0 anni '90 \u00e8 \"visiting artist\" in Canada, al Banff Center (Alberta) e al McLuhan Program (Toronto), diretto da Derrick de Kerckhove. Nel 1998 si svolge alla Fondazione Mudima di Milano una mostra personale intitolata \"il Teatro della Pittura\" e che ha come colonna sonora una composizione di Danny Elfman realizzata per l'occasione. Nel 1999 \u00e8 finalista per la miglior scenografia al Premio Ubu con \"Materiali per una tragedia tedesca\" di Antonio Tarantino (drammaturgo), prodotto dal Piccolo Teatro di Milano.\nNel 2002 realizza \"Geometrindi e Matematindi\", un grande tondo dipinto per la Sala Consiglio del Dipartimento di Matematica Francesco Brioschi del Politecnico di Milano. Dal 2003, all'uscita della stazione Materdei della nuova Metropolitana di Napoli, \u00e8 presente una grande scultura in bronzo policromo, \"Carpe Diem\", preceduta da una pavimentazione con bassorilievi in poliestere colorato, \"Paradiso Pedestre\".\nDa maggio a giugno 2007 si svolge al PAC (Padiglione d'Arte Contemporanea di Milano) una \"Mostra Ontologica\" dal titolo \"Luna-Pac Serafini\" che conta quasi 11.000 visitatori in poco pi\u00f9 di 30 giorni. Nel luglio 2008 viene realizzata l'installazione frontaliera in legno policromo \"Balan\u00e7oires sans Fronti\u00e8res\" (Altalene senza Frontiere) a Castasegna, lungo il confine italo-elvetico, dopo Chiavenna e sulla strada per St. Moritz. La struttura permette di dondolasi tra le due Nazioni confinanti e recentemente \u00e8 stata acquisita dal Comune svizzero.\nA fine di novembre 2009 esce un erbario fantastico, interamente realizzato al computer, che illustra una riedizione speciale delle \"Histoires Naturelles\" (in italiano \"Storie naturali\") di Jules Renard in occasione del 60\u00b0 della BUR-Rizzoli Editore e che \u00e8 anche un'occasione per raccontare la sua relazione con Pedaso, comune della provincia di Fermo. Nel maggio 2014, in occasione della nuova edizione Rizzoli del \"Codex Seraphinianus\", viene ospitato dall'Universit\u00e0 Cattolica di Milano per un incontro dal titolo \"Codex Seraphinianus: una cura per l'immaginazione\".\nHa pubblicato racconti con Fandango, Bompiani, Archinto, nonch\u00e9 articoli su numerosi quotidiani italiani e collaborato con programmi di Rai Radio 3.\nCitazioni.\nHanno scritto sul suo lavoro Federico Zeri, Italo Calvino, Giorgio Manganelli, Giorgio Soavi, Giacinto di Pietrantonio, Achille Bonito Oliva, Douglas Hofstadter, Philippe Daverio, Tonino Guerra, Alberto Manguel, Umberto Eco. Tra i suoi estimatori anche Tim Burton."}
{"id": "108086", "revid": "1590", "url": "https://it.wikipedia.org/wiki?curid=108086", "title": "Chitarre", "text": ""}
{"id": "108090", "revid": "125980956", "url": "https://it.wikipedia.org/wiki?curid=108090", "title": "Alien", "text": "Alien \u00e8 un film del 1979 diretto da Ridley Scott.\nCapostipite di una fortunata serie di pellicole, nonch\u00e9 di libri, fumetti e videogiochi, \u00e8 considerato uno dei capolavori del regista Ridley Scott, e in generale uno dei migliori film di fantascienza della storia del cinema. Le vicende ruotano attorno a una specie aliena che nella storia viene identificata con la generica definizione \"xenomorfa\", costituita da feroci predatori dotati di intelligenza ma incapaci di provare emozioni, che si riproducono come parassiti annidandosi nei corpi di altri esseri viventi provocandone la morte.\n\"Alien\" ha avuto tre \"sequel\", tutti con Sigourney Weaver come protagonista: \"Aliens - Scontro finale\", \"Alien\u00b3\" e \"Alien - La clonazione\". Sono stati inoltre prodotti due film ispirati al soggetto originale e con ambientazione anteriore, \"Alien vs. Predator\" e \"Aliens vs. Predator 2\", collegati con un'altra serie cinematografica, \"Predator\". Nel 2012 \u00e8 uscito \"Prometheus\", un \"prequel\" pi\u00f9 pertinente all'universo di Alien, seguito nel 2017 da \"\".\nNel 2002 \u00e8 stato scelto per la conservazione nel National Film Registry della Biblioteca del Congresso degli Stati Uniti.\nTrama.\nAnno 2122. La gigantesca astronave da trasporto \"Nostromo\" \u00e8 in viaggio di ritorno verso la Terra dal pianeta Thedus con un carico di minerali. L'equipaggio, in stato di ipersonno, \u00e8 formato da cinque uomini e due donne, ossia il capitano Dallas, il vice Kane, l'ufficiale scientifico Ash, il capo-tecnico Parker, il suo collega Brett, pi\u00f9 il tenente Ellen Ripley, la navigatrice Lambert e la loro mascotte Jones, un gatto rosso.\n\"MOTHER\", il computer di bordo, riceve improvvisamente un misterioso segnale di soccorso proveniente dal satellite naturale di un pianeta sconosciuto e risveglia gli occupanti. L'equipaggio, alquanto riluttante, \u00e8 obbligato ad adempiere alla procedura di indagine, pena la perdita dei dividendi. Atterrati con una navicella sulla superficie del satellite, Dallas, Kane e Lambert indossano le tute spaziali ed escono in perlustrazione per scoprire l'origine del segnale, mentre Ripley e gli altri membri rimangono a bordo a seguire l'operazione. Dopo un breve tragitto i tre in avanscoperta s'imbattono in un enorme relitto alieno. Ripley intanto, nell'operazione di traduzione del segnale, scopre che quella che sembrava essere una trasmissione di soccorso \u00e8 in realt\u00e0 una specie di segnale d'allerta. La squadra \u00e8 entrata nei resti della nave, dove rinviene il grande cadavere fossilizzato di un extraterrestre con un impressionante squarcio nel petto; in seguito Kane, calandosi nella stiva della nave, trova una moltitudine di strani oggetti simili a uova. Una di queste, per\u00f2, si apre all'improvviso e ne schizza fuori un parassita alieno che gli si attacca al volto sciogliedo il casco della tuta. Dallas e Lambert soccorrono il compagno e lo riconducono alla nave.\nRipley, rendendosi conto della pericolosit\u00e0 della situazione, insiste per applicare il protocollo di quarantena che comporterebbe l'impedire al contaminato di salire sulla navicella, evitando cos\u00ec un eventuale contagio. Su comando di Dallas, per\u00f2, Ash li fa entrare a bordo, contravvenendo al regolamento. In seguito Dallas e Ash conducono Kane nella sala medica della nave e analizzano il parassita, scoprendo che lo sta mantenendo in uno stato comatoso e ogni tentativo di rimuoverlo si svela vano e letale poich\u00e9 l'alieno possiede un sangue verde composto da un potentissimo acido corrosivo. Dopo un po' di tempo il parassita si stacca da solo e viene ritrovato privo di vita. Ultimate le riparazioni la navetta decolla dal planetoide, tornando nel \"Nostromo\". La squadra rimane sorpresa nel vedere un Kane del tutto incolume e sveglio, privo di qualsivoglia effetto lasciato dall'alieno. Ormai convinti di avere scampato il pericolo la squadra si raduna per cena prima di ritornare in ibernazione e riprendere il viaggio per la Terra. Durante il pasto, per\u00f2, Kane inizia a tossire violentemente fino a manifestare forti convulsioni ed emorragie interne. Dopodich\u00e9 una mostruosa creatura aliena fuoriesce dal suo torace uccidendolo, per poi fuggire via per l'astronave.\nDopo avere espulso il cadavere fasciato di Kane nello spazio l'equipaggio inizia una disperata caccia all'alieno piazzando inseguitori di movimento per la \"Nostromo\" e girando armati di fucili taser. Brett, intanto, viene incaricato di cercare e trovare il gatto Jones. Dopo varie ricerche Brett riesce a trovare il gatto, ma quest'ultimo \u00e8 visibilmente spaventato, e non intende avvicinarsi a lui. Nonostante i suoi affettuosi richiami Brett viene colto di sorpresa, morso alla testa e trascinato nei condotti dalla creatura aliena, che nel breve tempo passato \u00e8 cresciuta di proporzioni inaspettate cambiando la pelle come un serpente. Dallas, deciso a spingere il mostro nella camera di compensazione ed espellerlo nel cosmo, entra nei condotti di aerazione monitorato da Lambert, ma viene raggiunto e assalito dall'alieno, mentre Ripley e il resto dell'equipaggio non possono fare altro che assistere impotenti alla sua fine. Lambert implora di fare esplodere la nave e fuggire con la scialuppa di salvataggio, ma Ripley, ora al comando, ordina di rimandare la fuga, dal momento che la scialuppa non pu\u00f2 ospitare quattro persone.\nFra i file del computer di bordo \"MOTHER\", Ripley scopre che per una direttiva prioritaria della \"Compagnia\" Ash \u00e8 incaricato di prendere in consegna l'alieno, nonch\u00e9 di proteggerlo a ogni costo (anche a danno dell'equipaggio definito come \"sacrificabile\") fino all'arrivo sulla Terra, dove sar\u00e0 studiato. Ash, ritenendo Ripley una minaccia, tenta di ucciderla, ma viene colpito pi\u00f9 volte da Parker con un estintore finch\u00e9 non viene decapitato, rivelando cos\u00ec di essere un androide. Ripley lo riattiva temporaneamente per cercare di avere risposte ai suoi quesiti, ma ci\u00f2 che ottiene non lascia buone speranze: secondo Ash, infatti, si tratterebbe di un \"essere perfetto\" nato per uccidere, quasi del tutto privo di punti deboli ma anche di piet\u00e0 o di emozioni umane e le possibilit\u00e0 di uscirne vivi sono pressoch\u00e9 nulle. Ripley decide di seguire il suggerimento di Lambert e ordina l'abbandono della nave per fuggire con la scialuppa. Parker, reso furioso dalle ultime parole scoraggianti e orribili di Ash, brucia i suoi resti con un lanciafiamme.\nMentre Ripley recupera il gatto, Parker e Lambert cercano di accumulare sufficienti bombole di refrigerante per tutti e tre, ma l'alieno li aggredisce e li uccide. Ripley sente le loro urla e cerca di raggiungere la loro postazione per aiutarli, ma arriva troppo tardi e trova i corpi dei suoi compagni smembrati. Ripley attiva l'autodistruzione della \"Nostromo\" e si reca con Jones verso la navetta di salvataggio, ma il mostro le blocca l'entrata. Quindi \u00e8 costretta a lasciare la cassa con il gatto di fronte alla creatura e ad annullare l'autodistruzione ma \"MOTHER\" le concede solo cinque minuti per fuggire. Ripley, infuriata, distrugge il computer colpendolo con il lanciafiamme e si reca ad affrontare il mostro a qualsiasi costo. L'alieno per\u00f2 non \u00e8 pi\u00f9 davanti all'entrata della scialuppa e la cassa di Jones \u00e8 rimasta dove l'aveva mollata. Convinta che l'alieno si sia allontanato, Ripley entra nella scialuppa con il gatto e parte poco prima dell'esplosione della Nostromo.\nDopo aver ibernato il gatto, Ripley si spoglia e si accinge a ibernarsi, con indosso solo il suo abbigliamento intimo, nella vasca criogenica. Ma, proprio mentre sta controllando gli ultimi impianti di bordo, si accorge con orrore che l'alieno si \u00e8 insediato nella capsula mimetizzandosi in un angolo dietro un groviglio di tubi neri. Ripley riesce comunque a mantenere il sangue freddo e a indossare la tuta spaziale, per poi depressurizzare l'abitacolo in modo da asfissiare l'alieno. Tuttavia il mostro si avvicina al sedile di comando di Ripley per aggredirla. Ripley apre velocemente il portello della capsula e il mostro \u00e8 cos\u00ec risucchiato fuori verso il cosmo. Ma l\u2019alieno ha ancora la forza e l\u2019agilit\u00e0 per risalire a bordo della capsula aggrappandosi al tubo di scarico dei propulsori. A questo punto Ripley attiva il motore della capsula, incenerendo l\u2019alieno. Dopo una registrazione in cui narra con voce scossa gli eventi accaduti, Ripley si iberna con il gatto Jones e riprende la rotta verso la Terra.\nProduzione.\nSoggetto.\nMentre studiava cinema alla University of Southern California Dan O'Bannon scrisse un racconto di fantascienza intitolato \"Dark Star\" con il regista John Carpenter e l'artista concettuale Ron Cobb. Alcuni anni dopo, O'Bannon inizi\u00f2 a lavorare su una storia simile che per\u00f2 si focalizzasse maggiormente sull'horror: \"\u00abSapevo di volere fare un film horror su una nave spaziale con pochi astronauti a bordo\u00bb\", disse, \"\u00abuna sorta di Dark Star in chiave horror invece che comica\u00bb\". Ronald Shusett, nel frattempo, stava lavorando alla prima stesura di quello che divenne in seguito \"Atto di forza\". Impressionato da \"Dark Star\" egli contatt\u00f2 O'Bannon e i due decisero di collaborare insieme ai loro progetti, scegliendo di lavorare al soggetto di O'Bannon che ritenevano meno dispendioso da realizzarsi. O'Bannon aveva scritto ventinove pagine di un copione intitolato \"Memory\" comprendente quella che sarebbe stata la scena iniziale di \"Alien\": un gruppo di astronauti svegliati dall'ibernazione che scoprono come il loro viaggio sia stato interrotto a causa della ricezione di un segnale di soccorso da un pianeta ignoto. Tuttavia, a questo punto, O'Bannon non aveva ancora ben chiaro quale sarebbe stato il proseguimento della storia.\nPoco tempo dopo lo sceneggiatore accett\u00f2 di lavorare all'adattamento cinematografico di Alejandro Jodorowsky del romanzo \"Dune\", progetto che lo trattenne a Parigi per un periodo di circa sei mesi. Sebbene il progetto alla fine fosse sfumato, serv\u00ec a introdurre O'Bannon nella cerchia di svariati artisti che gli fornirono l'ispirazione per il suo soggetto di fantascienza-horror. Egli conobbe infatti Chris Foss, H. R. Giger, e Jean \"Moebius\" Giraud. Nello specifico trov\u00f2 particolarmente \"disturbanti\" i lavori di Giger: \"\u00abI suoi dipinti ebbero un profondo effetto su di me. Non avevo mai visto nulla che fosse cos\u00ec orribile e meraviglioso allo stesso tempo. E cos\u00ec decisi di scrivere un copione su uno dei mostri di Giger\u00bb\". Fallito il progetto di \"Dune\", O'Bannon torn\u00f2 a Los Angeles e, insieme a Shusett, rimise mano alla sceneggiatura di \"Memory\". Shusett sugger\u00ec che O'Bannon rispolverasse una delle sue vecchie idee, riutilizzando elementi di una sceneggiatura circa un gremlin che s'infiltrava su un bombardiere B-29 durante la seconda guerra mondiale, trasportando lo stesso concetto su un'astronave nel futuro. Il titolo di lavorazione del progetto divenne ora \"Star Beast\", ma O'Bannon lo cambi\u00f2 presto in \"Alien\". Fu di Shusett l'idea che un membro dell'equipaggio venisse infettato da un embrione alieno, pensando che fosse una trovata interessante per giustificare la presenza del mostro a bordo della nave spaziale.\nNello scrivere il copione O'Bannon trasse ispirazione da svariate opere di fantascienza e horror. Afferm\u00f2 successivamente: \"\u00abNon rubai Alien a nessuno in particolare. Lo rubai un po' da tutti!\u00bb\" \"La cosa da un altro mondo\" (1951) forn\u00ec l'idea di un gruppo di lavoratori messi alle strette da un alieno mortale in uno spazio claustrofobico. \"Il pianeta proibito\" (1956) diede a O'Bannon l'idea della nave spaziale atterrata su un pianeta sconosciuto, il cui equipaggio viene sterminato a uno a uno da una misteriosa creatura. \"Terrore nello spazio\" di Mario Bava (1965) contiene una scena nella quale i protagonisti della storia scoprono un gigantesco scheletro alieno; cosa che influenz\u00f2 la scena nella quale tre membri dell'equipaggio del \"Nostromo\" trovano la carcassa di una creatura aliena nella nave spaziale in rovina. Per\u00f2, nonostante le evidenti similitudini, sia O'Bannon sia Ridley Scott dichiararono nel 1979 di non avere mai visto prima \"Terrore nello spazio\". Infine, lo stesso O'Bannon fece notare l'influenza di altre pellicole meno conosciute come \"Junkyard\" (1953), cortometraggio dove un gruppo di astronauti atterra su un asteroide e scopre una stanza piena di uova aliene, e \"Strange Relations\" di Philip Jos\u00e9 Farmer (1960).\nAvendolo completato all'85% circa Shusett e O'Bannon presentarono il copione iniziale a diversi studios, descrivendolo come una sorta di \"\"Lo squalo\" ambientato nello spazio\". Furono in procinto di firmare un contratto con la compagnia di Roger Corman, quando un amico li segnal\u00f2 Gordon Carroll, David Giler, e Walter Hill, che avevano formato una casa di produzione chiamata Brandywine, legata alla 20th Century Fox. O'Bannon e Shusett firmarono un accordo con la Brandywine, ma Hill e Giler non erano soddisfatti del copione e vi apportarono numerose modifiche. Ci\u00f2 caus\u00f2 tensioni con gli autori, che ritenevano che Hill e Giler avessero molta poca esperienza in materia di fantascienza. O'Bannon minacci\u00f2 di richiedere che il suo nome e quello di Shusett non venissero accreditati per la sceneggiatura, ma alla fine venne raggiunto un compromesso tra le due parti. Hill e Giler aggiunsero comunque sostanziali elementi alla storia, inclusa la presenza dell'androide Ash (ritenuta superflua da O'Bannon), poi definita da Shusett \"una delle cose migliori nel film\". In totale Hill e Giler fecero passare il copione attraverso otto revisioni, concentrandosi principalmente sul personaggio di Ash e rendendo i dialoghi pi\u00f9 naturali e scorrevoli.\nNonostante le molteplici riscritture, la 20th Century Fox non era ancora ben sicura di volere finanziare un film di fantascienza. Tuttavia, dopo l'enorme successo di \"Guerre stellari\" nel 1977, lo studio accett\u00f2 di produrre la pellicola. Il budget iniziale stanziato per l'opera fu di 4,2 milioni di dollari, poi raddoppiato dopo l'entrata di Ridley Scott nel progetto.\nDan O'Bannon e Ronald Shusett, autori del soggetto, avevano collaborato nei primi anni settanta con i disegnatori Chris Foss e Hans Ruedi Giger per il progetto mai avviato del film \"Dune\" con la regia di Alejandro Jodorowsky. Materiale e disegni furono riutilizzati per \"Alien\". O'Bannon aveva scritto intanto un soggetto \"horror\" che aveva per scena un bombardiere americano della seconda guerra mondiale, trasposto nell'episodio \"B17\" del film d'animazione \"Heavy metal\" (1980), idea embrione per \"Alien\".\nLo scrittore di fantascienza A. E. van Vogt minacci\u00f2 di intentare causa per plagio contro i realizzatori del film, accusandoli di avere tratto l'idea di \"Alien\" dal suo racconto del 1939 \"Discord in Scarlet\" (edito in Italia nel volume \"Crociera nell'infinito\"), in quanto da una lettura obbiettiva esistono diverse attinenze:\nFra le parti fu infine raggiunto un accordo economico.\nNumerose idee narrative, atmosfere e scene, come quella in cui l'equipaggio della Nostromo rinviene i giganteschi resti di creature aliene, presentano delle evidenti analogie con il film \"Terrore nello spazio\" di Mario Bava, del 1965, di cui lo stesso capolavoro scottiano pu\u00f2 definirsi un'acuta e raffinata reinterpretazione. Il soggetto di \"Alien\", inoltre, ricorda molto da vicino quello del film \"Il mostro dell'astronave\", diretto da Edward L. Cahn nel 1958, nel quale viene narrata la vicenda di un equipaggio d'astronave che dopo avere compiuto un salvataggio su Marte inizia il viaggio di ritorno verso la Terra del tutto inconsapevole di una presenza aliena a bordo.\nScelta del regista.\nIn origine si era pensato di fare dirigere il film al regista Robert Aldrich, ma fu scartato perch\u00e9 alla domanda su come avrebbe realizzato il momento in cui l'umano viene infettato dal parassita alieno, rispose che sarebbe bastato gettare un pezzo di carne cruda in faccia all'attore.\nOriginariamente Dan O'Bannon avrebbe voluto dirigere egli stesso \"Alien\", ma la 20th Century Fox chiese invece a Walter Hill di essere il regista della pellicola. Hill declin\u00f2 l'offerta a causa di altri impegni. Peter Yates, Jack Clayton, e Robert Aldrich furono altri nomi presi in considerazione per la regia, ma O'Bannon, Shusett, e la Brandywine sentivano che questi registi non avrebbero preso seriamente il progetto, trattandolo come una specie di B movie fantascientifico degli anni cinquanta. Giler, Hill, e Carroll erano rimasti favorevolmente colpiti dall'opera di esordio di Ridley Scott, \"I duellanti\" (1977), e gli offrirono la direzione di \"Alien\", che egli accett\u00f2 senza remore. Scott cre\u00f2 un dettagliato storyboard a Londra, e la 20th Century Fox aument\u00f2 il budget per il film dai $4,2 milioni iniziali a $8,4 milioni. Lo storyboard includeva il design dell'astronave e delle tute spaziali, rifacendosi a film quali \"\" e \"Guerre stellari\". Tuttavia il regista volle enfatizzare gli aspetti horror presenti in \"Alien\" rispetto al fantasy, descrivendo la sua idea del film come una sorta di \"\"Non aprite quella porta\" fantascientifico\".\nO'Bannon present\u00f2 a Scott le opere di H. R. Giger; entrambi capirono che il suo dipinto intitolato \"Necronom IV\" era l'aspetto ideale che volevano per l'alieno del film, e chiesero allo studio di assumere l'artista come designer di scena. Inizialmente, la dirigenza della 20th Century Fox credeva che il lavoro di Giger fossero troppo estremi per un pubblico generalista, ma la Brandywine insistette per il suo apporto al progetto. Scott vol\u00f2 a Zurigo per incontrarsi con Giger e illustrargli tutti gli aspetti del progetto \"Alien\", chiedendo personalmente il suo coinvolgimento nell'opera.\nCasting.\nIl casting e le audizioni per \"Alien\" si tennero a New York e Londra. Con soli sette personaggi umani nella storia Scott volle scritturare attori dalla forte personalit\u00e0 in modo da potersi focalizzare maggiormente sull'energia dello stile visuale del film. Venne quindi assunta come direttrice del casting Mary Selway, che aveva gi\u00e0 lavorato con Scott ne \"I duellanti\", con il compito di provinare attori in Gran Bretagna, mentre Mary Goldberg si occup\u00f2 del casting negli Stati Uniti. Nello sviluppare il soggetto Dan O'Bannon aveva prima descritto l'alieno, occupandosi in un secondo momento della psicologia dei personaggi. Lui e Shusett avevano pensato a un equipaggio genericamente maschile con la nota, per\u00f2, che tutti i ruoli potevano esplicitamente essere \"intercambiabili tra uomini e donne\". Ci\u00f2 concesse a Scott, Selway, e Goldberg la massima libert\u00e0 nella scelta degli attori.\nI principali componenti del cast di \"Alien\" sono:\nPer assistere gli attori nella preparazione dei loro ruoli il regista Ridley Scott scrisse diverse pagine descrivendo la storia pregressa di ciascun personaggio.\nRiprese.\nLe riprese di \"Alien\" si svolsero nell'arco di quattordici settimane dal 5 luglio al 21 ottobre 1978. La maggior parte del girato ebbe luogo agli Shepperton Studios vicino a Londra, mentre i modellini e le miniature furono filmati ai Bray Studios di Water Oakley, Berkshire. I tempi di lavorazione furono ridotti a causa del budget ridotto e della pressione da parte della 20th Century Fox che voleva il prodotto finito entro i tempi prestabiliti. Una troupe di circa duecento tecnici e operai costru\u00ec i tre set principali del film: la superficie del pianeta alieno, gli interni del \"Nostromo\", e la nave spaziale in rovina sul pianeta dove atterra il \"Nostromo\". il direttore artistico Les Dilley cre\u00f2 i modellini in scala del pianeta e delle navi spaziali basandosi sui disegni di Giger. Tonnellate di sabbia, gesso, fibra di vetro, rocce, e ghiaia furono spedite allo studio per modellare la terra deserta del pianeta ostile, dove si sarebbero mossi gli attori nelle tute spaziali. Per le scene che mostravano gli esterni del \"Nostromo\" venne costruita in studio una gigantesca parte dell'astronave per dare il senso dell'immensit\u00e0 della stessa. Per interpretare il gatto Jones, mascotte del \"Nostromo\", furono utilizzati quattro gatti diversi.\nOriginariamente \"Alien\" avrebbe dovuto concludersi con la distruzione del \"Nostromo\" mentre Ripley fuggiva nella navicella di salvataggio \"Narcissus\". Tuttavia Scott ebbe l'idea di aggiungere l'appendice nella quale l'alieno ricompare sulla navicella, per cui Ripley si ritrova costretta a scontrarsi con l'essere. Il regista espose l'idea alla 20th Century Fox e negozi\u00f2 un ulteriore incremento di budget per girare le scene aggiuntive. Scott avrebbe inoltre voluto concludere il film con la morte di Ripley e con l'alieno che annunciava il suo arrivo nello spazio aereo terrestre imitando la voce della donna, ma l'idea venne respinta dalla casa di produzione a causa del suo eccessivo pessimismo.\nPost-produzione.\nIl lavoro di montaggio e post-produzione per \"Alien\" prese venti settimane di tempo per il suo completamento. Terry Rawlings esegu\u00ec materialmente il montaggio in collaborazione con il regista, avendo gi\u00e0 lavorato in precedenza con Scott ne \"I duellanti\". Scott e Rawlings montarono il film mantenendo una certa lentezza di fondo, per creare suspense nei momenti pi\u00f9 tesi e coinvolgenti della storia.\nLa scena pi\u00f9 famosa che venne tagliata dalla versione finale del film era posta durante la fuga di Ripley dall'astronave. Nella scena si imbatteva in Dallas e Brett che erano stati parzialmente racchiusi in dei bozzoli dall'alieno. O'Bannon aveva concepito la scena per indicare come Brett stesse per diventare un contenitore per le uova del mostro, mentre Dallas era tenuto in vita come una \"sorta di cibo per la creatura aliena\". La scena venne eliminata perch\u00e9 non appariva abbastanza realistica e perch\u00e9 rallentava il ritmo del film. Tutta la sequenza venne recuperata e inserita nella versione \"Director's Cut\" di \"Alien\" del 2003.\nIl gatto Jones riappare all'inizio del film \"Aliens - Scontro finale\". Assieme a Ripley e all'androide Bishop (\"Aliens - Scontro finale\" e \"Alien\u00b3\") Jones \u00e8, dunque, uno dei tre personaggi che compaiono per pi\u00f9 di un episodio nella saga.\nL'immagine che Ridley Scott ha scelto per la creatura aliena \u00e8 stata opera dell'artista svizzero Hans Ruedi Giger, il quale riprende una sua famosa scultura. Per le scene a figura intera dell'alieno si tratta di una maschera indossata da uno studente africano dalla statura superiore ai due metri. Lo strato nebbioso che ricopre le uova dell'alieno \u00e8 stato realizzato con attrezzatura presa in prestito da un concerto degli Who. Nella versione originale in lingua inglese il nome del computer di bordo \u00e8 \"Mother\" mentre nella versione italiana \u00e8 stato latinizzato in \"Mater\".\nPer la scena della \"nascita\" del nuovo alieno dal corpo di Kane gli attori (tranne ovviamente Hurt) non ne erano stati informati perch\u00e9 le loro reazioni fossero pi\u00f9 che naturali. Ridley Scott avrebbe voluto che il film si concludesse con la morte di Ripley. L'alieno si sarebbe quindi seduto ai comandi della navicella e avrebbe parlato alla Terra attraverso la voce del Capitano Dallas. L'ipotesi fu bocciata dai produttori, che volevano un finale meno cupo.\nRipley originariamente doveva essere interpretata da Veronica Cartwright. Il ruolo di Ripley era stato offerto a Meryl Streep che per\u00f2 rifiut\u00f2 la parte pensando che si trattasse semplicemente di un altro film horror.\nLa band di musica elettro-industrial Wumpscut, usa parti sonore tratte dagli episodi 3 e 4 nei propri lavori.\nCaratteristiche di Alien.\nLe creature protagoniste della saga hanno caratteristiche peculiari che le rendono efficaci predatori, estremamente difficili da contrastare. Il loro aspetto \u00e8 variabile, nella forma perfetta hanno una postura eretta con braccia e gambe ma al contempo hanno l'aspetto degli artropodi; le loro dimensioni sono leggermente superiori a quelle umane; sono in grado di strisciare e correre a quattro zampe. Il loro cranio \u00e8 di forma esageratamente oblunga, allungato verso la schiena. Possiedono una bocca munita di zanne affilate e una lingua retrattile, dotata a sua volta di mandibola e mascella dentate, in grado di scattare e mordere la preda con forza simile a quella di un proiettile. Hanno una coda che termina con un'appendice affilata. La loro pelle \u00e8 nera e liscia, e non possiedono occhi visibili.\nIl corpo degli Alien conferisce loro sorprendenti doti di agilit\u00e0 e velocit\u00e0; la loro forza \u00e8 due volte quella umana e la loro pelle \u00e8 provvista di doti mimetiche, permettendo agli alieni di occultarsi nel buio e confondersi fra le tubature e i condotti caratteristici degli spazi in cui si annidano (la tetralogia di Alien \u00e8 ambientata su di navi spaziali e basi con strutture dotate di simili caratteristiche); possono scalare qualsiasi superficie con facilit\u00e0 e attaccano spesso dall'alto. Possono inoltre resistere a temperature elevatissime (nonostante rifuggano il fuoco), al freddo e agli acidi. L'androide Ash spiega a Ripley che lo strato epiteliale esterno, per un processo biologico complesso, si trasforma in \"silicone polarizzato\", che li rende estremamente resistenti alle condizioni climatiche avverse. Gli Alien rifuggono gli elementi minacciosi e dunque non attaccano frontalmente o apertamente ma attendono il momento giusto per tendere un agguato al loro bersaglio o colpirlo alle spalle; sono dotati, infatti, di una notevole capacit\u00e0 strategica e adattiva, caratteristica dei predatori nel regno animale. Il loro sangue \u00e8 composto da \"acido molecolare\", un acido potentissimo, in grado di sciogliere qualsiasi tipo di materiale in pochi secondi, eccezion fatta per i loro tessuti, rappresentando uno degli ostacoli pi\u00f9 significativi alla loro eliminazione.\nIl ciclo riproduttivo completo degli Alien si conosce nei film successivi. Il compito principale degli Alien \u00e8 quello di procurare le vittime per essere parassitate per la riproduzione. In assenza di ci\u00f2 si comportano come feroci predatori, uccidendo e divorando ogni essere vivente di altre specie.\nAccoglienza.\nAll'epoca della sua diffusione nelle sale \"Alien\" ha sorprendentemente riscontrato dei pareri e giudizi misti, alcuni addirittura negativi, da parte dei critici della rivista \"Variety\", Leonard Maltin e altri. Roger Ebert, nel programma televisivo \"Sneak Previews\", disse \"In pratica \u00e8 solo un'intergalattica casa stregata genere thriller ambientato all'interno di un'astronave\" e lo pose tra i film di fantascienza che erano giudicati i pi\u00f9 deludenti rispetto a \"Guerre stellari\", \"Incontri ravvicinati del terzo tipo\" e \"\".\nNel corso degli anni per\u00f2, il film divenne pi\u00f9 apprezzato dalla critica, elogiandone soprattutto il realismo e ambientazione unica. Su Rotten Tomatoes il film ha il 97% di critica positiva. Nel 2003 Roger Ebert, nonostante abbia dato un giudizio poco favorevole al film in passato, install\u00f2 \"Alien\" nella sua colonna di \"Film Grandiosi\" definendolo come uno dei pi\u00f9 influenti film d'azione moderni, lodandone l'atmosfera, la stesura e i collocamenti.\nNel 2008 \"Alien\" fu classificato al 33\u00ba posto della \"Lista dei 500 film pi\u00f9 grandi di tutti i tempi\" della rivista cinematografica \"Empire\".\nCritica.\nPer il \"Dizionario Mereghetti\" \u00e8 \u00abuno dei capolavori della fantascienza, teso, angosciato e vagamente metafisico\u00bb.\nPer il \"Dizionario Morandini\" \u00ab\u00c8 un thriller fantascientifico con componenti di horror e suspense che conta poco per quel che dice, ma che lo dice benissimo, grazie a un apparato scenografico di grande suggestione e a un ritmo narrativo infallibile\u00bb.\nOndaCinema lo inserisce tra le \"Pietre Miliari\" del cinema scrivendo che \u00abesplorando paure e desideri repressi nell'inconscio [...] \"Alien\" interpreta il nesso del terrore psicofisico come solo i grandi capolavori del body horror hanno saputo fare\u00bb.\nIncassi.\nIl film, costato 11 milioni di dollari, ne ha incassati, nell'anno della sua uscita, 103, di cui 79 solamente negli Stati Uniti. Il 1979 fu dominato dal sentimentale \"Kramer contro Kramer\", che incass\u00f2, solamente in patria, 106 milioni di dollari. Nel 2003 la riedizione come \"Director's Cut\" ha accresciuto gli incassi totali del film di ulteriori due milioni di dollari.\nHome video e merchandising.\nA testimonianza dell'interesse che il film continua a incontrare presso il pubblico \u00e8 il nutrito numero di versioni che continuano a uscire nel circuito home video. A una versione in DVD del 1999 di ottima qualit\u00e0 e con un notevole apporto di materiale extra, \u00e8 seguita nel 2003 la \"Special Edition\" su due dischi che ha proposto entrambe le edizioni del film, quella cinematografica del 1979 e la \"director's cut\". Il film \u00e8 anche disponibile in cofanetto con gli altri componenti la saga: \"Alien Legacy\" del 2000 e \"Alien Quadrilogy\" composto da ben nove DVD o, la pi\u00f9 recente, \"Alien Anthology\" da 6 Bluray. Il 2005 ha visto l'uscita del film nella versione in UMD.\nMolto esteso il numero di prodotti che gravitano intorno al film. Si va dalla locandina del film di recente proposta in versione tridimensionale, alle \"action figure\", alle statue, busti della creatura di ogni genere disponibili anche in scala 1:1 e in versioni realizzate sotto la supervisione di Giger e da lui autografate, maschere in lattice, videogiochi, fino ad arrivare ai peluche della creatura. In concomitanza con l'uscita del film nelle sale da ricordare anche il romanzo scritto da Alan Dean Foster e il fumetto \"Alien: the illustrated Story\".\nDirector's cut.\nDel film esiste una versione \"Director's cut\" rimasterizzata con tecnologia digitale e distribuita negli Stati Uniti per la festa di Halloween del 2003 in occasione del 25\u00ba anniversario. In questa versione compaiono delle scene tagliate nella prima edizione. In realt\u00e0, come scrive lo stesso Scott nelle note del DVD, quella originale va considerata in tutto e per tutto la \"sua\" versione. Quella nuova va considerata solo un'occasione per vedere sequenze precedentemente tagliate dallo stesso Scott - in particolare la scena in cui Ripley scopre dei bozzoli con il capitano Dallas ancora vivo che la supplica di ucciderlo (scena poi ripresa da un'analoga nel seguito \"Aliens - Scontro finale\" e in \"Alien vs. Predator\") - per motivi soprattutto di ritmo.\nColonna sonora.\nIl film \u00e8 caratterizzato da un approccio musicale particolare, dovuto al compositore statunitense Jerry Goldsmith, veterano delle colonne sonore, nome spesso collegato al cinema di genere fantascientifico o horror (per esempio sono di questo musicista le partiture de \"Il pianeta delle scimmie\", \"Il presagio\", \"Atmosfera zero\", \"Capricorn One\" e di \"La fuga di Logan\"; proprio nel 1979 Goldsmith scrisse anche la partitura di \"Star Trek - il film\", introducendo in tale occasione uno dei temi pi\u00f9 caratteristici della nota saga spaziale).\nGoldsmith, autore eclettico, versatile e attento a sottolineare con le sue composizioni ogni sottile sfumatura drammatica presente nelle pellicole, aveva inizialmente elaborato per \"Alien\" una partitura mista, con il proposito di unire episodi musicali di sapore tardo romantico (in uno stile che si colloca idealmente a met\u00e0 strada tra Debussy e Mahler), a pagine decisamente pi\u00f9 avanguardistiche, sperimentali e atonali. Questa seconda parte pi\u00f9 innovativa \u00e8 caratterizzata da una sofisticata ricerca timbrica: all'orchestra sinfonica di tipo classico si aggiungono strumenti inusuali, come il dispositivo elettronico chiamato \"echoplex\" (che consente di fare echeggiare a lungo singoli suoni ed evoca cos\u00ec l'idea di ambienti enormi e dai confini indistinguibili), o rari strumenti acustici provenienti dal folclore (in particolare orientale). In assenza di facili riscontri melodici, questo approccio musicale suggerisce con efficacia l'idea di un freddo e spaesante ambiente, alieno e ostile.\nIl regista del film (in parte influenzato dal montatore Terry Rawlings, desideroso di mantenere nella pellicola brani provvisori di musica preesistente, da lui utilizzati nella fase di montaggio) ritenne preferibile enfatizzare soprattutto le composizioni di stampo pi\u00f9 avveniristico e moderno, e chiese pertanto a Goldsmith di ridurre al minimo le pagine di musica sinfonica tradizionale, introducendo al posto ulteriori nuove composizioni del secondo tipo.\nNel montaggio finale la musica del film ha subito ulteriori interventi, questa volta senza il coinvolgimento del compositore. In particolare, durante lo scorrimento dei \"titoli di coda\" \u00e8 stata usata una porzione della \"Sinfonia n. 2 \"Romantica\"\" di Howard Hanson, mentre in alcuni momenti d'azione sono stati recuperati vecchi brani che Goldsmith aveva composto quindici anni prima, per il film di John Huston \"Freud - Passioni segrete\" (1960). Il musicista non apprezz\u00f2 questi cambiamenti arbitrari sul suo lavoro, e dichiar\u00f2 in pi\u00f9 di un'occasione di ritenere detestabile l'esperienza artistica vissuta con Scott e Rawlings, sebbene nel 1985 egli sia tornato a collaborare con entrambi per il film \"Legend\", pure in questo caso non senza incidenti, che culminarono con la sostituzione della partitura di Goldsmith nell'edizione americana del film. La crisi collegata alla realizzazione della partitura di \"Alien\" \u00e8 ben descritta e documentata nelle interviste rilasciate dal musicista, dal regista e dal montatore Rawlings, e presenti negli inserti speciali dell'edizione in DVD di \"Alien\", dov'\u00e8 anche possibile ascoltare su piste sonore isolate le due differenti versioni della partitura del film. Ridley Scott in queste interviste ha dichiarato di essersi sempre rammaricato delle tensioni sorte con l'autore delle musiche, e ha riconosciuto l'alta qualit\u00e0 e il merito del lavoro di Goldsmith, sottolineando lo speciale apporto, in termini di tensione e di smarrimento, che viene attribuito dalle musiche alle sequenze del film.\nLa colonna sonora di \"Alien\" \u00e8 divenuta punto di riferimento per molte altre partiture degli anni successivi, destinate in particolare al cinema di fantascienza o horror, a cominciare dai \"sequel\" di questo film. Nella pellicola \"Aliens - Scontro finale\", per esempio, si ascoltano alcune pagine ricavate proprio da brani di Goldsmith scritti per il primo film. L'utilizzo dell\"'echoplex\" \u00e8 presente in quasi tutti gli episodi successivi e rappresenta una specie di \"logo\" musicale caratteristico della saga.\nNel 2008 l'intera partitura musicale, eseguita sotto la direzione d'orchestra di Lionel Newman dalla National Philharmonic Orchestra di Londra, \u00e8 stata pubblicata negli Stati Uniti dall'etichetta discografica specializzata in musica per cinema \"Intrada\", in un doppio CD contenente tutti i brani di Goldsmith, anche quelli esclusi nella versione finale del film.\nSequel, prequel e crossover.\nLe vicende degli Alien si intrecciano con quelle dei Predator nei seguenti film:\nNel 1980, il regista italiano Ciro Ippolito realizz\u00f2 un sequel apocrifo del film, intitolato \"Alien 2 - Sulla Terra\", sfruttandone cos\u00ec il titolo a fini di cassetta, operazione consentita poich\u00e9 il titolo \"Alien\" non era ancora mai stato registrato come marchio.\nAlien nella musica.\nNumerosi artisti e gruppi musicali di sono ispirati a questo film e alla figura dello xenomorfo:\nNote.\nNote"}
{"id": "108091", "revid": "54253", "url": "https://it.wikipedia.org/wiki?curid=108091", "title": "Diego Armando Maradona", "text": "Soprannominato \"El Pibe de Oro\" (\"il ragazzo d'oro\"), \u00e8 considerato uno dei pi\u00f9 grandi calciatori di tutti i tempi, se non il migliore in assoluto.\nIn una carriera da professionista pi\u00f9 che ventennale milit\u00f2 nell', nel , nel , nel , nel e nel . Con la nazionale argentina partecip\u00f2 a ben quattro Mondiali (1982, 1986, 1990 e 1994), vincendo da protagonista il torneo del 1986; i 91 incontri disputati e le 34 reti realizzate in nazionale costituirono due record, successivamente battuti. Contro l' ai quarti di finale di segn\u00f2 una rete considerata il \"gol del secolo\", tre minuti dopo aver segnato un gol con la mano (noto come \"mano de Dios\"), altro episodio per cui \u00e8 spesso ricordato.\nNon pot\u00e9 mai entrare nelle graduatorie del Pallone d'oro perch\u00e9 fino al 1994 il premio era riservato ai giocatori europei: per questo motivo nel 1995 vinse il Pallone d'oro alla carriera. Ha comunque ricevuto altri numerosi riconoscimenti individuali: condivise con Pel\u00e9 il premio ufficiale FIFA come \"Miglior giocatore del XX secolo\", e nel 1993 venne insignito del titolo di miglior calciatore argentino di sempre, tributatogli dalla federazione calcistica dell'Argentina. Nel 2002 fu inserito nella \"FIFA World Cup Dream Team\", selezione formata dai migliori undici giocatori della storia dei Mondiali, ottenendo, tra gli undici della squadra ideale, il maggior numero di voti. Nel 2004 venne inserito da Pel\u00e9 nel FIFA 100, la lista dei 125 migliori calciatori viventi, stilata in occasione del centenario della federazione. Nel 2012 viene premiato come \"Miglior Calciatore del Secolo\" ai Globe Soccer Awards e nel 2014 entra a far parte della \"Hall of Fame del calcio italiano\" tra i giocatori stranieri.\nTra le figure pi\u00f9 controverse e iconiche della storia dello sport per la sua personalit\u00e0 eccentrica e polarizzante dentro e fuori dal campo, fu sospeso due volte dal calcio giocato per uso di prodotti ad azione stimolante: una prima volta per uso di cocaina nel 1991 ed una seconda per positivit\u00e0 ai test antidoping, al mondiale degli , per uso di efedrina, sostanza illegale spesso utilizzata per perdere peso. Commissario tecnico dell'Argentina per un breve periodo alla fine degli anni duemila, dopo il ritiro ufficiale dal calcio nel 1997, Maradona sub\u00ec un aumento eccessivo di peso (risolto con l'aiuto di un bypass gastrico) e le conseguenze della dipendenza dalla cocaina, dalla quale si liber\u00f2 dopo lunghi soggiorni in centri di disintossicazione.\nBiografia.\nFamiglia e origini.\nDiego Armando Maradona nacque il 30 ottobre 1960, al Policl\u00ednico Evita Hospital di Lan\u00fas da Diego Maradona Senior (1928-2015), di etnia guaran\u00ed, e Dalma Salvadora Franco (1930-2011), di origini parzialmente italiane e croate (suo nonno materno era Mateo Cariolichi, in croato Matej Karioli\u0107).\nQuinto di otto figli, aveva cinque sorelle, di cui quattro maggiori: Mar\u00eda Rosa, Rita, Elsa, Ana Mar\u00eda e Claudia; oltre a due fratelli Hugo e Ra\u00fal (detto Lalo), anch'essi calciatori. \nEra padre di cinque figli: Dalma Nerea (1987) e Gianinna Dinorah (1989), nate dal matrimonio con Claudia Villafa\u00f1e (sposata il 7 novembre 1989 e dalla quale divorzi\u00f2 nel 2004, mantenendo comunque buoni rapporti), Diego Armando Maradona Junior (1986), nato dalla relazione con Cristiana Sinagra e riconosciuto da Maradona solo nel 2007 dopo una lunga battaglia legale, Jana (1996), dalla relazione con Valeria Sabala\u00edn e Diego Fernando (2013), nato dalla relazione con Ver\u00f3nica Ojeda. \nNel 2009 divenne nonno per la prima volta a seguito della nascita di Benjam\u00edn, figlio della figlia Gianinna e del genero Sergio Ag\u00fcero, anch'egli noto calciatore.\nOltre a lui ed ai suoi fratelli, anche il figlio Diego jr. \u00e8 un calciatore, cos\u00ec come lo sono i suoi nipoti Diego Hern\u00e1n Valeri ed i gemelli Nicol\u00e1s e Santiago Villafa\u00f1e.\nNel novembre 2020, nel periodo appena successivo alla sua scomparsa, non meno di sei persone si fecero avanti, tramite vie legali, sostenendo di essere suoi figli biologici, e in taluni casi chiedendo anche la riesumazione della salma per poter procedere al test del DNA.\nOrientamento politico.\nDurante la sua carriera, Maradona mostr\u00f2 spesso simpatia per ideologie di sinistra, sostenendo, nel tempo, diversi politici. Il primo fu il peronista di sinistra Carlos Sa\u00fal Menem, seguito dal leader cubano Fidel Castro, con cui strinse una grande amicizia, come dimostravano il tatuaggio di un ritratto di Castro sulla sua gamba sinistra e la dedica da parte sua al rivoluzionario comunista, nella sua autobiografia: \"Yo Soy El Diego\".\nA questi, si aggiungono anche il sostegno verso il presidente di ispirazione socialista venezuelano Hugo Ch\u00e1vez, incontrato da Maradona in due occasioni: nel 2005 (al palazzo di Miraflores) e nel 2007 (in occasione della Copa Am\u00e9rica del 2007), quella verso Cristina Fern\u00e1ndez de Kirchner e Ernesto 'Che' Guevara, del quale aveva un tatuaggio sul braccio destro.\nMaradona provava invece una grande avversione per la Chiesa, in particolare per Giovanni Paolo II, definito nella sua autobiografia \"un hijo de pu...\", e per l'ex presidente USA George W. Bush, da lui definito \"un assassino\", dimostrata anche tra il 2005 e il 2007, prima indossando una maglia con su scritto \"STOP BUSH\", con la S sostituita da una svastica durante una protesta contro il politico repubblicano statunitense\n, poi attraverso varie dichiarazioni:\nNel 2008, a seguito dell'elezione di Barack Obama, l'avversione di Maradona verso gli Stati Uniti inizi\u00f2 ad affievolirsi: egli espresse ammirazione verso questo nuovo presidente.\nProblemi giudiziari.\nDurante la sua vita Maradona fu coinvolto in diversi problemi con la giustizia e controversie legali: in particolare col fisco italiano che nel 2009 l'accus\u00f2 d'evasione fiscale per un ammontare di 39 milioni di euro, sospendendo tramite Equitalia i pignoramenti presso terzi delle somme di cui risultava creditore, dopo che ebbe esatto soltanto 42.000 euro e pignorato due orologi di lusso e un set di orecchini.\nProblemi di salute.\nDai primi anni ottanta fino al 2004 Maradona fu dipendente dalla cocaina: egli ammise, nella sua autobiografia pubblicata nel 2000, di aver iniziato a farne uso dal 1982, quando giocava nel Barcellona. Durante il suo soggiorno a Napoli il consumo divenne una vera e propria tossicodipendenza, che cominciava ad interferire con la sua capacit\u00e0 di giocare a calcio.\nNegli anni successivi al suo ritiro, a causa degli eccessi con cibo, alcol e cocaina la sua salute peggior\u00f2 progressivamente, costringendolo a diversi ricoveri ospedalieri, interventi chirurgici, oltre a piani di riabilitazione e disintossicazione, tra gli anni duemila e gli anni duemiladieci. A causa del vertiginoso aumento di peso subito all'inizio degli anni duemila, fu costretto a due bypass gastrici, uno nel 2005 e uno nel 2015.\nCircolarono alcune notizie riguardo alla sua morte che furono subito smentite, cos\u00ec come le voci precedenti che lo dichiaravano morto in un incidente automobilistico.\nMorte.\nIl 2 novembre 2020, pochi giorni dopo aver compiuto 60 anni, venne portato d'urgenza in una clinica di La Plata a causa di un crollo emotivo e il 4 novembre, a Buenos Aires, sub\u00ec una delicata operazione al cervello per la rimozione di un ematoma subdurale di origine traumatica. \nTornato nella sua casa di Tigre per un lungo periodo di convalescenza e di riabilitazione dopo la buona riuscita dell'intervento, mor\u00ec improvvisamente il 25 novembre per un edema polmonare acuto conseguente a insufficienza cardiaca. \nIl feretro venne esposto in una camera ardente allestita all'interno della Casa Rosada a Buenos Aires, dove migliaia di persone si misero in coda per tributare l'ultimo saluto al campione argentino.\nI funerali si tennero due giorni dopo, e Maradona fu sepolto accanto ai genitori nel cimitero \"Jardin Bella Vista\" di Buenos Aires.\nOltre ad aver innescato molte polemiche, l'improvvisa morte suscit\u00f2 un grande cordoglio in tutto il mondo, particolarmente in Argentina (dove il presidente Alberto Fern\u00e1ndez dichiar\u00f2 tre giorni di lutto nazionale) e a Napoli, dove si tennero veglie per strada durante la notte seguente. Migliaia di tifosi sfilarono per il centro della citt\u00e0 fino ad arrivare in Piazza del Plebiscito, dove venne allestito uno spettacolo con fumogeni rossi. Contemporaneamente, il tifo organizzato si ritrov\u00f2 all'esterno dello Stadio San Paolo che \u00e8 rimasto illuminato per tutta la notte in suo omaggio. Il giorno dopo, il sindaco di Napoli Luigi de Magistris annuncia la decisione di intitolare lo stadio a Maradona (avvenuta il 4 dicembre seguente), in concomitanza con la decisione della Federazione argentina di intitolargli la neonata Copa de la Liga Profesional. Altre commemorazioni in suo onore furono predisposte da UEFA e FIGC che decisero per il lutto al braccio ed un minuto di silenzio prima delle gare di Champions League, Europa League e Serie A.\nNei giorni successivi molti suoi ex-compagni di squadra del Napoli e della Nazionale argentina lo ricordarono commossi per la sua grande umanit\u00e0 e generosit\u00e0. Anche avversari storici come Baresi, Ferri e Platini tributarono il loro rispetto per Diego. Bruno Conti si rec\u00f2 a Napoli per posare dei fiori ai piedi dello storico murale sito in una piazzetta dei Quartieri Spagnoli. Pel\u00e9 gli dedic\u00f2 una lettera aperta pubblicata tramite Instagram: \"\"\"Sarai sempre un grande amico, con un cuore ancora pi\u00f9 grande.\" Lionel Messi volle omaggiare Maradona, in occasione del gol realizzato nella sfida del 29 novembre contro l', mostrando la maglia del , la squadra che Messi tifa fin da bambino e con cui Maradona gioc\u00f2 nella stagione 1993-94.\nNella cultura di massa.\nSin dalla vittoria del Mondiale 1986, gli argentini usano il nome di Maradona per farsi riconoscere come suoi compatrioti in tutte le parti del mondo: in Argentina e a Napoli il campione argentino \u00e8 indicato come simbolo ed eroe dello sport (lo sportivo \u00e8 un mito \"democratico\", in quanto pone le sue basi nella gente comune: \u00e8 infatti rappresentante del popolo e dei suoi valori). Maradona incarn\u00f2 perfettamente questo spirito, date le sue umili origini e la sua originaria bassa condizione sociale: i molteplici guadagni non gli fecero perdere i modi di esprimere e il vocabolario proprio della frangia meno agiata della popolazione. A ci\u00f2 si aggiunse il suo schierarsi contro i \"poteri forti\": in particolar modo con i napoletani che lo videro come un rappresentante degli \"oppressi\" del Sud Italia che lottava contro lo \"strapotere\" delle squadre del Nord. Numerose furono anche le \"battaglie\" combattute contro i \"poteri forti\" come la FIFA (e il suo presidente Havelange), e la AFA presieduta da Grondona.\nFu anche per questo e non solo per le sue prodezze nei campi di calcio che Maradona venne in pratica idolatrato sia dagli argentini che dai napoletani. A Rosario, in Argentina, i suoi tifosi fondarono nel 1998 la Iglesia Maradoniana (\"Chiesa di Maradona\"), dove il calendario si calcola contando gli anni dalla sua nascita: il suo quarantatreesimo compleanno, nel 2003, rappresent\u00f2 l'inizio dell'anno 43 d.D. - \"despu\u00e9s de Diego\" (\"dopo Diego\"). Se alla sua nascita la chiesa contava 200 membri, i \"fedeli\" raccolti anche tramite il sito ufficiale raggiunsero gli 80.000, tra cui alcuni giocatori famosi come Michael Owen, Ronaldinho e Juan Rom\u00e1n Riquelme. Il 26 dicembre 2003 la sua prima squadra, l'Argentinos Juniors, inaugurando il nuovo stadio costruito nel quartiere di La Paternal a Buenos Aires, decise di dedicarglielo, chiamandolo stadio Diego Armando Maradona: il nome fu ufficializzato il 10 agosto 2004. Inoltre ha un monumento situato nel museo del Boca Juniors, all'interno della \"Bombonera\", una statua nella cittadina di Bah\u00eda Blanca e numerose altre sculture in diverse parti del mondo.\nA Napoli, in una via pubblica, gli fu dedicato addirittura un altarino con una foto nella quale indossa la maglia del Napoli e un suo capello in una teca, dove i tifosi si recavano prima delle partite a chiedere la \"grazia calcistica\". L'11 maggio 1991 fu celebrato nella citt\u00e0 partenopea un convegno in onore di Maradona, intitolato \"Te Diegum\", al quale presero parte molti intellettuali tifosi della squadra azzurra. Il report di questa esperienza (oltre che della sua preparazione) \u00e8 riportato in un libro omonimo, pubblicato nello stesso anno.\nIl 15 agosto 2005 debutt\u00f2 come conduttore del programma televisivo argentino \"La Noche del 10\", durato una sola stagione, che ricevette un consistente successo.\nOltre a ci\u00f2 e alla sua autobiografia \"Yo soy el Diego\", pubblicata nel 2000 e subito diventata un bestseller, Maradona \u00e8 stato citato in numerosi libri, fumetti e film, oltre ad aver recitato in diversi camei in serie televisive. A lui furono dedicate diverse canzoni da artisti pi\u00f9 o meno famosi, come Rodrigo Bueno, che interpret\u00f2 \"La mano de Dios\". Altri furono i Mano Negra con \"Santa Maradona\", Charly Garc\u00eda con \"Maradona blues\", i Teflon Brothers con \"Maradona (kes\u00e4 '86)\", gli Attaque 77 con \"Francotirador\", Manu Chao con \"La vida tombola\", Pino Daniele con \"Tango della buena suerte\", Thegiornalisti con \"Maradona y Pel\u00e9\" altri.\nIl 5 luglio 2017 ricevette la cittadinanza onoraria dal Comune di Napoli.\nIn occasione del primo anniversario della sua scomparsa gli vengono dedicate a Napoli due sculture che raffigurano Maradona stesso. La prima \u00e8 stata realizzata dallo scultore Domenico Sepe e inaugurata il 25 novembre 2021, a un anno esatto dalla sua morte, all'esterno dello Stadio Maradona (ex San Paolo); la seconda \u00e8 stata fatta realizzare dall'ex manager di Maradona Stefano Ceci, con la collaborazione di diverse maestranze campane e della \"Fonderia Nolana\". L'opera di Ceci \u00e8 stata donata al ed \u00e8 stata presentata il 28 novembre 2021 al Maradona, alla vigilia di Napoli-Lazio. All'evento erano presenti il Presidente della FIFA Gianni Infantino, l'ex presidente del Napoli Corrado Ferlaino, il sindaco della citt\u00e0 Gaetano Manfredi, alcuni ex giocatori del Napoli compagni di Maradona, oltre al presidente Aurelio De Laurentiis e al vice-presidente Edoardo De Laurentiis. L'opera, a grandezza naturale, verr\u00e0 installata nei corridoi dello stadio, al di fuori degli spogliatoi del Napoli.\nCaratteristiche tecniche.\nMaradona era un trequartista dotato di grande carisma e personalit\u00e0 estroversa. Mancino, era rinomato per la visione di gioco, il controllo di palla, la precisione nei passaggi e l'eccezionale abilit\u00e0 nel dribbling; secondo Johan Cruijff, la maestria di Maradona era tale da infondere l'impressione che la sfera gli restasse incollata al piede.\nNon raggiungeva i di altezza, ma era dotato di una struttura fisica compatta e, grazie alle sue gambe forti e al baricentro basso, era in grado di resistere efficacemente alla pressione fisica degli avversari durante le sue azioni in velocit\u00e0 con il pallone tra i piedi. Dotato di grande fantasia e intelligenza tattica, specialista della \"rabona\", era inoltre un ottimo finalizzatore e uomo-assist, nonch\u00e9 abilissimo esecutore di calci piazzati: in carriera ha messo a segno 62 calci di punizione e 49 rigori su 52 calciati nel periodo in cui ha militato nelle squadre europee (1982-1993). Alle eccellenti doti tecniche univa un notevole spirito di sacrificio che, all'occorrenza, gli permetteva di contribuire con profitto alla fase difensiva della propria squadra.\nSapeva imprimere alla palla curvature estreme, riuscendo a segnare direttamente da calcio d'angolo o dal dischetto di centrocampo appena dopo il fischio d'inizio.\nCarriera sportiva.\nCalciatore.\nClub.\nFormazione calcistica (1970-1981).\nMaradona inizi\u00f2 a giocare a calcio nella squadra del padre, l\"'Estrella Roja\", di cui Diego era il talento pi\u00f9 apprezzato. L'acerrima antagonista era la squadra del miglior amico di Maradona: Goyo Carrizo. Fu proprio questi a farlo partecipare ad una selezione nelle giovanili dell' di Buenos Aires. Entr\u00f2 cos\u00ec a far parte delle \"Cebollitas\" (\"Cipolline\"), la squadra giovanile dell'Argentinos, il 5 dicembre 1970 a 10 anni. Il suo primo allenatore fu Francisco Cornejo, che all'inizio non credette alla giovane et\u00e0 di Maradona (gli fu addirittura richiesto un documento, che per\u00f2 non aveva con s\u00e9 al momento del provino). Con lui e Carrizo in rosa, la squadra giovanile raggiunse una striscia di 136 risultati utili consecutivi.\nMaradona inizi\u00f2 la sua carriera da professionista nell'Argentinos Juniors nel 1976, debuttando con la maglia numero 16 il 20 ottobre nella partita contro il Talleres, dieci giorni prima di compiere sedici anni, diventando il pi\u00f9 giovane di sempre a esordire nella prima divisione argentina, record battuto da Sergio Ag\u00fcero nel 2003. Poco prima di farlo esordire l'allora allenatore dell'Argentinos Juniors, Juan Carlos Montes, disse a Maradona: \"Vai Diego, gioca come sai\". In tutta risposta, Diego fece subito un tunnel al primo avversario che gli si par\u00f2 davanti, Juan Domingo Patricio Cabrera. L'Argentinos perse 1-0, tuttavia Maradona inizi\u00f2 a giocare spezzoni di partite fino a diventare titolare. I primi gol nell'Argentinos arrivarono il 14 novembre dello stesso anno, con una doppietta al . Nel 1978 divenne capocannoniere del campionato argentino con 22 reti, di cui una dal dischetto di centrocampo dopo il fischio d'inizio.\nNel 1979 e nel 1980 vinse il Pallone d'Oro sudamericano, il premio che spetta al miglior giocatore del continente. Sempre nel 1980 mise gi\u00e0 a segno uno dei pi\u00f9 bei gol della sua carriera nella partita contro il Deportivo Pereira disputata il 19 febbraio. Lui stesso ha affermato che si tratta del pi\u00f9 bel gol in assoluto da lui realizzato.\nBoca Juniors (1981-1982).\nTrasferitosi al , la squadra per la quale tifava il padre, nella trattativa, oltre a un conguaglio pari a 2 milioni di dollari, hanno fatto il percorso inverso Salinas, Santos, Bord\u00f3n, Zanabria e Randazzo. Per il passaggio alla nuova squadra fu organizzata un'amichevole con l'Argentinos, il 20 febbraio 1981. Maradona gioc\u00f2 il primo tempo con i vecchi compagni e la ripresa con il Boca Juniors. L'amichevole fin\u00ec 3-2 per l'Argentinos, con un gol di Maradona. Due giorni dopo il debutto ufficiale alla Bombonera, il Boca vinse contro il Talleres per 4-1, con doppietta di Maradona. Un infortunio lo ferm\u00f2 per quattro giornate, e al suo rientro segn\u00f2 28 gol in 40 partite e guidando il Boca Juniors alla vittoria del Campionato Metropolitano di Apertura 1981.\nL'anno successivo, a causa di problemi economici, il Boca Juniors dovette privarsi di Maradona, non essendo in grado di pagare il suo trasferimento definitivo (Maradona era arrivato in prestito). Si fece quindi avanti il Barcellona, con l'offerta di un milione e duecentomila peseta spagnole (pari a circa dodici miliardi di lire). L'ufficializzazione pot\u00e9 arrivare solo dopo i Mondiali del 1982, disputati proprio in Spagna e per i quali Maradona - al contrario di quattro anni prima - venne convocato.\nIn un'intervista del 2013 ha raccontato: \"\"Prima che io andassi al Barcellona la Juventus mi ha contattato attraverso Omar Sivori, ma io in quel momento ero troppo piccolo e non avevo voglia di andarmene dall'Argentina, e poi l'avvocato Agnelli aveva un grosso problema con la Fiat, e portare un giocatore come me, con quello che costavo, poteva far restare male tutti gli operai della Fiat e non ne abbiamo parlato pi\u00f9. Sono rimasto in Argentina\".\"\nL'approdo in Europa al Barcelona (1982-1984).\nIl 5 giugno 1982 divent\u00f2 un giocatore del \"Bar\u00e7a\" dell'allora presidente Josep Llu\u00eds N\u00fa\u00f1ez; rimedi\u00f2 diversi infortuni sino a che un'epatite virale lo allontan\u00f2 dai campi per oltre tre mesi. In Coppa delle Coppe i catalani furono eliminati ai quarti di finale dall', e Maradona pot\u00e9 giocare solo la partita di ritorno allo stadio Camp Nou di Barcellona a causa dell'epatite che ancora lo debilitava. A fine annata il Bar\u00e7a ottenne il quarto posto nel campionato spagnolo, vincendo la Coppa del Re, sconfiggendo il 4 giugno 1983 in finale il , e la Copa de la Liga nella doppia finale sempre contro il Real Madrid (2-2 all'andata il 26 giugno 1983 e 2-1 al ritorno il 29 giugno 1983), con un gol di Maradona in entrambe le partite.\nLa stagione 1983-1984, con C\u00e9sar Luis Menotti sulla panchina del Bar\u00e7a, cominci\u00f2 meglio: a settembre, alla prima partita di Coppa delle Coppe contro la squadra tedesca del , Maradona segn\u00f2 una tripletta e la partita termin\u00f2 5-1. Alla quarta giornata di campionato, durante l'incontro fra Barcellona e , mentre la partita era sul 4-0 a favore del Bar\u00e7a, Maradona sub\u00ec un infortunio per un fallo del difensore dell'Athletic Andoni Goikoetxea Olaskoaga. Durante il suo infortunio il Bar\u00e7a vinse la Supercoppa spagnola nella doppia finale con l'Athletic Bilbao (1-3 all'andata il 26 ottobre 1983 e 0-1 al ritorno il 30 novembre 1983).\nRientrato all'inizio del 1984, grazie alle cure del suo medico di fiducia Ruben Dario Oliva, Maradona condusse il Barcellona a sei risultati utili consecutivi, fino a quando una sconfitta di 2-1 contro il Real Madrid ferm\u00f2 i \"blaugrana\". Intanto a marzo riprese la Coppa delle Coppe: il Barcellona contro il vinse 2-0 la gara d'andata, ma il 3-0 del ritorno per gli inglesi lo condann\u00f2 all'eliminazione.\nLa stagione 1983-1984 vide di nuovo il Bar\u00e7a lontano dal primo posto nella Liga. Maradona gioc\u00f2 16 partite in cui segn\u00f2 11 gol. A maggio si tenne la finale di Coppa del Re fra Bar\u00e7a e Athletic Club, gara che segnava l'occasione per Maradona per rincontrare Goikoetxea. Alla fine della partita, vinta dal Bilbao per 1-0, Maradona si avvent\u00f2 contro il giocatore basco, innescando una rissa tra le due squadre. In seguito si scus\u00f2 personalmente in un incontro ufficiale con il re di Spagna Juan Carlos.\nRipresosi completamente dall'infortunio, al termine di una complessa trattativa, Maradona fu ingaggiato dalla societ\u00e0 italiana del per 13 miliardi e mezzo di lire. Il contratto fu firmato senza che il Napoli avesse la liquidit\u00e0 per regolarizzare l'acquisto; il denaro venne versato solo in un secondo momento.\nVittorie con il Napoli (1984-1991).\nIl 5 luglio 1984 Maradona venne presentato ufficialmente allo stadio San Paolo e fu accolto da circa ottantamila persone festanti, che pagarono la quota simbolica di mille lire per vederlo. Nella prima stagione il Napoli raggiunse una posizione di centro classifica, mentre l'anno successivo ottenne il terzo posto.\nSotto la guida dell'allenatore Ottavio Bianchi, il Napoli vinse il suo primo scudetto nel campionato 1986-1987, stagione in cui batt\u00e9 dopo trentadue anni la al Comunale di Torino. Il 10 maggio 1987 il club partenopeo pareggi\u00f2 per 1-1 la partita casalinga con la , aggiudicandosi aritmeticamente il suo primo scudetto. Il Napoli vinse anche la sua terza Coppa Italia, vincendo tutte le 13 gare, comprese le due finali disputate contro l'. L'accoppiata scudetto/coppa fu un'impresa che fino a quel momento era riuscita solo al Grande Torino e alla Juventus.\nNella stagione 1987-1988 il Napoli di Ottavio Bianchi partecip\u00f2 per la prima volta alla Coppa dei Campioni, da cui fu eliminato dopo un doppio confronto con il . In campionato il Napoli, fino alla ventesima giornata, mantenne cinque punti di vantaggio sulla seconda, quindi si fece superare dal , perdendo quattro delle ultime cinque partite. Maradona fu capocannoniere del torneo con 15 reti all'attivo. Nel 1994 un pentito camorrista sostenne che Maradona e compagni avessero venduto lo scudetto su pressioni del Clan Giuliano di Forcella che, in caso di vittoria dello scudetto da parte dei partenopei, avrebbe perso decine di miliardi nelle scommesse clandestine, accuse che successivamente si riveleranno infondate.\nNel 1989 il Napoli sfior\u00f2 la tripletta, concludendo il campionato ancora al secondo posto, dietro l' dei record, arrivando in finale di Coppa Italia e vincendo la Coppa UEFA (terzo titolo internazionale) dopo aver battuto nella doppia finale lo (2-1 all'andata e 3-3 al ritorno). Durante l'estate del 1989, Maradona fu quasi sul punto di trasferirsi all': aveva gi\u00e0 firmato il contratto, ma poi il presidente del Napoli, Corrado Ferlaino, blocc\u00f2 la trattativa.\nNella stagione 1989-1990 a Bianchi subentr\u00f2 Albertino Bigon. Maradona non gioc\u00f2 le prime partite della stagione e venne sostituito da Gianfranco Zola, rientrando presto in squadra. Il campionato fu riconquistato dal Napoli con Maradona pronto a presentarsi al mondiale di fregiandosi del titolo di campione d'Italia.\nLa stagione 1990-1991 cominci\u00f2 con la vittoria nella Supercoppa italiana del 1990 ottenuta battendo la Juventus per 5-1. Nelle prime tre partite di campionato, invece, la squadra ottiene un punto. In Coppa dei Campioni, dopo la doppia vittoria sugli ungheresi dello , al secondo turno il Napoli incontr\u00f2 lo ; l'andata al San Paolo fin\u00ec in parit\u00e0, 0-0, e in occasione della partita di ritorno in Russia Maradona non part\u00ec con la squadra, bens\u00ec noleggi\u00f2 un aereo privato ed arriv\u00f2 a Mosca solo la sera successiva; il caso fu ampiamente affrontato dalla stampa italiana, che tra l'altro riport\u00f2 alcune dichiarazioni di Luciano Moggi (allora dirigente del Napoli) e Albertino Bigon. Maradona entr\u00f2 in campo solo nel secondo tempo, l'incontro fin\u00ec 0-0 anche dopo i supplementari e i russi vinsero la partita ai rigori (nonostante Maradona avesse siglato il suo).\nL'esperienza italiana di Maradona fin\u00ec il 17 marzo 1991 dopo un controllo antidoping effettuato al termine della partita di campionato Napoli-Bari (1-0) che diede il responso di positivit\u00e0 alla cocaina. Il Napoli chiuse la stagione 1990-1991 al settimo posto.\nCessione al Siviglia, ritorno in patria e ritiro (1992-1997).\nDopo un anno e mezzo di squalifica per doping, nel 1992, la carriera di Maradona riprese nel . Dei 7,5 milioni di dollari dovuti al Napoli dalla squadra spagnola, la societ\u00e0 italiana ne ricevette solo quattro: la FIFA, infatti, autorizz\u00f2 il Siviglia a non completare il pagamento.\nAl Siviglia Maradona incontr\u00f2 nuovamente Carlos Bilardo, l'allenatore dell'Argentina ai mondiali del 1986 e del 1990. Maradona debutt\u00f2 il 28 settembre 1992 contro il e il 4 ottobre gioc\u00f2 la sua prima partita nella Liga, in cui il Siviglia fu sconfitto dall'Athletic Bilbao per 2-1. Tornato anche nella nazionale argentina come capitano, vinse, nel 1993, il Trofeo Artemio Franchi, ovvero la coppa intercontinentale per nazioni (disputata, nella storia, per due volte; l'altra coppa fu vinta nel 1985 dalla Francia), superando la vincitrice del .\nIl Siviglia fall\u00ec la qualificazione per la Coppa UEFA; in 25 partite Maradona segn\u00f2 5 gol e fu autore di 12 assist. Dopo solo una stagione, la sua esperienza sivigliana giunse al capolinea.\nMaradona torn\u00f2 a giocare in Argentina nel . Il 31 ottobre 1993, un giorno dopo il suo compleanno, ritorn\u00f2 a giocare con la nazionale, a Sydney contro l' per l'andata dello spareggio interzona di qualificazione al mondiale di . La partita fin\u00ec 1-1 e la rete argentina di Abel Balbo fu propiziata da un cross di Maradona. Nella gara di ritorno del 17 novembre, al Monumental di Buenos Aires, l'Argentina vinse per 1-0, qualificandosi al mondiale statunitense.\nDopo 5 partite disputate, a seguito della partita contro l', il 12 febbraio 1994, Maradona sciolse il contratto con il Newell's, recependo un milione e mezzo di dollari, la met\u00e0 di quanto previsto dal contratto. In seguito si ritir\u00f2 per alcuni mesi dalle competizioni in attesa del mondiale di USA '94, tornando a giocare in nazionale il 20 aprile 1994.\nA seguito della squalifica per doping rimediata durante il mondiale statunitense per positivit\u00e0 all'efedrina, Maradona prov\u00f2 a lavorare come allenatore in due brevi periodi, guidando il di Corrientes (dal 3 ottobre al 30 dicembre 1994) e il (dal 6 gennaio al 26 marzo 1995), senza successo. Nel primo caso le dimissioni furono dovute ad uno scontro con la dirigenza della squadra; al momento delle dimissioni il Deportivo Mandiy\u00fa non era ancora in zona retrocessione, poi concretizzatasi alla fine della stagione 1994-1995. Nel secondo caso Maradona lasci\u00f2 la conduzione tecnica quando l'allora presidente del Racing perse le elezioni per rimanere a capo della societ\u00e0.\nNel 1995 gli venne assegnato il Pallone d'oro alla carriera. In attivit\u00e0 non pot\u00e9 concorrere all'assegnazione del premio perch\u00e9 i calciatori non europei erano allora esclusi dalla competizione.\nIl 7 ottobre dello stesso anno torn\u00f2 a giocare con la maglia del Boca Juniors nella partita contro il (1-0). Rimase nel Boca Juniors per due anni prima di ritirarsi dal calcio al termine del supercl\u00e1sico contro il disputato il 25 ottobre 1997.\nNazionale.\nEsordio e Mondiale 1982.\nPochi mesi dopo il debutto nel campionato argentino, per Maradona arriv\u00f2 anche il debutto internazionale: il 27 febbraio 1977 l'allora allenatore della nazionale maggiore C\u00e9sar Luis Menotti lo convoc\u00f2 per un'amichevole contro l' alla Bombonera di Buenos Aires. Successivamente esord\u00ec anche con la nazionale Under-20, il 3 aprile dello stesso anno.\nDiventato capocannoniere del campionato argentino, non venne inserito nella rosa della \"Selecci\u00f3n\" (che divenne campione del mondo per la prima volta nella sua storia), in quanto il CT Menotti gli prefer\u00ec Ren\u00e9 Houseman.\nSubito dopo la vittoria mondiale, Maradona divenne titolare della nazionale; nell'amichevole fra Argentina e Resto del mondo allo stadio Monumental di Buenos Aires, il 25 giugno 1979, finita 2-1 per gli avversari, fu suo l'unico gol degli argentini. Contemporaneamente continu\u00f2 a giocare con la nazionale iuniores, vincendo nello stesso anno il campionato mondiale Under-20 in Giappone, durante il torneo segn\u00f2 6 reti (di cui una nella finale vinta per 3-1 contro l'Unione Sovietica), risultando il secondo migliore marcatore del torneo dietro il compagno di squadra Ram\u00f3n D\u00edaz.\nMaradona venne convocato per il campionato mondiale del 1982, tenutosi in Spagna. Complessivamente collezion\u00f2 5 presenze nel torneo e segn\u00f2 2 gol, venendo anche espulso contro il Brasile all'85\u00b0 minuto per un fallo di reazione su Jo\u00e3o Batista da Silva.\nVittoria del Mondiale 1986.\nNel 1986 Maradona guid\u00f2 i compagni alla vittoria del mondiale messicano: segn\u00f2 5 gol e realizz\u00f2 5 assist nelle 7 partite giocate nel torneo (tutte vinte, tranne l'1-1 contro l' nella prima fase a gironi). In particolare, nel corso del secondo tempo dei quarti di finale contro l', realizz\u00f2 due gol passati alla storia del calcio, rispettivamente come \u00abla mano de Dios\u00bb e \u00abil gol del secolo\u00bb: apre le marcature segnando un gol di mano nel tentativo di anticipare il portiere avversario Peter Shilton in uscita \u2013 la terna arbitrale guidata da Ali Bennaceur non si accorse dell'infrazione e convalid\u00f2 erroneamente la rete (poi rivendicata da Maradona come atto di giustizia a seguito della sconfitta patita dagli argentini contro i britannici nella guerra delle Falkland del 1982) \u2013 e firm\u00f2 il 2-0 dopo aver dribblato tutti gli avversari che avevano provato ad ostacolarlo nella sua corsa dalla linea di centrocampo alla porta difesa da Peter Shilton. Il secondo \u00e8 stato inoltre votato come il pi\u00f9 gol pi\u00f9 bello nella storia della Coppa del mondo, in un sondaggio indetto dalla FIFA nel 2002.\nL'Argentina affront\u00f2 il in semifinale e Maradona sigl\u00f2 una doppietta nella vittoria per 2-0 che valse la finale contro la : nell'ultimo atto, i tedeschi non lasciarono libert\u00e0 di manovra al fuoriclasse, che tuttavia riusc\u00ec a ideare l'assist per il gol del 3-2 finale, realizzato da Jorge Burruchaga. Per l'Argentina si tratt\u00f2 del secondo titolo mondiale, l'unico vinto da Maradona.\nDopo il mondiale messicano, Maradona partecip\u00f2 con la nazionale argentina alla Coppa America 1987, chiusa al quarto posto, e alla Coppa America 1989, chiusa al terzo posto.\nMondiale 1990.\nMaradona capitan\u00f2 l'Argentina anche al campionato del mondo 1990, svoltosi in Italia. Un infortunio pregiudic\u00f2 le sue prestazioni: le sue condizioni erano precarie a causa di un ematoma alla caviglia sinistra.\nAl debutto, l'8 giugno al Meazza di Milano contro il , l'Argentina perse per 1-0; nell'occasione i sudamericani, condizionati da malanni fisici, offrirono una prestazione opaca e non seppero beneficiare della superiorit\u00e0 numerica di cui goderono per oltre ventiquattro minuti di gioco. Battuta l' per 2-0, l'Argentina pareggi\u00f2 quindi a reti bianche con la , superando il girone come terza classificata. Agli ottavi di finale, contro il Brasile, Maradona fu autore dell'assist a Claudio Caniggia per il gol vincente. Ai quarti di finale l'Argentina affront\u00f2 la ; dopo che i tempi regolamentari e supplementari si erano chiusi a reti inviolate, gli argentini superarono gli jugoslavi per 3-2 ai calci di rigore nonostante l'errore dal dischetto dello stesso Maradona (e del compagno di squadra Troglio). Si giunse cos\u00ec alla partita successiva contro l'Italia, padrona di casa, allo stadio San Paolo del Napoli di Maradona, dove il pubblico si divise a met\u00e0 tra il sostegno alla \"Selecci\u00f3n\" e agli \"Azzurri\" guidati da Azeglio Vicini. La gara si risolse anch'essa ai rigori dopo un 1-1; questa volta Maradona trasform\u00f2 in rete il proprio tiro dal dischetto e l'Argentina si qualific\u00f2 per la finale.\nNella gara decisiva, a Roma, l\"Albiceleste\" perse contro la Germania Ovest, impostasi per 1-0 con un calcio di rigore trasformato da Andreas Brehme all'85', concesso a seguito di un fallo di N\u00e9stor Sensini su Rudi V\u00f6ller. In quest'occasione, Maradona si rese protagonista di un discusso episodio extracalcistico: prima della partita, il pubblico dell'Olimpico fischi\u00f2 l'intera esecuzione dell'inno nazionale argentino e il giocatore, ripreso dalle telecamere, rispose con l'esclamazione \u00abhijos de puta\u00bb (in lingua italiana \"figli di puttana\"), rivolta agli spalti.\nMondiale 1994 e squalifica per doping.\nIn attesa del campionato del mondo, per alcuni mesi Maradona si ritir\u00f2 dalle competizioni di club e torn\u00f2 a giocare il 20 aprile, in un'amichevole tra Argentina e che termin\u00f2 3-1 per l'Argentina, con una rete di Maradona su rigore (dopo 1 255 minuti di gioco di \"digiuno\"). Maradona non avrebbe potuto partecipare alla prevista tourn\u00e9e pre-mondiale in Giappone in quanto gli fu negato il visto di ingresso a causa dei precedenti con la droga. La nazionale argentina decise di non recarsi in Giappone senza Maradona e cambi\u00f2 quindi il programma di incontri, sfidando in amichevole (3-0), (1-0) e (0-0).\nAl Mondiale statunitense, iniziato a met\u00e0 giugno, l'Argentina vinse 4-0 la prima partita a Boston contro la , in cui Maradona realizz\u00f2 il terzo gol. Gli argentini vinsero (2-1) anche la seconda partita contro la . Ancora una volta l'esito positivo di un controllo antidoping ferm\u00f2 la carriera di Maradona, che fu trovato positivo all'efedrina, sostanza stimolante proibita. La FIFA lo espulse dal campionato e l'Argentina fu eliminata agli ottavi contro la Romania di Gheorghe Hagi.\nMaradona si difese dapprima affermando che la positivit\u00e0 al test era dovuta all'ingestione di una bevanda energetica, la \"Ripped Fuel\", datagli dal suo dietologo e fisioterapista personale, Daniel Cerrini, in sostituzione della \"Ripped Fast\", che in Argentina usava regolarmente e che era permessa dalla FIFA, a differenza della \"Ripped Fuel\", versione statunitense che, all'insaputa dell'allenatore, disse conteneva efedrina. Il lavoro estenuante in palestra con Cerrini, unito al suddetto trattamento farmacologico avevano fatto dimagrire Maradona di . Nel tempo invece sostenne che la FIFA gli aveva garantito l'immunit\u00e0 ai controlli antidoping, pur di avere la sua stella ai Mondiali. Tuttavia, in seguito, di fronte alle critiche di Maradona nei confronti della FIFA, quest'ultima decise di fermarlo non mantenendo le promesse di immunit\u00e0. La FIFA ha per\u00f2 sempre smentito questa versione dei fatti.\nAllenatore.\nNazionale argentina.\nDopo alcune brevi esperienze a met\u00e0 anni novanta, il 28 ottobre 2008 viene nominato nuovo CT dell'Argentina, subentrando ad Alfio Basile. Dopo il vittorioso esordio, 1-0 alla , sotto la sua gestione l\"'Albiceleste\" subisce la sconfitta pi\u00f9 pesante nella storia delle qualificazioni mondiali, un 6-1 contro la Bolivia penultima in classifica: ciononostante, la selezione si qualifica per il Mondiale sudafricano all'ultimo turno, battendo l'Uruguay in trasferta per 1-0. Seguono due mesi di squalifica inflitti dalla FIFA al CT, reo di aver insultato i giornalisti che avevano messo in dubbio le sue capacit\u00e0 da tecnico. In Sudafrica, dopo un inizio convincente grazie a quattro vittorie consecutive, Maradona esce dalla rassegna ai quarti di finale per mano della Germania (4-0) ed \u00e8 esonerato da CT.\nEmirati Arabi Uniti.\nIl 14 maggio 2011, dopo 10 mesi di inattivit\u00e0, Maradona viene ingaggiato dall' di Dubai, firmando un contratto biennale da $ 4,5 milioni a stagione pi\u00f9 un jet privato a disposizione come benefit. Il 15 settembre seguente perde la sua prima partita di Emirates Cup per 4-3 contro l'.\nDebutta in campionato il 16 ottobre con la vittoria contro lo per 3-0. Dalla Coppa del Presidente degli Emirati Arabi Uniti viene eliminato nei quarti di finale dopo la sconfitta per 3-2 contro l' del 10 gennaio 2012. Debutta poi anche nella Coppa dei Campioni del Golfo il 6 marzo vincendo contro l'Al-Nahda dell'Oman per 0-2. L'11 marzo esce dall'Emirates Cup eliminato in semifinale dall' di Fabio Cannavaro con il risultato di 1-0. Vincendo tutte e quattro le partite del girone della Coppa dei Campioni del Golfo si qualifica ai quarti di finale dove il 15 maggio elimina i connazionali dell'Al-Wahda per 5-3 ai calci di rigore dopo che i tempi regolamentari erano terminati con il risultato di 1-1. Il 26 maggio all'ultima giornata di campionato perde per 2-6 in casa contro l'Al-Alhi terminando il campionato all'ottavo posto con 26 punti. Conquista poi la finale della Coppa dei Campioni del Golfo il 30 maggio dopo aver superato i qatariani dell' in semifinale. Il 5 giugno vince la gara d'andata della finale per 1-3 contro l'Al-Muharraq del Bahrain. Il 10 giugno perde per\u00f2 la gara di ritorno ai rigori per 4-5 dopo che i tempi regolamentari erano terminati con il punteggio di 1-3 per gli ospiti.\nIl 10 luglio seguente, dopo alcuni attriti con la dirigenza e con alcuni giocatori, viene sollevato dall'incarico.\nIl 7 maggio 2017 viene nominato allenatore dell'Al-Fujairah, tornando cos\u00ec in panchina dopo cinque anni. La squadra gioca nella seconda divisione degli Emirati Arabi, firma un contratto annuale. Il 27 aprile 2018 si dimette dopo aver fallito la promozione in prima divisione: la sua squadra \u00e8 stata l'unica a non aver perso neppure una partita in stagione.\nDorados e Gimnasia La Plata.\nIl 7 settembre 2018 viene annunciato come nuovo tecnico dei . Perde due volte il campionato di seconda divisione messicana, entrambe le volte nella doppia finale contro l', rassegnando le dimissioni il 14 giugno 2019 per motivi di salute.\nIl 5 settembre 2019 viene nominato tecnico del fino al termine della stagione. Il 19 novembre, per\u00f2, lascia temporaneamente l'incarico per incomprensioni dovute ad un possibile cambio societario. Il presidente Gabriel Pellegrino, pur di far rimanere l'argentino, si fa rieleggere alla guida del club tramite un mandato triennale. Nonostante un campionato altalenante, viene confermato anche per la stagione 2020-2021.\nDopo il ritiro.\nNel 2000 Maradona pubblic\u00f2 la sua autobiografia, intitolata \"Yo Soy El Diego\" (\"Io sono il Diego\"), che in Argentina divenne subito un bestseller.\nIn seguito il Napoli decise che mai pi\u00f9 nessun calciatore avrebbe indossato una maglia con il numero 10 appartenuto a Maradona, ritirandone la maglia. Nel 2004, a causa del fallimento e della successiva iscrizione al campionato di Serie C1 e visto il regolamento della numerazione delle maglie di quest'ultima, il club sar\u00e0 costretto a ristampare la maglia con il 10, fino al nuovo ritiro nel 2006 grazie alla promozione in Serie B.\nNel 2001 anche l'AFA chiese alla FIFA l'autorizzazione a ritirare la maglia numero 10 della Nazionale argentina in onore di Maradona, ma la FIFA dichiar\u00f2 respinta la richiesta nel 2002 poich\u00e9 in vista dei Mondiali 2002 la lista dei giocatori doveva essere numerata dall'1 al 23. La Federazione argentina annunci\u00f2 che l'avrebbe assegnato al terzo portiere, Roberto Bonano, ma ai Mondiali la maglia fu vestita da Ariel Ortega e a Bonano and\u00f2 il numero 23.\nL'11 dicembre dello stesso anno, all'Auditorium del Foro Italico di Roma al FIFA World Player 2000 condotto da Massimo Giletti, viene premiato con il \"FIFA Internet Century Awards\" come \"Calciatore del Secolo\" secondo un sondaggio popolare (53,6%) mentre Pel\u00e9, presente anch'esso in sala, ottiene lo stesso premio da una giuria della FIFA.\nIl 10 novembre 2001 diede ufficialmente l'addio al calcio giocato nell'amichevole fra l'Argentina e una selezione di \"Stelle Mondiali\", conclusasi sul 6-3 con doppietta di Maradona su rigore. Il 26 dicembre 2003, l'Argentinos Juniors rinomin\u00f2 il suo stadio \"Stadio Diego Armando Maradona\", in onore al campione argentino.\nIl 27 aprile 2005 fu nominato direttore sportivo del Boca Juniors, il primo agosto successivo divenne vicepresidente onorario del club. Tra le sue prime decisioni assunse Alfio Basile come nuovo allenatore. In quell'anno il Boca vinse il campionato di Apertura, la Copa Sudamericana e la Recopa Sudamericana e nel 2006 vinse invece il campionato di Clausura e nuovamente la Recopa Sudamericana. Il 26 agosto 2006 Maradona abbandon\u00f2 la carica per disaccordi con l'AFA, che scelse proprio Basile come nuovo allenatore della Nazionale argentina. Il Boca Juniors ha voluto inoltre onorare Maradona con una statua posta all'interno dello stadio \"Bombonera\".\nIl 15 agosto 2005 esord\u00ec come conduttore del programma televisivo argentino \"La Noche del 10\" che fu molto seguito. In una puntata ospit\u00f2 e intervist\u00f2 Pel\u00e9, uno dei calciatori che gli contende la palma di miglior giocatore di ogni tempo. Altri ospiti furono Zidane, Ronaldo, Hern\u00e1n Crespo, Fidel Castro, Mike Tyson, Raffaella Carr\u00e0 e Robbie Williams. Inoltre, durante una puntata incentrata sul tema dei talenti calcistici pi\u00f9 promettenti dell'Argentina, tra i vari Messi e Ag\u00fcero, spuntava anche Ezequiel Lavezzi, che in quel periodo giocava nel San Lorenzo.\nNel maggio 2006 ha accettato di partecipare al Soccer Aid, un programma di sostegno all'UNICEF. Nello specifico, Maradona gioc\u00f2 nel Resto del Mondo contro l'Inghilterra il 27 maggio: segn\u00f2 su calcio di rigore per la rappresentativa mondiale e la partita fin\u00ec 2-1 per l'Inghilterra.\nNel corso degli anni ha partecipato a diverse trasmissione televisive. In seguito sponsorizz\u00f2 e partecip\u00f2 in prima persona, in Sudamerica, a incontri amichevoli di showbol tra ex stelle del calcio, che riscossero un buon successo.\nL'11 maggio 2011 ha partecipato alla partita d'inaugurazione del nuovo stadio della squadra cecena di propriet\u00e0 del dittatore Ramzan Kadyrov. La squadra di Maradona era composta da elementi come Jean-Pierre Papin, Alessandro Costacurta, Christian Vieri, Iv\u00e1n Zamorano, Fabien Barthez, Franco Baresi, Lu\u00eds Figo, Roberto Ayala, Alain Boghossian, Manuel Amoros, Robbie Fowler, Nelson Dida e Enzo Francescoli. La partita \u00e8 stata vinta per 5-2 dalla formazione del Caucaso del Nord con anche tre gol del presidente Kadyrov tra cui uno segnato dopo aver dribblato Maradona che si \u00e8 poi riscattato segnando su punizione. Nel dicembre 2012 a Dubai viene premiato come \"miglior calciatore del secolo\" ai Globe Soccer Awards.\nIn seguito a Dubai ha sfidato amichevolmente il connazionale Juan Mart\u00edn del Potro, 7\u00ba tennista al mondo. Nello stesso periodo sempre nella citt\u00e0 degli emirati ha disputato un match di un torneo di esibizione di calcio a 7 trascinando nella prima partita la sua squadra, il Dubai Sports Council, alla vittoria per 3-2 contro il Dubai Courts con 2 gol, uno su punizione e l'altro su rigore.\nIl 17 ottobre a Milano ha presentato una collana di DVD a lui dedicata e curata dell'amico Gianni Min\u00e0 per \"La Gazzetta dello Sport\".\nIl 1\u00ba settembre 2014 partecipa alla \"Partita per la Pace\" organizzata da Papa Francesco e Javier Zanetti allo Stadio Olimpico di Roma: gioca per tutti i 90 minuti servendo anche un assist al compagno di squadra Roberto Baggio. A dicembre, all'et\u00e0 di 54 anni, torna in campo in occasione del \"Dubai National Day Match\", una maratona calcistica da 36 ore no-stop.\nIl 22 giugno 2015 Maradona, tramite lo storico telecronista celebre per aver commentato in diretta il gol del secolo, V\u00edctor Hugo Morales, annuncia di volersi candidare alla presidenza della FIFA al posto di Joseph Blatter.\nIl 15 maggio 2018 viene nominato presidente onorario della squadra bielorussa .\nStatistiche.\nTra club, nazionale maggiore e nazionale Under-20 (escluse le partite non ufficiali), Maradona ha giocato globalmente 695 partite segnando 353 reti, alla media di 0,51 gol a partita. Nella storia della Serie A, \u00e8 l'unico calciatore a essere presente nei primi dieci posti sia tra i migliori rigoristi, sia tra i giocatori con pi\u00f9 gol su punizione."}
{"id": "108094", "revid": "120517035", "url": "https://it.wikipedia.org/wiki?curid=108094", "title": "Marco Livio Salinatore", "text": "Presso la sua famiglia lavor\u00f2 come precettore e tradusse l\u2019Odissea in latino il celebre poeta Livio Andronico.\nBiografia.\nIl primo consolato.\nFu console nel 219 a.C. assieme a Lucio Emilio Paolo.\nEntrambi i consoli furono inviati contro gli Illiri che si erano sollevati (219 a.C.). I consoli conclusero rapidamente la guerra, sottomettendo le roccaforti e costringendo il capo della sollevazione, Demetrio, a rifugiarsi presso Filippo V di Macedonia. Polibio attribuisce questi risultati a Emilio Paolo, ma da altre fonti sappiamo che la guerra fu condotta da entrambi i consoli che infatti ebbero il trionfo assieme.\nVerso la fine del 219 a.C., fu inviato come ambasciatore dal Senato romano a Cartagine, dopo la resa di Sagunto, per capire se fosse stato Annibale ad aggredire Sagunto oppure se avesse ricevuto l'ordine dal senato cartaginese. La delegazione era composta da Quinto Fabio, Marco Livio Salinatore, Lucio Emilio Paolo, Gaio Licinio Varo e Quinto Bebio Tamfilo.\nDi ritorno dalla missione a Cartagine, sub\u00ec un processo insieme a Emilio Paolo perch\u00e9 accusati di aver diviso non correttamente il bottino di guerra. Paolo riusc\u00ec a sfuggire all'accusa anche se con difficolt\u00e0, mentre Livio fu condannato da tutte le trib\u00f9 meno una. Sembra che la sentenza fosse ingiusta e Livio si ritir\u00f2 nei suoi possedimenti in campagna dove rimase per alcuni anni senza partecipare alla vita politica. Dopo sette anni, nel 210 a.C., durante la seconda guerra punica Roma non poteva pi\u00f9 di fare a meno di un qualsiasi cittadino nella guerra per la sopravvivenza e Livio Salinatore fu richiamato dai consoli e fu invitato a riprendere il suo posto in Senato, dove per\u00f2 non parl\u00f2 per altri due anni finch\u00e9 non fu spinto a prendere parola per difendere, nel 208 a.C., un suo parente, M. Livio Macato, accusato anch'egli ingiustamente. L'anno successivo, il 207 a.C. fu eletto console per la seconda volta assieme a Gaio Claudio Nerone.\nIl secondo consolato (207 a.C.).\nL'invasione dell'Italia settentrionale da parte di Asdrubale Barca aveva reso ancora pi\u00f9 pressante la richiesta di generali esperti. La costituzione romana imponeva che uno dei due consoli fosse plebeo e la morte di molti generali plebei aveva lasciato praticamente disponibile solo Livio. Quindi la repubblica cerc\u00f2 di affidare a lui la propria salvezza.\nDapprima Livio rifiut\u00f2 con decisione la propria candidatura: \nI senatori (\"patres et M. Furium memorantes revocatum de exsilio patriam pulsam sede sua restituisse--ut parentium saevitiam, sic patriae patiendo ac ferendo leniendam esse\") ricordarono come anche Furio Camillo ritornato dall'esilio, avesse salvato la patria. Alla fine si arrese agli appelli del Senato e accett\u00f2 l'elezione al consolato.\nBattaglia del Metauro.\nSalinatore procedette nella guerra con un forte risentimento nei confronti dei suoi compatrioti. Quando Fabio Massimo (il Temporeggiatore) lo invit\u00f2 a non dare battaglia finch\u00e9 non fosse stato ben informato delle forze nemiche, Livio rispose, che avrebbe combattuto appena possibile, per poter guadagnare la gloria dalla vittoria oppure la soddisfazione di vedere la sconfitta dei suoi concittadini. Il suo comportamento, tuttavia, non fu impetuoso quanto le sue parole. L'estrazione a sorte decise che Livio si sarebbe dovuto opporre ad Asdrubale nel nord e che Nerone avrebbe dovuto combattere contro Annibale nel sud. Asdrubale voleva riunirsi con Annibale, ma alcuni cavalieri, inviati al fratello, per portare le indicazioni sui suoi movimenti e proporgli di riunirsi in Umbria, furono intercettati da Nerone.\nQuesti immediatamente rispose inviando subito 7.000 uomini e poi raggiunse Livio nel suo accampamento a Sena. I due consoli decisero di ingaggiare subito battaglia; ma Asdrubale, avendo saputo dell'arrivo dell'altro console, evit\u00f2 il combattimento e si ritir\u00f2 verso Ariminum. I Romani lo inseguirono e lo costrinsero allo scontro, avvenuto probabilmente presso Montemaggiore al Metauro Nella battaglia l'esercito cartaginese fu completamente sconfitto e Asdrubale stesso cadde in combattimento.\nIl trionfo.\nI consoli celebrarono il trionfo alla fine dell'estate, Livio sul carro e Nerone che cavalcava al suo fianco. Livio ebbe il posto di maggior rilievo perch\u00e9 la battaglia si era svolta nel territorio assegnato a lui come provincia e aveva tratto gli auspici, anche se l'opinione pubblica riteneva che il merito della vittoria fosse da ascrivere a Nerone. Inoltre il suo esercito era potuto rientrare a Roma, mentre l'esercito di Nerone era dovuto rimanere per disposizione del Senato a bada di Annibale in provincia.\nNello stesso anno, il 207 a.C., Livio fu nominato \"dictator comitiorum habendorum causa\" (dittatore per radunare i \"comitia\" per le elezioni) e l'anno successivo come proconsole stette in Etruria con un esercito costituito da due legioni di \"volones\" e il suo \"imperium\" (comando) fu prolungato per altri due anni.\nVerso la fine del 205 a.C. Livio avanz\u00f2 dall'Etruria nella Gallia Cisalpina, per sostenere il pretore Spurio Lucrezio, che doveva cercare di fermare Magone, che era sbarcato il Liguria. Entrambi riuscirono a arrestare Magone in Liguria .\nLa censura.\nNel 204 a.C. Livio fu eletto censore assieme al suo vecchio avversario e ex-collega di consolato, Claudio Nerone.\nI rancori a lungo soffocati di questi uomini fieri e altezzosi scoppiarono di nuovo durante la loro censura e provocarono non poco scandalo nello Stato.\nAlla fine della censura, quando i censori dovevano rendere i consueti giuramenti e depositare le annotazioni del loro ufficio nell'\"aerarium\", ciascuno lasci\u00f2 il nome del suo collega fra gli \"aerarii\" e Livio, inoltre, lasci\u00f2 come \"aerarii\" i cittadini di tutte le trib\u00f9, perch\u00e9 lo avevano condannato e dopo la sua condanna era stato comunque eletto al consolato e alla censura. Salv\u00f2 solo la trib\u00f9 \"Maecia\", che era stata l'unica a non condannarlo.\nL'indignazione dei romani per il comportamento in atti dei censori spinse Cn. Baebius, il tribuno della plebe, a portare un'accusa contro entrambi; ma il processo fu lasciato cadere per l'influenza del senato, che pensava fosse meglio sostenere il principio dell'irresponsabilit\u00e0 dei censori che infliggere loro la meritata punizione. Livio, nella sua censura, impose una tassa sul sale, di conseguenza ebbe il \"cognomen\" di \"Salinator\".\nSecondo la tradizione, Marco Livio Salinatore, o pi\u00f9 probabilmente il figlio Gaio, fond\u00f2 la citt\u00e0 di Forl\u00ec, col nome di \"Forum Livii\", probabilmente nel 188 a.C."}
{"id": "108096", "revid": "767487", "url": "https://it.wikipedia.org/wiki?curid=108096", "title": "L'eternit\u00e0 e un giorno", "text": "L'eternit\u00e0 e un giorno (\"Mia ai\u014dniot\u012bta kai mia mera\") \u00e8 un film del 1998 diretto da Theo Angelopoulos. Pellicola dal carattere allegorico, \u00e8 interpretata fra gli altri da Bruno Ganz, Isabelle Renauld e Fabrizio Bentivoglio.\n\u00c8 stato presentato in concorso al 51\u00ba Festival di Cannes, dove ha vinto all'unanimit\u00e0 la Palma d'oro.\nTrama.\nAlexandros, un poeta ed intellettuale greco in et\u00e0 avanzata, \u00e8 pronto a lasciare la casa sul mare di Salonicco dove ha sempre vissuto, per affrontare un ricovero, forse addirittura definitivo, in ospedale.\nRitrovata per caso una lettera della moglie Anna in cui descrive un giorno d'estate di trent'anni prima, Alexandros comprende di essere giunto a un punto di svolta della propria vita e, complice l'incontro con un bambino albanese immigrato clandestinamente, comincia un viaggio senza meta, unicamente per raccogliere - e far quadrare - sentimenti e suggestioni del passato con la malinconia del tempo presente.\nDistribuzione.\nIl film \u00e8 stato presentato in anteprima al Festival di Cannes il 23 maggio 1998."}
{"id": "108100", "revid": "33689", "url": "https://it.wikipedia.org/wiki?curid=108100", "title": "Adaloaldo", "text": "Biografia.\nFiglio di Agilulfo e di Teodolinda, fu il primo sovrano longobardo a essere battezzato secondo il rito cattolico nel 603 nella chiesa di San Giovanni Battista, un anno dopo la sua nascita, avvenuta nel Palazzo Reale di Monza (eretto a residenza estiva della coppia reale). Bench\u00e9 all'epoca il cattolicesimo fosse ancora minoritario tra i Longobardi, che contavano anche pagani, ariani e aderenti allo Scisma tricapitolino (che contrapponeva Roma al Patriarcato di Aquileia), la scelta dell'ariano Agilulfo e della cattolica Teodolinda segn\u00f2 in modo decisivo l'evoluzione del popolo longobardo.\nAdaloaldo fu battezzato nel giorno di Pasqua del 603, il 7 aprile, da Secondo di Non, monaco ascoltato a corte.\nNel giugno 604, Adaloaldo fu associato al trono con una incoronazione avvenuta nel circo romano di Milano, a imitazione del cerimoniale bizantino. Agilulfo, infatti, mirava a creare una monarchia romanizzante e una propria dinastia. All'incoronazione erano presenti anche degli ambasciatori franchi, con la quale ci si accord\u00f2 per far sposare il giovane re con una figlia di re Teodeberto, e fu stretto un accordo di pace perpetua. Il matrimonio non fu mai celebrato.\nAlla morte di Agilulfo, Adaloaldo divenne unico re, ma, essendo ancora minorenne, fu affiancato dalla madre Teodolinda, che esercit\u00f2 la reggenza per alcuni anni e conserv\u00f2 una posizione autorevole anche in seguito. L'esercito fu affidato al comando del duca Sundrarit, gi\u00e0 comandante militare e uomo di fiducia di Agilulfo. Poco dopo l'ascesa al trono di Adaloaldo, Sundrarit inflisse una dura sconfitta all'esarca Eleuterio, imponendo ai Bizantini un tributo. Pi\u00f9 tardi, verso il 616-617, i Longobardi si emanciparono anche dal vassallaggio verso i Franchi, ai quali fino ad allora dovevano versare tributi periodici.\nDecisivo, in quegli anni, era il versante della politica religiosa. L'Italia era divisa, sia nell'elemento latino che in quello germanico, dallo Scisma tricapitolino che contrapponeva il papa di Roma al patriarca di Aquileia; tra i Longobardi, inoltre, si contavano anche numerosi pagani e ariani. Teodolinda, di origine bavara, seppur nipote del re longobardo Vacone, era stata seguace dello Scisma tricapitolino, ma fin\u00ec per assumere posizioni sempre pi\u00f9 filocattoliche.\nTra il 615 e il 620, il re dei Visigoti Sisebuto, fervente cattolico, scrisse una lettera alla corte longobarda, elogiando Teodolinda e mostrandosi preoccupato circa le sorti del cattolicesimo in Italia. Ci\u00f2 rispecchia, forse, un atteggiamento favorevole all'arianesimo da parte del giovane Adaloaldo. Questi, comunque, quando assunse i pieni poteri riprese la politica filocattolica e filoromana. Nonostante la debolezza dei Bizantini, impegnati in quegli anni contro gli Avari e i Persiani, Adaloaldo punt\u00f2 piuttosto a una generale pacificazione con Ravenna e con Roma: un comportamento incomprensibile per i duchi longobardi, tutti di cultura militare, che accusarono il re di essere pazzo. A capo della fronda si pose il cognato Arioaldo, marito della sorella del re Gundeperga. Il conflitto esplose nel 624, e l'anno seguente il trono di Adaloaldo fu occupato da Arioaldo.\nAdaloaldo mor\u00ec nel 626, forse avvelenato. Al suo nome Adaloaldo \u00e8 associata la \"Croce di Adaloaldo\", secondo la tradizione donata dal papa Gregorio Magno per il suo battesimo e che \u00e8 custodita nel Museo del Duomo di Monza."}
{"id": "108102", "revid": "110157", "url": "https://it.wikipedia.org/wiki?curid=108102", "title": "Vanderpool", "text": "Con il termine \"Vanderpool\" viene indicata la Virtualization Technology sviluppata da Intel per i propri microprocessori al fine di consentire l'esecuzione simultanea di pi\u00f9 sistemi operativi all'interno di un singolo sistema, ed \u00e8 presente in tutti i prodotti sviluppati dalla casa a partire dalla primavera 2005, ad eccezione dei processori Atom Diamondville.\nI primi processori ad aver potuto vantare l'implementazione di tale tecnologia furono i Core Duo, Yonah, i Pentium D, Presler ed i Pentium 4 Prescott (della serie 6x2) e Cedar Mill (della serie 6x3). Sul fronte del settore server, il primo Xeon a offrire tale tecnologia fu quello basato su core Paxville.\nPrincipi di funzionamento.\nLa virtualizzazione era gi\u00e0 possibile senza l'implementazione di specifiche tecnologie hardware come Vanderpool (o Pacifica, la tecnologia concorrente proposta dalla rivale AMD), ma essa era appunto eseguita in modalit\u00e0 esclusivamente software con inevitabili ripercussioni dal punto di vista prestazionale. Grazie a Vanderpool invece, \u00e8 possibile dividere un sistema in macchine virtuali distinte che pur condividendo le stesse risorse di sistema operano in maniera totalmente indipendente le une dalle altre, ma tutto questo con l'appoggio di specifiche funzionalit\u00e0 hardware che consentono di ottimizzare tale condivisione.\nLa virtualizzazione viene ampiamente utilizzata nei sistemi di tipo datacenter, mentre sui sistemi desktop \u00e8 decisamente pi\u00f9 rara, per non parlare dei sistemi mobile, malgrado Intel abbia deciso di integrare tale tecnologia anche in questa linea di prodotti. Nei datacenter, viene ampiamente utilizzata soprattutto perch\u00e9 si tratta di un ottimo modo per sfruttare adeguatamente l'enorme potenza di calcolo tipica di tali sistemi.\nPer poter sfruttare la tecnologia Vanderpool sono ancora necessari gli appositi software, che ora, grazie ad essa, possono avvantaggiarsi delle nuove funzionalit\u00e0 hardware per fornire un netto miglioramento delle prestazioni in ambito virtuale, dato che ogni sistema virtualizzato \u00e8 cos\u00ec in grado di funzionare avendo diretto accesso al processore \"fisico\"; tra questi, si possono citare Oracle VirtualBox, VMware Workstation, Xen o Microsoft Virtual PC.\nI primi prototipi.\nNel 2004 Intel present\u00f2 un prototipo di PC basato su una CPU dotata di tecnologia Vanderpool che era in grado di far funzionare contemporaneamente, su due partizioni distinte, Windows e Linux: per passare da un ambiente virtuale all'altro era sufficiente premere una combinazione di tasti.\nIntel venne incoraggiata dal grande interesse mostrato dall'industria verso le versioni sperimentali di tale tecnologia, a farla debuttare sui PC con un anno di anticipo rispetto ai piani iniziali che prevedevano il suo ingresso, prima sui server di fascia alta basati su Itanium 2 e, verso la fine del 2006, sui PC desktop. Sui server la tecnologia di virtualizzazione viene in realt\u00e0 indicata con il nome in codice di Silvervale ma all'atto pratico le differenze tra le 2 versioni non sono molto eclatanti.\nPrima dimostrazione al pubblico.\nDurante l'Intel Developer Forum dell'autunno 2004, Intel mise in atto una dimostrazione molto suggestiva della propria tecnologia di virtualizzazione: vennero mostrati 4 sistemi utilizzati contemporaneamente sulla stessa scrivania (4 case di colore diverso), con differenti ambiti d'utilizzo: applicazioni d'ufficio, ambito personale, sistema Linux per calcolo e ambiente di manutenzione per amministratori. L'implementazione della tecnologia Vanderpool permise di utilizzare un unico sistema (un unico case con 4 colori) per 4 tipologie di sistemi differenti illustrati nell'esempio, con un bilanciamento ottimale delle risorse a disposizione del sistema, a seconda del tipo di applicazione eseguita, e con l'innegabile vantaggio di avere a che fare con un solo PC e non con 4 differenti.\nScenari tipici di utilizzo.\nI vantaggi offerti da un massiccio uso delle tecnologie di virtualizzazione sono molteplici, soprattutto in ambito professionale: gli amministratori di sistema sarebbero per esempio in grado di \"isolare\" una parte di un PC aziendale per eseguire interventi di aggiornamento e di manutenzione senza interrompere il normale lavoro dell'utente.\nIn ambito domestico invece, gli utenti potrebbero creare \"partizioni\" virtuali per isolare gli ambienti multiutente, ad esempio dedicando risorse a un'applicazione di intrattenimento e contemporaneamente altre risorse ad una di produttivit\u00e0, oltre ovviamente ad aumentare le difese contro virus o spyware.\nPacifica: la tecnologia equivalente di AMD.\nCome accennato prima, anche AMD present\u00f2 la propria tecnologia concorrente conosciuta con il nome in codice di Pacifica, e le cui differenze rispetto alla controparte Intel sono molto risicate, tanto che esse sono perfettamente compatibili potendo quindi sfruttare gli stessi software (nella fattispecie gli stessi sistemi operativi). I primi processori AMD dotati di tale tecnologia furono gli Athlon 64 basati su core Orleans e gli Athlon 64 X2 basati su core Windsor."}
{"id": "108107", "revid": "1714743", "url": "https://it.wikipedia.org/wiki?curid=108107", "title": "Guido da Montefeltro", "text": "Biografia.\nNacque nella prima met\u00e0 del XIII secolo da Montefeltrano II da Montefeltro e, per quanto fosse nei primi anni malaticcio, ovvero gracile e debole, diede in vecchiaia prove di forza e di resistenza. Nel 1248 era gi\u00e0 capo di numerose schiere di ghibellini faentini e forlivesi, al servizio dell'imperatore Federico II. Nel 1259 era podest\u00e0 di Urbino.\nNel 1263 Guido ricevette il titolo di Conte di Ghiaggiolo, che pi\u00f9 tardi gli consentir\u00e0 di ottenere il diritto di cittadinanza forlivese.\nQuando la Firenze guelfa cacci\u00f2 i ghibellini, confisc\u00f2 i loro beni, che furono divisi tra i vincitori. Dopo il 1267 i fuoriusciti, eletto per loro capo Salvatico di Dovadola, marciarono contro la parte avversa di cui era capo Guido. Quando i due eserciti si trovarono di fronte l'uno all'altro, la paura invase gli assalitori, che fuggirono ancora prima di iniziare il combattimento. Con pari fortuna Guido prese Senigallia. Per i meriti acquisiti sul campo, nel 1268 fu nominato deputato-senatore di Roma.\nL'acerrimo nemico di Guido in Romagna fu Malatesta da Verucchio (1212-1312), capostipite del casato malatestiano riminese ed esponente della parte guelfa. Il primo scontro tra i due avvenne nel 1271. Guido volle togliere l'assedio con cui Malatesta stava stringendo Rimini, ma fu catturato e fatto prigioniero (22 giugno).\nNel 1275 Guido fu protagonista di un altro scontro tra guelfi e ghibellini: la nota battaglia di San Procolo. Il \"casus belli\": la guelfa Bologna attacc\u00f2 la ghibellina Forl\u00ec, ma il tentativo fall\u00ec. I ghibellini, sotto il comando di Guido da Montefeltro, di Maghinardo Pagani e di Teodorico degli Ordelaffi, attaccarono la stessa Bologna: le forze avversarie furono sconfitte presso il fiume Senio, al ponte di San Procolo. La rotta dei bolognesi fu tale che persero anche il Carroccio, portato da Guido in trionfo a Forl\u00ec assieme al Gonfalone. Il Carroccio fu poi conservato a lungo nella sala del Consiglio, mentre l'asta del Gonfalone venne esposta e poi conservata nella chiesa di San Giacomo dei Domenicani. Nell'estate dello stesso anno Guido conquist\u00f2 Cervia, togliendo a Bologna la sua fonte primaria di sale. Poi riport\u00f2 la sua prima vittoria su Malatesta da Verucchio a Roversano (5\u00a0km a sud della citt\u00e0), cacciando cos\u00ec i Malatesta da Cesena (settembre). Per i meriti acquisiti sul campo, Guido fu elevato all'onore di Capitano del popolo di Forl\u00ec e Faenza. Guido divenne cos\u00ec il capo dei Ghibellini di tutta la Romagna.\nNel 1275 Guido da Polenta prese la signoria di Ravenna. I Da Polenta erano una famiglia guelfa. Guido ritenne che i Da Polenta avrebbero potuto espandersi; in questo caso la prima citt\u00e0 ad essere attaccata sarebbe stata Faenza. Nel maggio 1277 raccolse le sue truppe e cinse d'assedio Bagnacavallo, paese situato a mezza strada tra le due citt\u00e0. L'azione prosegu\u00ec per diverse settimane, per cui fu necessario costruire un campo base attrezzato. Guido fece costruire una bastia fortificata e la chiam\u00f2 Cotignola. In seguito la bastia divenne un paese abitato. Nel maggio 1281 Guido fu raggiunto dalla scomunica comminatagli da papa Martino IV, che cercava in questo modo di sradicare il predominio ghibellino in Romagna.\nIl provvedimento fu inefficace, tant'\u00e8 che Guido l'anno seguente riport\u00f2 una delle sue maggiori vittorie nella battaglia di Forl\u00ec. L'impresa fu ricordata da Dante, che di Forl\u00ec dice: \"la terra che fe' gi\u00e0 la lunga prova / e di Franceschi sanguinoso mucchio\" (Inferno, XXVII, 43-44). Fu la vittoria, momentanea, nel 1282, sull'esercito di francesi comandato da Giovanni di Appia che papa Martino IV aveva inviato contro la citt\u00e0 di Forl\u00ec, roccaforte dei ghibellini. Nella circostanza, Guido ebbe anche l'aiuto dell'astronomo, allora celeberrimo, Guido Bonatti. La citt\u00e0 era stata cinta d'assedio l'anno prima. Guido, fingendo la resa della citt\u00e0, era riuscito a rompere l'assedio, poi colse alla sprovvista i nemici, li sconfisse e li massacr\u00f2.\nMa nel 1283 l'esercito alleato del papa, con alla testa Guido di Monforte, riport\u00f2 la vittoria definitiva. Come condizione per accettare la resa, i vincitori ottennero che Guido fosse allontanato da Forl\u00ec (maggio 1283). Si trincer\u00f2 nel suo castello di Meldola, dove resistette alcuni mesi. Poi Guido, che per la presa di Forl\u00ec era stato colpito dalla scomunica papale, dovette far atto di sottomissione. Fu inviato al confino, prima a Chioggia e poi ad Asti.\nRimase ad Asti inattivo per alcuni anni. Nel 1289, richiamato dai pisani, cerc\u00f2 di portare ordine e disciplina nello stato di cui era affidatario. Nel 1295, fatta la pace tra fiorentini e pisani, una delle condizioni era l'allontanamento di Guido. Ma questi si accattiv\u00f2 l'animo del nuovo papa Bonifacio VIII e fu investito della signoria di Forl\u00ec.\nL'anno precedente, Guido si era riappacificato con la Chiesa. Sul suo capo pendeva una scomunica datata 26 marzo 1282. Dinanzi a papa Celestino V, nell'autunno 1294 Guido rinunci\u00f2 definitivamente a fare opposizione alla Santa Sede ed ottenne l'assoluzione da tutte le condanne.\nDurante il suo soggiorno a Forl\u00ec, ripens\u00f2 al suo passato di sanguinario. Si convert\u00ec, il 17 novembre 1296 vest\u00ec l'abito francescano, poi si ritir\u00f2 in convento ad Assisi, dove visse i suoi ultimi anni.\nDiscendenza.\nSpos\u00f2 Manentessa di Guido conte di Ghiaggiolo, che gli diede cinque figli:\nNella letteratura.\nGuido da Montefeltro fu citato da:"}
{"id": "108108", "revid": "599013", "url": "https://it.wikipedia.org/wiki?curid=108108", "title": "Societ\u00e0 delle divine vocazioni", "text": "La Societ\u00e0 delle divine vocazioni (in latino \"Societas Divinarum Vocationum\") \u00e8 un istituto religioso maschile di diritto pontificio: i membri di questa congregazione clericale, detti popolarmente \"vocazionisti\", pospongono al loro nome la sigla S.D.V.\nStoria.\nVenne fondata a Pianura di Napoli da don Giustino Russolillo, un sacerdote diocesano che spese la sua vita a servizio delle vocazioni al sacerdozio e alla vita consacrata.\nUn primo esperimento di vita comune si ebbe il 30 aprile 1914, quando don Giustino, ordinato sacerdote da appena sette mesi, riun\u00ec, nella sua residenza paterna, tre giovani con l'intento di avviarli a sviluppare la chiamata al sacerdozio, che essi avevano manifestato. L'esperimento dur\u00f2 appena quattordici giorni perch\u00e9 il vescovo non approv\u00f2 l'iniziativa.\nMa la chiamata di don Russolillo a fondare un ordine religioso per la cultura, ricerca e formazione delle vocazioni al sacerdozio e alla vita consacrata aveva profonde radici. Nominato parroco della chiesa di San Giorgio Martire in Pianura il giorno 20 settembre 1920, dopo circa un mese, esattamente il 18 ottobre 1920, don Giustino raccolse un buon numero di giovani nella canonica di San Giorgio per dar vita al primo nucleo dei padri vocazionisti: il vescovo di Pozzuoli approv\u00f2 ufficiosamente la fondazione nel 1923 e formalmente il 26 maggio 1927. La Societ\u00e0 venne approvata dalla Santa Sede il 3 gennaio 1948 e ricevette il pontificio decreto di lode il 18 gennaio 1966, dopo due visite canoniche ad opera di un frate servita e di uno francescano.\nAttivit\u00e0 e diffusione.\nIl ministero vocazionista si svolge in parrocchie, scuole, missioni, tutte protese verso il sostegno al discernimento vocazionale. I padri vocazionisti vivono la vita di comunit\u00e0 e professano i voti di castit\u00e0, povert\u00e0 e obbedienza. I vocazionisti lavorano in Italia, Brasile, Stati Uniti d'America, Argentina, Nigeria, Filippine, India, Madagascar, Colombia, Ecuador, Cile, Indonesia, Galles e Inghilterra.\nAlla famiglia vocazionista appartengono anche altri due istituti fondati dallo stesso don Russolillo:\nAltri rami della famiglia vocazionista sviluppatisi negli ultimi anni sono:\nAl 31 dicembre 2014, la congregazione contava 76 case e 416 religiosi, 270 dei quali sacerdoti."}
{"id": "108110", "revid": "772477", "url": "https://it.wikipedia.org/wiki?curid=108110", "title": "The Wailers", "text": "The Wailers sono stati un gruppo reggae/rocksteady giamaicano, capitanato da Bob Marley. Il primo nome della band era \"The Wailing Wailers\", quand'ancora suonavano ska e rocksteady, agli albori della musica giamaicana, traendo ispirazione dagli Skatalites, orchestra skajazz di Kingston dove spiccava la figura del trombonista Don Drummond.\nStoria.\nGli esordi (1962 - 1964).\nGli Wailers lavorarono coi maggiori produttori dell'isola, da Coxsone Dodd a Lee Scratch Perry, con cui raffinarono il loro stile. Si narra che la prima canzone incisa con il nome di The Wailers fu registrata al mattino, incisa al pomeriggio e \"pompata\" la sera nei sound system di Mr. Dodd: la canzone era \"Simmer Down\", un invito alla calma e alla tranquillit\u00e0 in un ambiente come la Giamaica post-indipendentista, tutt'altro che calma e tranquilla.\nSempre la leggenda vuole gli Wailers a minacciare i gestori di una radio giamaicana perch\u00e9 i britannici, che gestivano comunque ancora tutto l'apparato radiofonico sull'isola, consideravano i Wailers pericolosi perch\u00e9 le loro canzoni risvegliavano l'anima rivoluzionaria della gente del ghetto.\nL'incontro con Lee \"Scratch\" Perry.\nQuando gli Wailers incontrarono Lee \"Scratch\" Perry avevano gi\u00e0 cambiato ritmo, convertendosi al reggae, ritmo anch'esso di derivazione ska, ma molto pi\u00f9 lento, secondo la leggenda proposto per la prima volta da Toots &amp; the Maytals con la canzone \"Do the reggay\".\nDalla collaborazione tra Perry e gli Wailers nacquero canzoni come la mitica \"Soul Rebel\". In questo periodo iniziano a far parte della band musicisti del calibro dei fratelli Carlton Barret e Aston \"Family Man\" Barrett, gi\u00e0 rispettivamente batterista e bassista degli Upsetters.\nIl successo e gli anni alla Island (1965 - 1974).\nIl primo straniero ad investire su di loro fu Chris Blackwell, proprietario della Island Records, che li scrittur\u00f2 come rock band giamaicana e che \"sporc\u00f2\" il loro sound, inserendo organi e chitarre elettriche vagamente distorte, elementi che adesso sono diventati tipici del reggae. Insomma modific\u00f2 qualcosa per poterli inserire nel mercato internazionale del rock, l'unico che sarebbe stato in grado di \"accettarli\".\nIl primo album prodotto dalla Island \u00e8 \"Catch a Fire\" e infatti l'inizio di \"Concrete Jungle\", la prima canzone dell'album, \u00e8 un tipico inizio rock anni settanta, con chitarre o organi che si intersecano fino al passaggio di Carlton Barrett alla batteria che ci introduce in una nuova epopea della musica. Il successo di questo album fu modesto. Per questo Blackwell mand\u00f2 in Giamaica un'inviata della Island per seguirli da vicino nella stesura del loro nuovo album. Non volevano sprecare tale potenziale.\nL'album che usc\u00ec fu poi \"Burnin\"', disco di discreto successo. Dopo quest'album il trio Marley-Tosh-Livingston (Bunny Wailer) si separ\u00f2: c'\u00e8 chi sostiene che fosse per via della troppa importanza data dal pubblico a Bob Marley, c'\u00e8 chi dice che sia stato per divergenza di obiettivi, chi per paura da parte di Tosh e Livingston di uscire dall'isola.\nBob Marley &amp; The Wailers (1974 - 1981).\nDa quel momento si comincia a parlare di nuovo di Bob Marley &amp; The Wailers. Il primo album \u00e8 \"Natty Dread\", contenente \"No Woman, No Cry\", primo disco con le I-Threes, gruppo femminile fondato da Rita Marley, che facevano da band di supporto ai Wailers ed allo stesso tempo ne erano un sottoinsieme. Col passare del tempo il nome Wailers viene \"declassato\" e nel pronunciarlo si pensa a quei musicisti che lavorarono con Marley da l\u00ec alla fine dei suoi giorni.\nGli anni successivi.\nTutt'oggi i Wailers continuano a suonare in memoria del loro leader scomparso prematuramente, grazie all' energia di Aston Barrett, bassista e ultimo rimasto attivo della band. Barrett ha anche collaborato con alcuni dei maggiori artisti reggae odierni, come per esempio Alpha Blondy, ma ha anche suonato negli album di Peter Tosh e di tanti suoi colleghi giamaicani.\nComponenti e collaboratori.\nComponenti storici degli Wailers\nAltri membri\nComponenti solo come Bob Marley &amp; The Wailers\nDiscografia.\nThe Wailers\nBob Marley &amp; The Wailers"}
{"id": "108111", "revid": "9177", "url": "https://it.wikipedia.org/wiki?curid=108111", "title": "Elisabetta d'Austria-Ungheria", "text": ""}
{"id": "108116", "revid": "767487", "url": "https://it.wikipedia.org/wiki?curid=108116", "title": "Tefnut", "text": "Tefnut (anche Tefnetium o Tephnis; in greco \"Tephnis\"), \u00e8 una divinit\u00e0 egizia della religione dell'antico Egitto appartenente alla grande Enneade di Eliopoli.\nNacque, come suo fratello e sposo Shu, dallo sperma o mucosa di Atum, il creatore. Tefnut e Shu formano la prima coppia divina. Tefnut \u00e8 il simbolo dell'umidit\u00e0 e Shu quello dell'aria; rappresentano con i loro due figli, Geb (la terra) et Nut (il cielo), i quattro elementi primordiali.\nTefnut, associata anche alla pioggia ed alle nuvole, simboleggia l'acqua ed il suo potere creatore. Era citata nei \"Testi delle Piramidi\", come colei che dissetava i defunti.\nEra adorata ad Ossirinco e l'iconografia la rappresenta, per sincretismo con Sekhmet, come una donna con testa leonina, disco solare ed ureo. A Leontopoli, Shu e Tefnut erano venerati sotto forma di una coppia di leoni.\nTefnut \u00e8 anche la personificazione della dea lontana, assumendo l'aspetto e gli attributi delle dee pericolose e incarnando l'occhio di Ra, il ciclo del sole che brucia e devasta. \nSecondo il mito, Tefnut, figlia del sole, fugg\u00ec nel deserto della Nubia, dove lasci\u00f2 libero corso alla sua ferocia. Ra incaric\u00f2 Thot di andarla a riprendere e, ritrovato il suo aspetto benefico, Tefnut torn\u00f2 in Egitto."}
{"id": "108118", "revid": "37401", "url": "https://it.wikipedia.org/wiki?curid=108118", "title": "Stagno (metallo)", "text": ""}
{"id": "108119", "revid": "2176804", "url": "https://it.wikipedia.org/wiki?curid=108119", "title": "Trascrizione (biologia)", "text": "In biologia molecolare, la trascrizione \u00e8 il processo mediante il quale le informazioni contenute nel DNA vengono trascritte enzimaticamente in una molecola complementare di RNA. Concettualmente, si tratta del trasferimento dell'informazione genetica dal DNA all'RNA. Nel caso in cui il DNA codifichi una o pi\u00f9 proteine, la trascrizione \u00e8 l'inizio del processo che porta, attraverso la produzione intermedia di un mRNA, alla sintesi di peptidi o proteine funzionali.\nLa trascrizione presenta un meccanismo di controllo della fedelt\u00e0 (o \"proofreading\"), ma esso \u00e8 molto meno efficace di quelli legati alla replicazione del DNA; lo stesso meccanismo di sintesi dell'RNA, nel quale l'enzima RNA polimerasi ha un ruolo centrale, comporta un numero di errori decisamente maggiore.\nCome per la replicazione del DNA, la trascrizione procede in direzione 5' \u2192 3'. Pi\u00f9 precisamente, il filamento lungo il quale il DNA viene \"scandito\", detto filamento stampo, \u00e8 percorso dall'enzima in direzione 3' \u2192 5'. Il nuovo filamento di RNA, identico (a meno della ovvia differenza della pirimidina, l'uracile, complementare alla timina) al \"filamento senso\", viene sintetizzato a partire dal suo 5'.\nAspetti generali.\nLa trascrizione avviene attraverso particolari enzimi detti genericamente \"RNA polimerasi\". Tali proteine sono spesso denominate \"RNA polimerasi DNA-dipendenti\", dal momento che producono una molecola di RNA a partire da una di DNA. Tali enzimi utilizzano ribonucleotidi trifosfati (ovvero nucleotidi con tre gruppi fosfato) per formare l'RNA. Durante il processo, dai nucleosidi trifosfati vengono rimossi due gruppi fosfato per formare un legame covalente tra un nucleotide e quello successivo.\nLa RNA polimerasi si lega al DNA solo presso particolari sequenze, dette \"promotori\", che non sono trascritte. Dal promotore iniziano a inserirsi i nucleotidi trifosfato per formare una sequenza di nucleotidi che sar\u00e0 complementare al filamento di DNA in via di trascrizione. Dopo l'individuazione del promotore, la RNA polimerasi rende il DNA adatto alla trascrizione. Il filamento di RNA inizia quindi ad allungarsi, attraverso l'aggiunta di un nucleotide per volta. Il primo nucleotide del neofilamento di RNA trattiene i tre gruppi fosfato mentre quelli successivi vengono privati di due gruppi fosfato attraverso una reazione esoergonica.\nQuando, durante la trascrizione nel DNA, si incontrano particolari sequenze di basi (poste solitamente alla fine di ogni gene), la trascrizione termina.\nTrascrizione nei procarioti.\nNei procarioti, la macchina trascrizionale \u00e8 costituita dall'enzima multimerico RNA polimerasi, dal \u03c3 indispensabile per il riconoscimento del promotore e da eventuali altri fattori di trascrizione. L'assemblaggio di tutto il complesso di trascrizione basale segue delle fasi ben precise: tutto inizia dalla subunit\u00e0 \u03b1 (alfa) che contatter\u00e0 la subunit\u00e0 \u03b12 (alfa2); tale dimero (o pi\u00f9 correttamente eterodimero) ha gi\u00e0 la capacit\u00e0 di legare il DNA anche se in maniera aspecifica; insieme promuovono l'assemblaggio del complesso. A questo punto si legano le subunit\u00e0 catalitiche \u03b2 e \u03b2'; la subunit\u00e0 \u03b2' partecipa al legame aspecifico della polimerasi con il DNA, mentre la subunit\u00e0 \u03b2 \u00e8 la responsabile della vera e propria sintesi della molecola di RNA, che si former\u00e0 secondo lo schema d'appaiamento citosina-guanina (C-G) e viceversa, timina-adenina (T-A) e adenina-uracile (A-U); il filamento di RNA infatti incorpora l'uracile al posto della timina.\nAssemblaggio dell'oloenzima.\nUna volta formata, l'RNA polimerasi non \u00e8 capace di riconoscere direttamente il promotore; per questo \u00e8 necessaria la subunit\u00e0 \u03c3 (sigma), che prende parte nei pi\u00f9 importanti processi di regolazione della trascrizione nei procarioti. Altro fondamentale fattore per l'assemblaggio \u00e8 una proteina detta \"Catabolite Activating Protein\" (abbreviata come CAP o CRP), che legandosi nella sequenza consenso 35 nucleotidi a monte del sito di inizio (detta \"sequenza -35\", formata dalla sequenza TTGACA), fa assumere al promotore la corretta topologia affinch\u00e9 l'RNA polimerasi possa creare un legame stabile col DNA. La CAP infatti interagisce con l'oloenzima sia a livello di \u03c3 sia a livello del dominio carbossi terminale di \u1f70.\nDal complesso chiuso al complesso aperto.\nLa CAP \u00e8 legata alla sequenza consenso posta a -35 e ricca in AT e distorce il DNA. Anche grazie a questa distorsione \u03b4 contatta un'ampia regione del promotore in un modo tale da reclutare l'RNA polimerasi, che a questo punto comincia a fare le necessarie connessioni per la lettura del filamento senso (5'-&gt; 3') e quindi sintetizzare l'ibrido DNA-RNA lungo 9-10 paia di basi. Ma l'evento che d\u00e0 il via alla reazione deve essere la denaturazione locale del DNA a formare la cosiddetta bolla di trascrizione. In passato si pensava che ci\u00f2 fosse indotto dalla particolare distorsione generata da tutti i fattori con cui il DNA interagisce, primo fra tutti CAP. In realt\u00e0 l'apertura del DNA non avviene a -35 come ci si aspetterebbe vista la minore stabilit\u00e0 locale del DNA (ricco in quel punto di AT), ma pi\u00f9 a valle a circa -10 (sequenza TATAAT detta \"Pribnow box\" o \"TATA box\"). Il segnale di apertura (melting del promotore) \u00e8 indotto da un attivatore esterno capace di fosforilare la subunit\u00e0 \u1f702 nel dominio carbossiterminale (\u1f70-CTD). Tale dominio si comporta come una sorta di pannello di controllo di tutta la trascrizione: il suo stato pi\u00f9 o meno fosforilato infatti regola non solo la fase iniziale ma anche quella di allungamento e di terminazione.\nChiamato anche complesso Binario, binario perch\u00e9 formato dal DNA ed RNA polimerasi\nEsso pu\u00f2 essere chiuso o aperto\nChiuso: processo reversibile,la RNA polimerasi pu\u00f2 staccarsi dal promotore, ma nei casi in cui ci\u00f2 non avviene esso subisce una modifica conformazionale ovvero una isomerizzazione.Il legame ad H esistente fra A e T (adenina-timina) si spezza.La bolla di trascrizione si estende dalla sequenza -10 al +4.\nAperto: Per la formazione della bolla di trascrizione. \nA Questo punto la Rna polimerasi presenta nel sito attivo il primo nucleotide da trascrivere e da qui l'avvio della trascrizione.\nAvvio della trascrizione.\nA questo punto la polimerasi pu\u00f2 cominciare a leggere il DNA e ad appaiare le corrette basi azotate al fine di sintetizzare il trascritto primario (RNA non ancora processato). Questa fase della \"messa a registro\" \u00e8 la pi\u00f9 critica al punto che l'inizio della sintesi segue diversi inizi abortivi in cui l'RNA polimerasi non riesce a sintetizzare un filamento di RNA tanto lungo da far cambiare conformazione a tutto il processo.\n\u00c8 indispensabile infatti che avvenga un cambiamento conformazionale di tutto il complesso, il fattore \u03c3 che \u00e8 servito a far riconoscere il promotore deve staccarsi, i legami che l'RNA polimerasi faceva col DNA devono diventare aspecifici, cos\u00ec come CAP non \u00e8 pi\u00f9 necessaria.\nProbabilmente il tutto viene indotto dall'allungamento dell'ibrido RNA-DNA che nel momento in cui supera quelle 9-10 paia di basi crea un ingombro sterico tale da indurre il rilascio di tutti gli altri fattori.\nAllungamento.\nPerch\u00e9 l'allungamento possa verificarsi il fattore \u03c3 deve lasciare l'RNA polimerasi, poich\u00e9 aumentandone l'affinit\u00e0 per il promotore gli impedisce di allontanarsi da questo e di proseguire il suo cammino lungo il DNA da trascrivere. Questo \u00e8 un momento delicato per tutto il processo e non sono rari \"inizi abortivi\" che si riferiscono all'abbandono della catena da parte dell'enzima entro l'aggiunta dei primi nove nucleotidi all'acido nascente. Terminati gli eventi abortivi, l'enzima perde i contatti dal -55 a -35 cos\u00ec l'enzima copre soltanto 50 basi. Quando la catena raggiunge 15-20 nucleotidi l'enzima compie un'altra transizione e forma il complesso di allungamento coprendo 30- 40 basi. Man mano che l'enzima procede nella trascrizione il DNA si deve svolgere pi\u00f9 a valle e deve riavvolgersi a monte del sito di trascrizione, si forma cos\u00ec un tratto di circa 12 basi ibrido DNA- RNA. L'allungamento \u00e8 in direzione 5'\u2192 3' grazie all'attacco nucleofilo da parte dell'estremit\u00e0 3' -OH della catena neoformata verso il ribonucleotide trifosfato precursore che deve essere aggiunto, e pi\u00f9 precisamente sul P in \u03b1 liberando pirofosfato.\nTerminazione.\nI segnali di terminazione sono nella sequenza di DNA, ma espletano la loro funzione solo quando sono trascritti in mRNA. Essi possono indurre l'RNA di nuova sintesi ad assumere una struttura secondaria (generalmente delle forcine di terminazione) tale da destabilizzare e far staccare la Polimerasi, nel caso dei terminatori intragenici. La struttura a forcina si forma grazie all'elevata presenza di guanine e citosine che instaurano tra loro tre legami ad idrogeno. Questa sequenza viene anche stabilizzata da legami ad idrogeno dovuti ad appaiamenti non convenzionali. A valle della zona a forcina che si \u00e8 formata si trova una sequenza di poliU: questo significa che sul DNA \u00e8 presente una sequenza di poliA, e poich\u00e9 l'appaiamento tra A ed U \u00e8 il pi\u00f9 debole che si possa avere, il distacco dell'mRNA del DNA, e la conseguente terminazione della trascrizione viene favorita. \nSe il terminatore non \u00e8 sufficientemente forte da promuovere da solo la terminazione, e questo pu\u00f2 accadere quando non \u00e8 presente la zona poliU, risulta essere necessaria una sequenza che ha un'alta affinit\u00e0 per la proteina RHO, un fattore di terminazione intergenica che stacca letteralmente dal complesso di trascrizione il trascritto primario. RHO si attacca all'mRNA in determinati punti che prendono il nome di RUT, RHO UTilization. Raggiunge la polimerasi e promuove il distacco del DNA quando la polimerasi si sofferma su un terminatore o quando i ribosomi si staccano per la presenza di un codone di terminazione e lasciano lo spazio necessario a RHO per legarsi all'mRNA.\nRegolazione nei Procarioti.\nLivelli e meccanismi di regolazione.\nQuattro sono i livelli di regolazione nei procarioti:\nScelta dei promotori da parte della subunit\u00e0 sigma dell'RNA-polimerasi.\nLa subunit\u00e0 sigma ha il compito di riconoscere sequenze di nucleotidi chiamate \u201cconsenso\u201d in una regione di DNA compresa circa tra \u201370 e +30 rispetto all'inizio vero e proprio della trascrizione. Tale regione \u00e8 detta Promotore. \n\u03c3 alternativi vengono di volta in volta sintetizzati ex novo o attivati attraverso modifiche conformazionali causate da particolari condizioni fisiche come stress metabolico o termico.\nIl primo esempio di geni attivati con questo meccanismo sono quelli che codificano le proteine da shock termico in questo caso si attiva il \u03c354 che permette all'RNA Polimerasi di riconoscere il promotore dei geni che codificano le proteine Hsp.\nOltre alla subunit\u00e0 sigma, che riconosce due specifiche sequenze consenso a circa \u201310 (TATAAT, TATA box) e \u201335 (TTGACA); per alcuni geni anche le subunit\u00e0 alfa possono interagire con una regione di promotore chiamata elemento UP (Upstream Promoter) ricco di AT presente tra \u201360 e \u201340. La velocit\u00e0 e la processivit\u00e0 con cui la RNA polimerasi trascriver\u00e0 il gene successivo al promotore dipende dalla minore o maggiore coincidenza delle sequenze reali con quelle \"ottimali\" descritte sopra.\nRegolazione trascrizionale di primo livello.\nDi seguito o nelle vicinanze del promotore possono essere presenti siti a cui si legano repressori proteici, dunque anche se il promotore permettesse l'attacco della RNA-polimerasi, essa non potr\u00e0 agire finch\u00e9 il repressore non viene rimosso dalla doppia elica a seguito del legame con molecole specifiche. Tale meccanismo \u00e8 detto Regolazione negativa.\nRegolazione trascrizionale di secondo livello.\nSpesso, il semplice riconoscimento delle sequenze consenso non \u00e8 sufficiente affinch\u00e9 l'RNA polimerasi trascriva in modo efficiente e veloce il gene. A questo proposito intervengono altre proteine che interagendo con siti del DNA aumentano l'affinit\u00e0 della regione per la RNA-polimerasi. Il tutto risulta in una regolazione positiva della Trascrizione.\nRegolazione co-trascrizionale.\nMentre la trascrizione \u00e8 gi\u00e0 in atto, pu\u00f2 crearsi o meno un complesso di terminazione che stacca precocemente la RNA-polimerasi, producendo un RNA non funzionale. Tale meccanismo \"attenua\" l'efficacia della trascrizione.\nTrascrizione negli eucarioti.\nDato l'elevato numero di geni presenti in un organismo eucariote, la trascrizione \u00e8 un meccanismo molto pi\u00f9 complesso perch\u00e9 necessita di un sistema di regolazione che agisca su pi\u00f9 livelli.\nUna prima notevole differenza sta proprio nelle RNA Polimerasi, esse infatti vengono suddivise in tre categorie in funzione dell'ambito genetico in cui lavorano. L'RNA polimerasi I presente nel nucleolo \u00e8 capace di trascrivere i geni per tre dei quattro rRNA ovvero 5.8S, 18S e 28S.\nL'RNA Polimerasi II che si trova nel nucleoplasma (parte di nucleo che non contiene il nucleolo) trascrive gli mRNA, i miRNA, i siRNA, alcuni snoRNA e snRNA. Tra gli snRNA figurano U1, U2, U4, U5 e U6 facenti parte di ribozimi coinvolti nell'assemblaggio dello spliceosoma per la maturazione dei trascritti primari. Infine l'RNA Polimerasi III che si trova nel nucleoplasma trascrive l'rRNA 5S, tutti i geni dei tRNA e alcuni snRNA. Tutto ci\u00f2 ci d\u00e0 delle significative indicazioni della complessit\u00e0 del genoma eucariotico tale da giustificare la presenza di tre RNA Polimerasi e di conseguenza come queste tre classi abbiano dei sistemi di regolazione molto eterogenei.\nPrima fase: legame con la TBP.\nNegli eucarioti, a differenza dei procarioti, il DNA \u00e8 fortemente ripiegato nella cromatina che a sua volta \u00e8 strutturata in modo complesso e renderebbe difficile qualunque intervento sul DNA senza un meccanismo apposito di svolgimento. Nel complesso costituito da circa un centinaio di subunit\u00e0 proteiche responsabile della trascrizione eucariotica sono compresi alcuni complessi di rimodellamento della cromatina e svariati enzimi che modificano gli istoni agendo sull'epigenoma. I complessi di rimodellamento della cromatina agiscono svolgendo la fibra di cromatina da 30\u00a0nm costituita da un solenoide di nucleosomi per poi agire sul nucleosoma stesso con l'aiuto di chaperonine degli istoni rimuovendo temporaneamente i due dimeri degli istoni H2A-H2B dall'ottamero e facendovi quindi rimanere solo il tetramero H3-H4. Altri complessi di rimodellamento della cromatina svolgono temporaneamente il DNA dal corrispondente nucleosoma rendendolo disponibile per la trascrizione. Le operazioni svolte dai vari complessi di rimodellamento della cromatina consumano ATP. Eventuali modificazioni agli istoni (in particolare alle loro code) possono essere effettuate dagli enzimi modificatori degli istoni (HAT, HDAC, DNMT e altri).\n\u00c8 arduo stabilire come si susseguono gli eventi che portano alla trascrizione di un gene, dal momento che sono possibili variazioni nei tempi d'assemblaggio dei vari fattori proteici in base alle sequenze di DNA che si devono trascrivere, alle sequenze consenso e ad altri fattori. Convenzionalmente la trascrizione genica inizia quando a livello del promotore si assembla una classe di proteine nota come fattori generali di trascrizione della Polimerasi II (TFII). Il compito di queste proteine \u00e8 di segnalare alla RNA Polimerasi II la collocazione del promotore su un dato gene e le sue sequenze consenso, stabilizzarla in loco, aprire la doppia elica di DNA, attivare la RNA Polimerasi II e svolgere tutte quelle funzioni che garantiscono un corretto inizio del processo di trascrizione. Ci sono cinque fattori generali di trascrizione essenziali: TFIIB, TFIID, TFIIE, TFIIF e TFIIH. TFIID \u00e8 descritto come il primo ad entrare in gioco, si tratta di un grosso complesso proteico formato da 12 subunit\u00e0, tra queste particolarmente importante \u00e8 la subunit\u00e0 TBP (\"TATA binding protein\"). La TBP si lega a livello del TATA-box, una sequenza consenso presente a monte di molti geni generalmente ad una distanza di 25-30 nucleotidi dal punto di inizio della trascrizione. La sua funzione \u00e8 quella di produrre due forti piegature al DNA (o kink) a che inducono in questo punto un angolo di circa 80\u00ba. Questo forte angolo non sar\u00e0 la causa dell'apertura del promotore (o melting) ma ha la funzione di allargare i solchi maggiori al fine di favorire una migliore interazione delle altre proteine del complesso di attivazione basale. Tutto ci\u00f2 vale solo nei geni con l'elemento TATA e solo se non ci sono meccanismi di attivazione a monte di tutto ci\u00f2. Le restanti subunit\u00e0 TAF di TFIID riconoscono altre sequenze consenso minori presso il punto d'inizio della trascrizione e regolano il legame alla TATA-box da parte di TBP.\nSeconda fase: assemblaggio del complesso DAB.\nIn realt\u00e0 la TBP intercetta la sequenza TATA spesso legata ad altri fattori chiamati TAF's, e in questa forma viene chiamata TFIID (\u201cTBP+TAF's\u201d = TFIID) per formare il complesso di inizio preliminare. A questo punto la topologia del DNA \u00e8 tale da poter reclutare altri fattori di trascrizione ovvero il TFIIA e il TFIIB. Tale complesso trimerico TBP TFIIA TFIIB \u00e8 chiamato anche DAB.\nIl complesso DAB cos\u00ec assemblato \u00e8 capace di legare un quarto fattore di trascrizione che porta con s\u00e9 la RNA Polimerasi II che \u00e8 TFIIF, questo \u00e8 formato da 3 proteine chiamate RAP 30, RAP 74 e RAP 38 (che fa parte in realt\u00e0 anche di TFIIS) alcune di esse hanno delle forti omologie con il fattore s procariotico e questo ci fa capire come la funzione di TFIIF \u00e8 quella di permettere il riconoscimento del promotore alla RNA Polimerasi II anche se in questo caso il quadro \u00e8 ben pi\u00f9 complesso.\nTerza fase: superamento dello stallo.\nQuando TFIIF porta la RNA Polimerasi II sul promotore essa interagisce con delle a- eliche in posizione carbossi terminali alla TBP. Tale interazione richiama sulla TBP altri 2 fattori di trascrizione la TFIIE e TFIIH, quest'ultima ha sia attivit\u00e0 elicasica che attivit\u00e0 chinasica sulla RNA Polimerasi II, queste reazioni causano rispettivamente un allargamento della bolla di trascrizione e un cambiamento conformazionale alla RNA Polimerasi II che se opportunamente fosforilata nella regione C-Terminale supera la fase di stallo e inizia a diventare processiva.\nQuarta fase: pulizia del promotore e allungamento.\nNonostante ci\u00f2 nelle prime fasi la velocit\u00e0 di trascrizione non pu\u00f2 essere elevata a causa delle ancora forti interazioni con tutti gli altri fattori ancora legati alla RNA Polimerasi II. La fase di pulizia del promotore avviene grazie al rilascio del DAB e di TFIIF che avevano inizialmente il solo ruolo di stabilizzare il complesso di inizio. Tale rilascio avviene grazie a opportune fosforilazioni/defosforilazioni della RNA Polimerasi II a livello del dominio C-Terminale che potremmo definire una sorta di pannello di controllo su cui accedono molti altri regolatori della trascrizioni sia in fasi precoci che tardive.\nLe reazioni delle RNA polimerasi sono all'equilibrio.\nNell'operazione di allungamento del filamento di RNA, le RNA polimerasi catalizzano la seguente reazione di polimerizzazione\nTrattandosi di una reazione all'equilibrio, le polimerasi possono fare una pausa cinetica, non dovuto ad una vera e propria attivit\u00e0 di proofreading ma dal semplice fatto che esse catalizzano una reazione reversibile, termodinamicamente favorita in ambedue i sensi, quindi con \u0394g=0. La reazione viene spinta verso destra, mediante l'azione congiunta della pirofosfatasi che degrada il pirofosfato inorganico: attraverso il principio di Le Chatelier (o equilibrio mobile), infatti, diminuendo la concentrazione dei prodotti (in questo caso del pirofosfato inorganico), il sistema tender\u00e0 a consumare di pi\u00f9 i reagenti per trasformarli in prodotti e ripristinare l'equilibrio chimico. Nella fattispecie, la diminuzione del pirofosfato inorganico spinge il sistema a consumare rNTP per liberare di nuovo il pirofosfato spingendo la reazione verso destra. In conclusione la pausa cinetica della RNA polimerasi non \u00e8 dovut\u00e0 ad attivit\u00e0 di proofreading ma ad una mancata sincronia tra l'azione di polimerizzazione e quella di degradazione della pirofosfatasi.\nQuinta fase: terminazione.\nIl terminale 3' dell'RNA eucariotico \u00e8 definito da modifiche post-trascrizionali, in pratica l'RNA trascritto viene accorciato in seguito al taglio a livello di una specifica sequenza che si trova 20-30 nucleotidi a valle del sito di poliadenilazione (AAUAAA); immediatamente dopo il taglio una specifica polimerasi aggiunge al 3' del nuovo trascritto una coda di poli-A (ca. 200 nucleotidi).\nFunzioni della coda poli-A:\nRetrotrascrizione.\nPer \"retrotrascrizione\" (o \"trascrizione inversa\") si intende una trascrizione che non segue il cosiddetto dogma centrale della biologia molecolare, secondo il quale l'informazione genetica fluisce dal DNA, all'RNA, alle proteine. La retrotrascrizione \u00e8 infatti mediata dall'enzima trascrittasi inversa, che catalizza la sintesi di DNA complementare ad un RNA. Tale evento \u00e8 frequente nei virus a RNA (come l'HIV ed il virus del sarcoma di Rous, il primo ad essere stato scoperto), che sono in grado di replicarsi solo attraverso la conversione del loro genoma da RNA a DNA.\nRegolatori della trascrizione.\nCoattivatori e mediatori.\nIl Mediatore \u00e8 un complesso proteico di notevoli dimensioni molecolari, la cui composizione in termini di numero e specie di proteine non \u00e8 statico, ma al contrario \u00e8 variabile durante i vari momenti della trascrizione. Il mediatore, nelle diverse fasi, interviene mediando, appunto, le interazioni a lungo e a breve raggio tra gli elementi cis (es. Enhancer e Silencer) e l'apparato trascrizionale, e tra i fattori di trascrizione e la RNA Polimerasi.\nLa struttura dinamica del mediatore \u00e8 attualmente oggetto di studio.\nTAFs.\nLe TAF sono subunit\u00e0 del complesso TFIID che si legano ad elementi del promotore."}
{"id": "108127", "revid": "90900", "url": "https://it.wikipedia.org/wiki?curid=108127", "title": "PowerBuilder", "text": "Powerbuilder \u00e8 un linguaggio di programmazione RAD creato dalla Powersoft, che a met\u00e0 degli anni novanta \u00e8 stata acquisita dalla Sybase e dal 2010 \u00e8 integrata nella multinazionale tedesca SAP AG.\nDal 5 luglio del 2016, SAP e Appeon hanno siglato un accordo per cui Appeon diventer\u00e0 responsabile per lo sviluppo, la vendita, e il supporto di PowerBuilder.\nCaratteristiche.\n\u00c8 simile in molte cose a Visual Basic, ma fin dalla sua origine si \u00e8 sempre caratterizzato per la possibilit\u00e0 di effettuare una reale programmazione ad oggetti (ereditariet\u00e0, incapsulazione, polimorfismo).\nSe utilizzato per programmi client-server pu\u00f2 generare un unico eseguibile, oppure un eseguibile e del codice binario in file .PBD, oppure un eseguibile e DLL. Attualmente per lo sviluppo web genera codice .NET ma tramite Appeon \u00e8 in grado di generare codice Java. Con una adeguata progettazione \u00e8 possibile ottenere dallo stesso codice sia un applicativo client-server tradizionale che una applicazione web. Fra i due utilizzi ci sono alcune distinzioni in certi metodi e nella ereditariet\u00e0 di alcuni oggetti.\nIn Powerbulder si possono dichiarare OLE, chiamare direttamente i loro metodi e modificarne gli attributi, analogamente si possono chiamare metodi di DLL di sistema o di altre DLL scritte in altri linguaggi. Va fatta attenzione sulla conversione dei tipi di dati.\nIl punto di forza di Powerbuilder \u00e8 sempre stato nella gestione dei dati, mentre dal punto di vista elaborativo non ha mai raggiunto performance comparabili con quelli di pi\u00f9 diffusi linguaggi.\nNella gestione dei dati utilizza i \"datawindows\", una tecnologia brevettata sybase che effettua un \"binding\" (collegamento) fra i comandi SQL ed il layout visuale. La gestione disconnessa dei dati permette ottime performance anche in ambienti con molti utenti connessi. I \"datawindows\" permettono anche di utilizzare lo stesso programma su piattaforme DBMS diverse senza alcuna modifica al codice sorgente.\nPowerbuilder \u00e8 generalmente utilizzato nel settore finanziario negli Stati Uniti d'America, in Canada e nel Regno Unito, mentre in Italia ha sempre avuto una diffusione molto limitata ad eccezione delle applicazioni in ambiente sanitario per i Pronto Soccorso e laboratori di analisi.\nCon la versione 10 Sybase ha introdotto la possibilit\u00e0 di utilizzare i \"datawindow\" all'interno del framework .NET, ma solo per applicazioni Windows-Form.\nNel 2010 \u00e8 stata distribuita la versione 12, che consente di realizzare applicazioni WPF programmando con lo stesso paradigma degli oggetti nativo di Powerbuilder e con il linguaggio Powerscript.\nEsempio di codice.\n// Oggetto: dw_1\n// Evento: ue_sconto \n// Descrizione: Applico a tutte le righe della DW lo sconto digitato\nLong ll_r, ll_totr\nDec ld_pr, ld_sconto\nString ls_sconto\nls_sconto = Left(em_1.Text, Len(em_1.Text) - 1 )\nld_sconto = Dec( ls_sconto ) * .01\nll_totr = RowCount()\nFOR ll_r = 1 TO ll_totr\n ld_pr = Object.valore[ll_r]\n ld_pr -= ld_pr * ld_sconto\n Object.valore[ll_r] = ld_pr\nNEXT\nAcceptText()\nUpdate()\nQui sopra vediamo il codice di un evento per un oggetto di tipo datawindow. Le prime 4 righe sono dei commenti per la leggibilit\u00e0 del codice, subito dopo la dichiarazione di variabili locali di tipo diverso. La prima vera riga di codice legge, da un oggetto visuale di tipo maschera editabile em_1, il testo digitato dall'utente relativo ad uno sconto da applicare a tutte le righe. La seconda riga calcola il valore decimale dello sconto. Il metodo nativo dell'oggetto RowCount() ritorna in numero di righe dell'oggetto datawindow utilizzato nel ciclo FOR sottostante per calcolare ed applicare lo sconto.\nLe ultime due righe fissano tutte le variazioni scatenando eventuali eventi di validazione e controllo. Da notare che manca la chiamata alla COMMIT; necessaria per fissare definitivamente i dati nel Database.\nPowerbuilder accetta nel codice anche comandi SQL compresi cursori e chiamate a procedure. Questo sistema di programmazione mista va usato con molta parsimonia ed attenzione perch\u00e9 l'uso di dialetti SQL specifici pu\u00f2 limitare una delle caratteristiche principali dell'ambiente che permette di cambiare agevolmente DBMS senza la necessit\u00e0 di grosse modifiche al codice. Se per vari motivi si necessita l'utilizzo di SQL incorporato \u00e8 meglio usare un'architettura Model-View-Controller."}
{"id": "108132", "revid": "1873126", "url": "https://it.wikipedia.org/wiki?curid=108132", "title": "Preliminari sessuali", "text": "Nel comportamento sessuale umano, sono definiti preliminari sessuali tutte le forme di intimit\u00e0 fisica che, all'inizio di un incontro sessuale, servono a suscitare l'eccitazione sessuale propedeutica alla penetrazione o ad altre pratiche finalizzate a raggiungere l'orgasmo.\nI preliminari sessuali variano a seconda delle culture e delle psicologie individuali: possono essere considerati preliminari sessuali il bacio (specialmente il bacio alla francese e quelli sul corpo), le coccole e le carezze (soprattutto sulle zone erogene), toccare i genitali, la masturbazione reciproca, il sesso orale, l'interpretazione di ruoli sessuali e le pratiche fetish o BDSM.\nRuolo nella sessualit\u00e0 umana.\nIl ruolo dei preliminari nella sessualit\u00e0 umana \u00e8 stato compreso e sottolineato soltanto negli ultimi decenni, in particolare in seguito alla liberazione sessuale e al femminismo, in conseguenza dei quali si \u00e8 avuta una rivendicazione del diritto della donna al proprio piacere sessuale. Per la maggior parte delle donne, infatti, lo sviluppo dell'eccitazione richiede un tempo maggiore rispetto a quanto accade nell'uomo; allo stesso tempo, per la maggior parte delle donne, la penetrazione, laddove non sia preceduta dai preliminari, pu\u00f2 comportare fastidio fisico (se non propriamente dolore) e/o disagio psicologico, proprio per effetto di una ridotta eccitazione e carente lubrificazione vaginale.\nSono perci\u00f2 soprattutto le donne a richiedere o desiderare una maggiore attenzione del partner ai preliminari, che possono anche prolungarsi a lungo e comprendere non solo pratiche e comportamenti di tipo sessuale, ma anche forme di relazione di tipo pi\u00f9 romantico e sentimentale. Per alcune coppie, infatti, preliminari rispetto a un incontro sessuale possono essere considerati anche scambi puramente verbali, ovvero altri momenti piacevoli e distensivi, quali un bagno rilassante, una cena a lume di candela, o un massaggio.\nIn questo senso i preliminari acquistano un valore pi\u00f9 intrinsecamente culturale, anzich\u00e9 strettamente fisiologico e sessuale, estendendosi fino a ricomprendere l'intera intimit\u00e0 della coppia, di cui l'atto sessuale vero e proprio diviene l'elemento fisico conseguente e complementare."}
{"id": "108133", "revid": "9", "url": "https://it.wikipedia.org/wiki?curid=108133", "title": "Wailers", "text": ""}
{"id": "108135", "revid": "767487", "url": "https://it.wikipedia.org/wiki?curid=108135", "title": "The Wailers (gruppo musicale statunitense)", "text": "The Wailers \u00e8 un gruppo di rock statunitense, spesso considerato il primo gruppo di garage rock.\nComplesso strumentale, accompagnava abitualmente il cantante Robin Roberts.\nLa loro cover del 1961 di \"Louie Louie\", ottenne un notevole successo regionale e ispir\u00f2 altri gruppi dell'area di Seattle, in particolare The Kingsmen, che ne fecero un hit su scala planetaria, a registrare la medesima canzone. L'influenza del gruppo rese Seattle e le vicine citt\u00e0 di Tacoma e Olympia un centro musicale con una discreta influenza\nnazionale. Jimi Hendrix era un loro fan."}
{"id": "108136", "revid": "48846680", "url": "https://it.wikipedia.org/wiki?curid=108136", "title": "Radicali italiani", "text": ""}
{"id": "108139", "revid": "712828", "url": "https://it.wikipedia.org/wiki?curid=108139", "title": "Vieux", "text": "Vieux \u00e8 il nome di alcuni comuni francesi:"}
{"id": "108141", "revid": "4507", "url": "https://it.wikipedia.org/wiki?curid=108141", "title": "Sospensione (figura retorica)", "text": ""}
{"id": "108142", "revid": "599013", "url": "https://it.wikipedia.org/wiki?curid=108142", "title": "Premunizione", "text": ""}
{"id": "108144", "revid": "37401", "url": "https://it.wikipedia.org/wiki?curid=108144", "title": "Raddoppiamento", "text": ""}
{"id": "108145", "revid": "601933", "url": "https://it.wikipedia.org/wiki?curid=108145", "title": "Reiterazione", "text": ""}
{"id": "108149", "revid": "56620", "url": "https://it.wikipedia.org/wiki?curid=108149", "title": "Reticenza", "text": ""}
{"id": "108150", "revid": "547034", "url": "https://it.wikipedia.org/wiki?curid=108150", "title": "Metaplasmo", "text": "Il metaplasmo (dal verbo greco \u03bc\u03b5\u03c4\u03b1\u03c0\u03bb\u03ac\u03c3\u03c3\u03c9, \"trasformare\") \u00e8 un cambiamento nell'aspetto sonoro o grafico di una parola. \nRetorica.\nIn retorica pu\u00f2 designare l'aggiunta (prostesi, epentesi, epitesi), la soppressione (aferesi, sincope, apocope) o la permutazione (metatesi) di elementi grafici o sonori. Viene talvolta usato come figura retorica per produrre o intensificare particolari effetti (quali l'allitterazione, la paronomasia, la rima, l'assonanza, eccetera).\nLinguistica.\nIn linguistica designa il mutamento di categoria morfologica di una parola nel passaggio da una lingua a un'altra. Per esempio, il mutamento dal verbo latino \"cap\u0115re\" (\"prendere\", III coniugazione, tema in \"e\" breve) al verbo italiano \"capire\" (IV coniugazione, tema in \"i\" lunga)."}
{"id": "108152", "revid": "327773", "url": "https://it.wikipedia.org/wiki?curid=108152", "title": "Metasemema", "text": "Il metasemema (dal greco \u03bc\u03b5\u03c4\u03ac, che indica trasformazione, e \u03c3\u03b7\u03bc\u03b1\u03af\u03bd\u03c9, \u00absignificare\u00bb) \u00e8 il tipo di figura retorica che modifica il significato di una parola sul piano del contenuto. \nStruttura semantica.\nDue termini simili (detti lessemi) condividono sempre una serie di semi (ovvero di termini semantici) che li definiscono. Ciascuna serie di semi prende il nome di semema: si ha un metasemema ogni volta che una parola \u00e8 sostituita da un'altra avente stesso semema, ma che differisce per almeno un seme.\nEsempio: la parola \"matita\" (lessema) ha un semema costituito dai semi \"per scrivere\", \"con asta di grafite\", \"a forma di bastone\". La parola \"penna\" ha un semema che differisce da quello di \"matita\" poich\u00e9 sostituisce \"con asta di grafite\" con \"con cannula di inchiostro\".\nLe figure pi\u00f9 note di questo tipo sono la sineddoche, la metafora, la metonimia e l'ossimoro."}
{"id": "108155", "revid": "834", "url": "https://it.wikipedia.org/wiki?curid=108155", "title": "Vittoria (cascate)", "text": ""}
{"id": "108156", "revid": "112152327", "url": "https://it.wikipedia.org/wiki?curid=108156", "title": "Metatassi", "text": "La metatassi (dal greco \u03bc\u03b5\u03c4\u03ac \u00abmutamento\u00bb - \u03c4\u03ac\u03be\u03b9\u03c2 \u00abordine\u00bb; lett. \u00abtrasformazione della disposizione\u00bb) \u00e8 una figura retorica che consiste nel modificare la sintassi del discorso.\nLe metatassi si possono dividere in\nLa frase nominale, ottenibile per mezzo dell'ellissi, \u00e8 un tipo di metatassi molto comune nel linguaggio giornalistico, specialmente nei titoli.\nCuriosit\u00e0.\nIl linguista francese Lucien Tesni\u00e8re defin\u00ec 'metatassi' pure il cambiamento di struttura sintattica che avviene nel corso della traduzione da una lingua a un'altra (ad esempio, nel passaggio dalla forma attiva a quella passiva, oppure con l'inversione degli attanti o dei circostanti)."}
{"id": "108157", "revid": "14480", "url": "https://it.wikipedia.org/wiki?curid=108157", "title": "Dea Vittoria", "text": ""}
{"id": "108159", "revid": "126257", "url": "https://it.wikipedia.org/wiki?curid=108159", "title": "Six Feet Under", "text": "Six Feet Under \u00e8 una serie televisiva statunitense andata in onda sul network via cavo HBO dal 3 giugno 2001 al 21 agosto 2005 riscuotendo grande successo, negli Stati Uniti cos\u00ec come in molti altri paesi. La fine anticipata della serie \u00e8 stata voluta dall'autore Alan Ball (gli ascolti sono stati alti sino all'ultimo episodio).\nIl titolo fa riferimento alla profondit\u00e0 a cui s'interra una bara negli Stati Uniti (6 piedi, pari a 1,83 metri).\nIn Italia le prime due stagioni della serie vennero trasmesse in prima visione e in seconda serata su Italia 1 nel 2004; la terza fu trasmessa nel 2005 in chiaro da Italia 1 e a pagamento su Fox. Nel 2008 Cult ha trasmesso in prima visione la quarta e quinta stagione. Queste ultime sono state mandate in onda in chiaro su Iris rispettivamente nel 2008 e nel 2009.\nTrama.\nNate Fisher \u00e8 il figlio di un impresario funebre che, in seguito alla morte del padre, decide a malincuore di diventare socio dell'azienda di famiglia insieme al fratello David. Il nucleo familiare include la madre Ruth e la sorella Claire. Gli altri personaggi principali sono l'impresario e amico di famiglia Federico Diaz, la fidanzata di Nate, Brenda Chenowith e il fidanzato di David, Keith Charles.\nDa un certo punto di vista, la serie si pu\u00f2 collocare nel genere drammatico convenzionale, trattando temi come la famiglia, le relazioni, l'infedelt\u00e0 e la religione. Tuttavia, allo stesso tempo, \u00e8 soprattutto una serie incentrata sull'argomento della morte, indagata su molteplici livelli (personale, religioso e filosofico). Ogni episodio inizia con un decesso - le cui cause vanno dall'annegamento, all'attacco di cuore, alla sindrome della morte improvvisa del lattante - in base al quale viene stabilito il tono della puntata, permettendo ai personaggi di riflettere sulle proprie fortune e sventure. Lo show possiede, oltretutto, una forte dose di humor nero e surrealismo.\nSpesso la trama si dipana mostrando le conversazioni immaginarie tra uno dei personaggi e la persona morta all'inizio dell'episodio. A volte, tali dialoghi si svolgono con defunti ricorrenti, come Nathaniel Fisher Senior. Il creatore del telefilm Alan Ball ha affermato che essi rappresentano il monologo interiore dei personaggi esposto in forma di conversazione esterna anche se, in alcune occasioni (come l'apparizione di Nathaniel Fisher Senior alla fine dell'ultimo episodio della prima stagione) i defunti interagiscono fra di loro. L'insieme dei dialoghi con le persone defunte \u00e8 legato anche al genere del realismo magico.\nAccoglienza.\nLa serie \u00e8 accolta con critiche positive ed ottiene un ottimo riscontro da parte del pubblico. Riceve una votazione di 8,7/10 sul sito IMDb rientrando nella lista delle serie TV con votazioni pi\u00f9 alte.\n\"Six Feet Under\" fa registrare ottimi ascolti alla rete televisiva HBO con ascolti medi compresi tra i 4 ed i 6 milioni di telespettatori per stagione.\nNei cinque anni di messa in onda il telefilm ha ricevuto diversi premi e nomination: 1 AFI Award, 1 Art Directors Guild, 1 Australian Film Institute Award, 3 BMI Film &amp; TV Awards, 1 British Comedy Awards, 3 Casting Society of America Awards, 1 Cinema Audio Society Award, 1 Costume Designers Guild Award, 1 Directors Guild of America Award, 3 GLAAD Media Awards, 3 Golden Globe, 2 Hollywood Makeup Artist and Hair Stylist Guild Award, 3 Imagen Foundation Awards, 1 International Horror Guild Award, 1 Monte-Carlo TV Festival, 2 Motion Picture Sound Editors Awards, 1 Producers Guild of America Awards, 1 Peabody Award, 9 Emmy, 1 Prism Award, 1 Royal Television Society, 3 Screen Actors Guild Awards, 1 Television Critics Association Award, 3 nomination ai Grammy, una ai Teen Choice Awards, 4 ai Satellite Awards, 4 ai Writers Guild of America Awards ed una agli Young Artist Awards.\nPer questi motivi la serie viene inserita nella lista dei 100 migliori telefilm della rivista TIME nel 2007."}
{"id": "108160", "revid": "339392", "url": "https://it.wikipedia.org/wiki?curid=108160", "title": "AC Fiorentina", "text": ""}
{"id": "108162", "revid": "124283871", "url": "https://it.wikipedia.org/wiki?curid=108162", "title": "Enumerazione (figura retorica)", "text": "L'enumerazione (dal latino \"enumerat\u01d0o -\u014dnis\", derivato da \"enumer\u0101re\", \u00abenumerare, contare\u00bb), chiamata anche elenco o enumeratio, \u00e8 una figura retorica di chiarificazione semantica che consiste nel congiungere una serie di parole o sintagmi tramite asindeto o polisindeto.\nL'enumerazione pu\u00f2 essere \"anticipatoria\" o \"ricapitolativa\", a seconda se viene collocata prima o dopo il concetto a cui si riferisce.\nSono forme di enumerazione l\"'accumulazione\", che consiste nell'accostare una serie di elementi in modo ordinato o caotico, ma senza congiunzioni, e la \"distribuzione\", che invece separa i termini con complementi, apposizioni o attributi. Sono casi particolari di enumerazione anche la reiterazione e l'anafora.\nL'enumerazione \u00e8 molto usata anche in pubblicit\u00e0, quando vengono elencate le caratteristiche di un prodotto.\nEsempi:"}
{"id": "108164", "revid": "834", "url": "https://it.wikipedia.org/wiki?curid=108164", "title": "Protesi (linguistica)", "text": ""}
{"id": "108166", "revid": "1652635", "url": "https://it.wikipedia.org/wiki?curid=108166", "title": "Beatlemania", "text": "La Beatlemania \u00e8 stato un fenomeno sociologico e di antropologia culturale diffusosi negli anni sessanta.\nFenomeno senza precedenti, \u00e8 consistito nell'adorazione incondizionata per il gruppo musicale dei Beatles al di l\u00e0 di estrazione sociale, cultura, sesso ed et\u00e0; si manifestava con euforia, crisi isteriche, urla, pianti, svenimenti, assembramenti di folla e consumo frenetico di oggettistica riguardante il gruppo.\nL'analisi della Beatlemania ha contribuito allo sviluppo di alcuni settori del marketing e della comunicazione di massa come il \"merchandising\", il \"branding\" ed il \"fandom\".\nNomenclatura.\nLa paternit\u00e0 del termine, derivato dal nome del gruppo musicale dei \"Beatles\" e da \"mania\", \u00e8 reclamata da Andi Lothian, un promoter musicale britannico che sostiene di averlo usato per primo parlando con un reporter durante il concerto dei Beatles tenuto a Caird Hall durante un minitour in Scozia il 7 ottobre 1963, e la parola comparve su carta stampata sul \"The Daily Mirror\" del 2 novembre 1963 in un articolo sul concerto tenuto il giorno precedente a Cheltenham. Secondo un'altra versione, il termine fu coniato dopo l'esibizione del gruppo al programma televisivo \"Val Parnell's Sunday Night at the London Palladium\", seguito da un pubblico di quindici milioni di spettatori, il 13 ottobre del 1963.\nL'accostamento \"NomeGruppo/cantante - mania\" \u00e8 stato adattato in seguito per indicare fenomeni analoghi relativi ai Bay City Rollers negli anni settanta, ai Duran Duran negli anni ottanta, ai Take That negli anni novanta e alle Spice Girls.\nOrigini sociali.\nSi pu\u00f2 dire che tutto sia nato grazie alla \"minacciosa\" vita quotidiana che chiunque (in America, ma anche in Europa) viveva intorno alla fine degli anni cinquanta. Il boom economico aveva fatto entrare la radio in ogni salotto americano, e le famiglie ci si riunivano intorno, come se fosse il nuovo focolare domestico. E per radio, in un ambiente familiare \u2013 in cui, cio\u00e8, tutta la famiglia stava riunita \u2013 venivano trasmesse canzoni per tutti. Il target era molto ampio: era molto facile trovare ragazzini il cui sogno era quello di cantare come Frank Sinatra o Tony Bennett.\nVoltate le spalle alla seconda guerra mondiale e con la guerra fredda un po' meno incombente, grazie ad un'opulenza familiare sempre maggiore, anche i giovanissimi iniziarono a perseguire una identit\u00e0 sociale e a richiedere una serie di diritti di categoria. Aspiravano a contare socialmente, a consumare, a prendere autonomamente decisioni sulle loro scelte, sui loro gusti, e soprattutto cercavano forti emozioni che li facessero uscire da quel limbo di noia e di prevedibilit\u00e0 che la societ\u00e0 post bellica sembrava prospettare loro.\nNell'ambiente musicale, furono i fans di Frank Sinatra ad emettere per primi urla e a manifestare stati di alterazione durante le fugaci apparizioni pubbliche del loro idolo davanti ad un albergo, ad una stazione o ad un aeroporto.\nL'avvento del rock and roll diede un'accelerazione al fenomeno. La prima apparizione all\"'Ed Sullivan Show\" di Elvis Presley scaten\u00f2 i teenager (il nome con cui verranno chiamati d'ora in avanti i giovani), e l'industria culturale da quel momento inizi\u00f2 a produrre spot, film e dischi indirizzati specificamente ai giovani. I teenager diventarono un target del mondo produttivo.\nI Beatles sfondarono in Gran Bretagna ed arrivarono in America (nel 1964) proprio mentre questo fenomeno impazzava.\nMa soprattutto il 1963 fu un anno di altissime tensioni socio-politiche, di instabilit\u00e0 e di enormi preoccupazioni. L'omicidio del presidente Kennedy e lo scandalo Profumo fecero ripiombare gli occidentali nell'incubo di una ecatombe nucleare.\nI Beatles emersero nel momento giusto per raccogliere le istanze dei giovanissimi che desideravano vivere felici, amare e distinguersi dagli adulti.\nI testi delle loro canzoni, originali, freschi, erano perfettamente in linea con le parole che volevano pronunciare i teenager. Lo stesso si potrebbe dire per il loro look, per le loro dichiarazioni, per i loro atteggiamenti, per i loro comportamenti e per la loro musica.\nMilioni di teenager comprarono il loro nuovo disco, si tagliarono i capelli e si vestirono come loro, andarono a caccia dei loro beni di consumo preferiti (dalle sigarette alle pietanze, ma anche l'agendina o la matita aventi qualche riferimento con il loro nome), si spostarono per vedere il loro concerto nella citt\u00e0 pi\u00f9 vicina, presero a cantare tutto il giorno a squarciagola i testi delle loro canzoni.\nLa Beatlemania \u00e8 stato il risultato di una serie di esigenze, di tendenze e di bisogni, di un'accurata campagna pubblicitaria e un periodo particolarmente florido del rock commerciale.\nPaesi coinvolti.\nGran Bretagna.\nL'attenzione dei mass-media per i Beatles divenne presto morbosa, cos\u00ec come l'interesse dei discografici nel pilotare il pi\u00f9 possibile sia il gruppo che il pubblico di consumatori.\nOgni passo pubblico e privato dei Beatles divenne un fatto nazionale e ogni loro movimento venne seguito da una massa di fans appassionati, incontrollabili persino per le forze dell'ordine.\nIl loro manager Brian Epstein evit\u00f2 di far raggiungere al gruppo la soglia di saturazione e di rottura.\nGli eventi che impressionarono maggiormente l'opinione pubblica furono il concerto al \"London Palladium\", trasmesso anche in televisione il 13 ottobre 1963, che immobilizz\u00f2 il quartiere a causa della ressa formata da migliaia di fans, e il loro ritorno dalla tourn\u00e9e seguente in Scandinavia che fu accolto da migliaia di persone all'aeroporto di Londra.\nStati Uniti.\nLa Beatlemania sbarc\u00f2 negli Stati Uniti il 7 febbraio 1964 in occasione della prima delle due tourn\u00e9e dei Beatles in America nel 1964 e si manifest\u00f2 per la prima volta gi\u00e0 all'aeroporto \"Kennedy\" di New York, dove una massa di fan inusuale sia per il numero sia per l'entusiasmo e l'isteria profusa, accolse l'arrivo dei Beatles sul suolo statunitense,\ne due giorni dopo, il 9 febbraio, dilag\u00f2 ulteriormente grazie alla prima apparizione dei Beatles all\"'Ed Sullivan Show\", programma che in quella serata stabil\u00ec il record di visione e di audience della storia della TV fino a quel momento, con 73 milioni di telespettatori stimati, cifra che ancora oggi lo colloca come uno dei pi\u00f9 visti di tutti i tempi.\nIl successo televisivo dei Beatles determiner\u00e0 la loro carriera futura e fece loro raggiungere una popolarit\u00e0 in USA superiore ad ogni altro gruppo della nascente British Invasion, come i Rolling Stones, i Kinks, gli Who, gli Yardbirds, gli Animals.\nUn'altra data in cui la Beatlemania raggiunse uno dei suoi picchi fu il concerto allo Shea Stadium di New York il 15 agosto 1965, davanti al numero record di 55.000 spettatori. I filmati del concerto mostrano teenager e donne piangere, gridare e svenire. Il rumore della folla fu tale che si possono vedere le guardie della sicurezza tapparsi le orecchie con le mani quando i Beatles entrarono nello stadio. Nonostante la numerosa presenza di guardie, singoli fan riuscirono a irrompere sul campo diverse volte, e furono inseguiti e fermati. Nel film del concerto si vede John Lennon indicare divertito uno di questi episodi mentre tenta di rivolgersi al pubblico tra una canzone e l'altra.\nItalia.\nNegli anni sessanta, l'Italia da un punto di vista artistico-culturale era un paese che viaggiava a diverse velocit\u00e0: da una parte accoglieva la musica anglofona quando era melodica, accattivante, cantata e orchestrata in modo considerato accettabile per il paese del \"bel canto\" (es. The Platters), dall'altra esibiva orgogliosamente, a respingere l'invasione discografica straniera, i suoi nuovi prodotti esportati con successo in tutto il mondo: Domenico Modugno, Gianni Morandi, Adriano Celentano, Rita Pavone, Mina, Tony Renis, Claudio Villa.\nI Beatles suscitarono subito notevoli entusiasmi: il loro primo 45 giri \"Please Please Me\" conquist\u00f2 la vetta della Hit Parade l'8 febbraio 1964 (stessa sorte tocc\u00f2 a \"She Loves You\" e a \"Twist and Shout\"). Ma il pubblico italiano, cos\u00ec come quello di altri paesi latini mediterranei, non era pronto per il cambiamento di gusti musicali e culturali che avveniva in Gran Bretagna e Stati Uniti; i Beatles ebbero successo quindi presso quegli ambienti gi\u00e0 respiranti un'atmosfera di rinnovamento, cosmopolita e ribelle, dove si leggevano libri e si ascoltavano dischi americani, mentre vennero accolti con una certa indifferenza dall'Italia pi\u00f9 provinciale, arretrata, ancorata ai valori tradizionali.\nLa Beatlemania in Italia fu inoltre limitata da un muro difensivo eretto a protezione della \"integrit\u00e0\" dei giovani, oltre che del mercato discografico italiano: i mass-media italiani riservarono scarsa attenzione ai Beatles, e buona parte degli opinion leader e dei \"mezzibusti\" sottovalutarono la loro musica e stigmatizzarono la Beatlemania. Eccezione notevole fu la trasmissione radiofonica Bandiera gialla, che dal 1965 in poi propose i brani dei \"Fab Four\" riestendendo nuovamente gli entusiasmi per i Beatles.\nL'apice del fenomeno si ebbe con la tourn\u00e9e italiana del 1965: i Beatles arrivarono alla stazione di Milano la sera del 23 giugno. Ad attenderli c'erano oltre duemila giovani, per manifestare con urla, pianti e svenimenti la loro passione. La stampa italiana segu\u00ec poi con grande attenzione tutti i loro passi da Milano a Genova e a Roma. Soprattutto al Vigorelli milanese la Beatlemania si manifest\u00f2 con una presenza ragguardevole di quasi trentamila spettatori festanti e urlanti. Curiosamente in Italia, durante il soggiorno dei Fab Four, fu principalmente il batterista Ringo Starr a mietere entusiasmi, scatenare scene di delirio e ricevere il maggior numero di striscioni e cartelli inneggianti alla sua persona.\nComplessivamente i critici, salvo qualche eccezione, sentenziarono che i Beatles piacevano ai giovani per le loro canzoni, al punto da suscitare scene di delirio, ma in Italia, diversamente dalla loro madrepatria, non incidevano anche negli usi e nei costumi con i loro messaggi, tranne qualche aspetto esteriore e superficiale.\nScrisse Mauro Manciotti sul \"Secolo XIX\":\nUna terza ondata di Beatlemania si pu\u00f2 far risalire alla pubblicazione del singolo \"Michelle\", avvenuta il 14 febbraio 1966, che super\u00f2 ogni record di vendite italiane dei Beatles con oltre 27 settimane di permanenza ai piani alti della Hit Parade, riavvicinando la massa di consumatori di musica al gruppo di Liverpool al punto da meritare, per la prima volta, la copertina del \"Radiocorriere TV\" e una trasmissione televisiva Rai dedicata interamente al quartetto, intitolata \"Appuntamento con i Beatles\", segno evidente di enorme popolarit\u00e0 e di superamento del muro difensivo. Tra le conseguenze del nuovo picco di Beatlemania si annoverarono, proprio in quello stesso periodo, il celebre \"casco d'oro\" sfoderato da Caterina Caselli in onore ai Beatles e un buon numero di complessini italiani che divennero loro epigoni, fatte le debite proporzioni, sia per lo stile musicale e sia per gli atteggiamenti.\nResto del mondo.\nQuando i Beatles si imposero all'attenzione del mondo, questo era notevolmente frammentato sia a livello politico sia a livello culturale.\nIl mercato discografico non era ancora globale, e mancavano spesso le comunicazioni tra i mercati delle varie nazioni; vi erano poche etichette multinazionali e tante locali. Era un fenomeno consueto quello di affidare una canzone a un artista locale per ogni mercato nazionale. Questa frammentazione, unita all'arretratezza dei mezzi di trasporto e di comunicazione, spiega come, prima dei Beatles, furono ben pochi gli artisti popolari in tutto il mondo, mentre le canzoni si diffondevano cantate in lingue e riarrangiamenti diversi.\nLa \"Beatlemania\" si diffuse perci\u00f2 con modalit\u00e0, intensit\u00e0, caratterizzazioni diverse a seconda dello stato politico e culturale dei singoli paesi visitati dai Beatles.\nBrian Epstein ebbe contatti con i rappresentanti dei mezzi di comunicazione di praticamente tutto il mondo e riusc\u00ec ad effettuare alcuni colpi da maestro, come ad esempio contattare i dirigenti della televisione sovietica per aprire le porte ai Beatles e ai loro videoclip anche nel blocco comunista.\nI Beatles ebbero grande successo nei paesi nordeuropei e nordamericani, facilitati dalla comprensione della lingua e da una maggiore aderenza di inclinazioni, desideri, bisogni culturali e sociali.\nLo stesso valse per alcuni paesi del Commonwealth, come ad esempio l'Australia, e per i paesi extraeuropei nell'orbita del pensiero occidentale, come ad esempio il Giappone.\nPer quanto riguarda i paesi latini e quelli mediterranei (per esempio Francia e Argentina), questi faticarono a conquistare estimatori dove non effettuarono tourn\u00e9e e promozioni televisive e in alcuni casi incontrarono molte maggiori difficolt\u00e0 di quanto avessero preventivato a raccogliere i frutti delle loro esibizioni (ben due settimane in cartellone all'Olympia di Parigi). In altri paesi, infine, la Beatlemania non si manifest\u00f2 affatto, come in alcune nazioni Sudamericane.\nDeclino.\nLa Beatlemania cominci\u00f2 a declinare a seguito delle polemiche nate dalle affermazioni di John Lennon sulla popolarit\u00e0 dei Beatles e di Ges\u00f9 Cristo. I roghi dei dischi e della oggettistica dei Beatles avvenuti nell'agosto del 1966 in varie citt\u00e0 americane segnarono il passaggio dalla Beatlemania originale ad un nuovo tipo di rapporto con i fans che sarebbe culminato con l'infatuazione collettiva per l'album \"Sgt. Pepper's Lonely Hearts Club Band\", per il loro nuovo look da figli dei fiori, per le loro manie orientaleggianti.\nCon la cessazione delle tourn\u00e9e e dei concerti dal vivo dei Beatles nel 1966 terminarono anche i grandi assembramenti di folla che caratterizzavano ogni loro spostamento.\nDurante gli ultimi giorni della Beatlemania le fan dei Beatles, per poter sperare di vedere od interagire con i membri della band, presero a stazionare e a volte dormire nelle vicinanze delle loro abitazioni o, durante i periodi di registrazione, all'esterno dell'edificio della Apple Corps ed alle porte di Abbey Road Studios di Londra, dando vita al fenomeno delle Apple scruffs. Con esse i Beatles ebbero un rapporto ambivalente ma spesso amichevole."}
{"id": "108168", "revid": "2166030", "url": "https://it.wikipedia.org/wiki?curid=108168", "title": "Rafael Alberti", "text": "Biografia.\nL'infanzia e l'adolescenza.\nAlberti nacque a El Puerto de Santa Mar\u00eda, una cittadina poco distante da Cadice (in Andalusia), il 16 dicembre del 1902 da una benestante famiglia di origini italiane (il nonno paterno, Tommaso Alberti Sanguinetti, era un garibaldino toscano). Trascorse un'infanzia tranquilla e, nel 1917, si trasferisce a Madrid, dove comincia a interessarsi di pittura. Nel 1922 i suoi lavori vengono esposti nell'ateneo di Madrid. Poco dopo entrer\u00e0 in contatto con gli artisti e gli scrittori nella Residencia de Estudiantes, quelli che saranno in seguito i protagonisti della cosiddetta \"Generazione del '27\".\nL'impegno politico della giovinezza.\nNel 1924, mentre \u00e8 costretto a vivere nella sua sierra di Guadarrama y Rute a causa di una malattia alle vie respiratorie, pubblica la raccolta di poesie \"Marinero en tierra,\" che vince il Premio Nacional de Poes\u00eda. Nel 1927 partecipa alle celebrazioni per il terzo centenario della morte di Luis de G\u00f3ngora, in omaggio al quale pubblicher\u00e0 \"Cal y Canto\". Nel 1928 compone, in seguito a una profonda crisi personale, \"Sobre los \u00e1ngeles\", seguito da \"Sermones y moradas\" e \"El hombre deshabitado\". Una nuova fase inizia con l'avvento della Repubblica. Nel 1931 entra nel Partido Comunista de Espa\u00f1a (PCE); con la sua compagna Mar\u00eda Teresa Le\u00f3n fonda la rivista rivoluzionaria \"Octubre\" , partecipa alla guerra civile contro i ribelli falangisti (filo-fascisti) guidati da Francisco Franco.\nL'esilio.\nNel 1939, a seguito della sconfitta repubblicana durante la guerra civile, Alberti si rifuger\u00e0 in Francia, poi in Argentina, dove per all'incirca una ventina d'anni risiederanno a Buenos Aires (luogo di nascita oltretutto della loro figlia Aitana), e infine in Italia, dove vive alternando periodi di permanenza nel piccolo borgo di Anticoli Corrado, in provincia di Roma, e soggiorni nella capitale, presso il quartiere di Trastevere (1963). Durante il suo lungo soggiorno tra Roma e provincia, trascorso con la sua compagna Mar\u00eda Teresa, il poeta frequent\u00f2 assiduamente intellettuali progressisti, che lo accolsero, oltre che per il suo indubbio valore poetico, anche per la sua qualit\u00e0 di democratico in esilio da un regime di dittatura.\nNel periodo tra il 1963 e il 1976 ebbe un lungo sodalizio culturale con la poetessa italiana, ispanista, Elena Clementelli, e si leg\u00f2 a un gruppo di critici letterari romani, tra cui Walter Mauro, Ignazio Delogu e Luigi Silori. Non rari furono i suoi incontri con il gruppo musicale cileno Inti-Illimani, che music\u00f2 anche alcuni testi di Alberti, accomunati al poeta dalla condizione di esiliati e che sono stati per anni ospitati dal comune di Genzano di Roma. Nel 1967 fu chiamato a far parte della giuria del premio letterario Lerici - Pea, insieme a Libero Bigiaretti, Ferdinando Giannessi, Walter Mauro e Luigi Silori. Nel 1972 riceve il Premio simpatia, l'oscar capitolino per la solidariet\u00e0.\nIl ritorno in patria.\nRientrer\u00e0 in Spagna soltanto dopo la morte di Francisco Franco, nel 1977, dove otterr\u00e0 il Premio Miguel de Cervantes. Dopo la morte della compagna di tutta una vita Mar\u00eda Teresa Le\u00f3n, deceduta per complicazioni legate alla malattia di Alzheimer il 13 gennaio 1988, il poeta si lega a Mar\u00eda Asunci\u00f3n Mateo, di 44 anni pi\u00f9 giovane di lui, e nel 1990 la sposa in seconde nozze. La donna gli star\u00e0 accanto fino alla sua scomparsa, sopravvenuta nel 1999."}
{"id": "108169", "revid": "1318658", "url": "https://it.wikipedia.org/wiki?curid=108169", "title": "Dissociazione (chimica)", "text": "La dissociazione in chimica \u00e8 la scissione parziale o completa di una molecola. A seconda delle modalit\u00e0 e condizioni in cui avviene la scissione, la dissociazione di una sostanza \u00e8 in grado di produrre specie ioniche (cationi e anioni), radicaliche oppure molecole neutre a pi\u00f9 basso peso molecolare.\nLa dissociazione pu\u00f2 avvenire:\nNel caso della dissociazione elettrolitica, se le molecole si dissociano (in parte o completamente), la specie chimica costituita da tali molecole si chiama \"elettrolita\"; se invece le molecole non si dissociano in soluzione, la specie chimica costituita da tali molecole si dice \"non elettrolita\". Inoltre se tutte le molecole della specie chimica in questione si dissociano, si parla di \"elettrolita forte\" e si dice che la dissociazione \u00e8 \"completa\", mentre se solo alcune molecole si dissociano si parla di \"elettrolita debole\" e si dice che la dissociazione \u00e8 \"parziale\".\nDissociazione elettrolitica.\nLa dissociazione elettrolitica \u00e8 la suddivisione in ioni delle molecole di alcune sostanze (elettroliti) quando sono in soluzione o allo stato fuso. La determinazione del peso molecolare basata sulla misura della pressione osmotica e delle grandezze a essa collegate, d\u00e0 valori normali per le soluzioni di una vasta classe di composti nei diversi solventi. Tuttavia, per gli acidi, le basi e i sali, in soluzione acquosa o in altri solventi polari, si osservano abbassamenti del punto di congelamento e innalzamenti del punto di ebollizione maggiori di quelli previsti dalla teoria di van 't Hoff delle soluzioni diluite, secondo la quale la variazione della temperatura di ebollizione o di congelamento \u039b \u00e8 proporzionale alla molalit\u00e0 del soluto, definita come il rapporto tra la concentrazione C (grammi di soluto in 1000 g di solvente) e il peso molecolare M:\nLa costante di proporzionalit\u00e0 \"k\" dipende dalla propriet\u00e0 presa in esame, oltre che dal solvente. Poich\u00e9 i valori numerici di \u039b variano con la concentrazione, si pu\u00f2 fare l'ipotesi che nei casi anomali si presenti una qualche forma di dissociazione delle molecole; la concentrazione sar\u00e0 allora riferita al numero delle molecole disciolte, nel caso delle sostanze che si comportano regolarmente, e al numero totale di particelle (molecole indissociate pi\u00f9 ioni provenienti dalla dissociazione), nel caso delle sostanze che si comportano irregolarmente.\nNel caso degli elettroliti in soluzione acquosa, l'equazione precedente non \u00e8 quindi in generale applicabile ed \u00e8 necessaria l'introduzione di un fattore correttivo \"i\" maggiore dell'unit\u00e0, per cui si ha:\nIndicando con \"n\" la molteplicit\u00e0 della dissociazione (\"n\"= 2,3...) e con \u03b1 il grado di dissociazione, ossia la frazione delle molecole dissociate, si ha \nIl primo studio sistematico per spiegare tali anomalie venne effettuato da S. Arrhenius a partire dal 1887. Arrhenius osserv\u00f2 che i risultati anomali riguardavano solo quelle soluzioni che conducono la corrente elettrica e formul\u00f2 l'ipotesi che, all'atto della dissoluzione in acqua (o in altri solventi polari), le sostanze aventi caratteristiche elettrolitiche si dissocino in misura maggiore o minore secondo la loro natura, formando ioni positivi (cationi) e ioni negativi (anioni). Ioni e molecole non dissociate contribuiscono quindi insieme a determinare i valori della pressione osmotica, causando perci\u00f2 le apparenti eccezioni alla teoria delle soluzioni diluite. La dissociazione elettrolitica \u00e8 indipendente dall'elettrolisi, che avviene solo quando si ha il passaggio di corrente elettrica.\nLa legge di Ohm \u00e8 valida non solo per i conduttori elettronici, ma anche per gli acidi, le basi e i sali in soluzione. La conduttivit\u00e0 degli elettroliti in soluzione e allo stato fuso \u00e8 dell'ordine di grandezza di un milionesimo della conduttivit\u00e0 del rame; essa aumenta col crescere della temperatura, al contrario di quanto avviene nei conduttori metallici. Inoltre, nelle soluzioni elettrolitiche la conduttivit\u00e0 a una data temperatura cresce con la concentrazione fino a raggiungere un valore massimo, per poi decrescere. La teoria sviluppata da Arrhenius \u00e8 fondata sull'ipotesi che il grado di dissociazione \u03b1 aumenti con la diluizione fino ad assumere valore unitario (dissociazione completa) nelle condizioni limite di diluizione infinita. \nLa tendenza alla dissociazione elettrolitica \u00e8 una caratteristica degli acidi, delle basi e dei sali non solo quando sono disciolti in solventi polari, ma anche quando sono allo stato fuso. La medesima tendenza si manifesta anche in alcune sostanze allo stato solido (elettroliti solidi), come certe miscele di ossidi e le membrane scambiatrici di ioni. La conduttivit\u00e0 elettrica di queste sostanze \u00e8 tuttavia di molti ordini di grandezza inferiore a quella metallica e diventa quindi sufficiente per gli scopi pratici solo se si opera a temperature abbastanza elevate.\nDissociazione termica.\nLa dissociazione termica \u00e8 un fenomeno che si verifica in particolare nelle sostanze allo stato gassoso che, riscaldate, possono subire una parziale scissione molecolare. Il fenomeno si manifesta in quanto queste sostanze si dilatano pi\u00f9 di quanto corrisponda all'aumento di temperatura: conseguentemente il loro peso molecolare, calcolato in base a misure di densit\u00e0 gassosa, risulta inferiore al previsto o al valore ottenuto per altra via. La dissociazione delle molecole (o degli ioni) non \u00e8 generalmente completa, e cresce al crescere della temperatura e al diminuire della pressione. Poich\u00e9 si tratta di una reazione di equilibrio, per essa si pu\u00f2 definire sia una costante di dissociazione sia un grado di dissociazione.\nDissociazione omolitica.\nLa dissociazione omolitica si ha quando i due elettroni di un legame chimico, dopo la dissociazione, rimangono uno associato ad ogni frammento della molecola. Si ha la formazione di due radicali con una reazione di tipo:"}
{"id": "108172", "revid": "547034", "url": "https://it.wikipedia.org/wiki?curid=108172", "title": "Metalessi", "text": "La metalessi o metalepsi (dal greco \"\u03bc\u03b5\u03c4\u03ac\u03bb\u03b7\u03c8\u03b9\u03c2\", \u00abtrasposizione\u00bb) \u00e8 una figura retorica molto rara che consiste in un particolare tipo di metonimia in cui il termine proprio \u00e8 sostituito non con il suo traslato immediato, ma attraverso una o pi\u00f9 metafore intermedie. \nSecondo Lausberg \u00e8 una manifestazione della sinonimia e consiste precisamente nell'utilizzare un sinonimo come tropo.\nSecondo altri, invece, la metalessi \u00e8 quel fatto retorico che si ha quando, per comprendere il senso o il significato di quanto \u00e8 detto o scritto, bisogna passare attraverso uno o pi\u00f9 anelli intermedi che vengono omessi:\nLa metalepsi, rispetto ad un gruppo di parole, pu\u00f2 aversi tramite l'utilizzo di una constatazione di fatto per intendere un giudizio di valore: \nPi\u00f9 in generale, la sostituzione pu\u00f2 avvenire anche con altre figure retoriche come la litote, l'allusione, l'ironia.\nEsempio:"}
{"id": "108173", "revid": "1762097", "url": "https://it.wikipedia.org/wiki?curid=108173", "title": "Sospensione", "text": "Sospensione pu\u00f2 riferirsi a:"}
{"id": "108174", "revid": "1645873", "url": "https://it.wikipedia.org/wiki?curid=108174", "title": "Lingua bislama", "text": "Il bislama (pronuncia Bislama: , un tempo noto anche come bichelama e Beach-la-Mar, \u00e8 una lingua creola diffusa a Vanuatu. \u00c8 simile al Tok Pisin della Papua Nuova Guinea, al Pidgin delle Isole Salomone e al Broken dello stretto di Torres (nel Queensland, Australia).\n\"Yumi, Yumi, Yumi\", l'inno nazionale di Vanuatu, \u00e8 in bislama.\nStoria.\nMigliaia di abitanti di Vanuatu furono reclutati per lavorare nel Queensland e nelle piantagioni delle Figi negli anni settanta e ottanta del XIX secolo. Poich\u00e9 in queste piantagioni si parlavano molte lingue diverse, fin\u00ec col formarsi una lingua franca dall'inglese. Durante il XX secolo, tale lingua si evolse fino a creare il moderno bislama.\nNome.\nIl termine \"bislama\" ebbe origine nel XIX secolo dalla parola \"Beach-la-Mar\" (dal francese, \"b\u00eache de mer\", cio\u00e8 \"cetriolo di mare\"). A met\u00e0 Ottocento, i cetrioli di mare erano raccolti ed essiccati nello stesso periodo in cui veniva raccolto il legno di sandalo. Il nome fu associato al pidgin che cominci\u00f2 ad essere usato dai lavoratori locali per parlare tra loro o con i loro guardiani di lingua inglese."}
{"id": "108181", "revid": "59467301", "url": "https://it.wikipedia.org/wiki?curid=108181", "title": "Dissociazione", "text": ""}
{"id": "108182", "revid": "827882", "url": "https://it.wikipedia.org/wiki?curid=108182", "title": "Banana split", "text": "La banana split \u00e8 un dessert di frutta e gelato tra i pi\u00f9 famosi al mondo. A causa della forma della banana, che ne costituisce l'ingrediente irrinunciabile, viene servito in un piatto stretto e lungo denominato barchetta. Il termine \"split\" si riferisce al fatto che la banana \u00e8 divisa (\"split\" in inglese) in due met\u00e0. \nStoria.\nLa ricetta della banana split fu brevettata nel 1904 da David Evans Strickler detto anche (Splinter), studente dell'Universit\u00e0 di Pittsburgh, che all'epoca lavorava nel bar del padre, a Latrobe in Pennsylvania, occupandosi prevalentemente di bibite e cocktail. Secondo la tradizione, Stickler perfezion\u00f2 il dessert ideato alcuni anni prima da un venditore di gelati di Boston, che aveva il difetto di essere composto con banane non sbucciate. \nTuttavia tutti i cittadini di Latrobe lo accreditano come l'inventore del celebre dolce, tanto che nel 2004 \u00e8 stato celebrato il centesimo anniversario dall'invenzione della banana split.\nL'invenzione della banana split \u00e8 reclamata anche dalla citt\u00e0 di Wilmington, in Ohio: qui nel 1907 il ristoratore Ernest Hazard, deluso dalle proposte ricevute dal proprio personale, al quale aveva chiesto di inventare un nuovo dolce da sottoporre al giudizio dei clienti, prepar\u00f2 da solo un dessert, tagliando longitudinalmente una banana ed aggiungendo del gelato come ripieno. In ricordo di quell'episodio ogni anno a Wilmington si tiene il \"Banana Split Festival\", una vera e propria palestra culinaria in cui tutti possono sbizzarrirsi nella preparazione del dolce s\u00eca con gelato che con il caff\u00e8.\nIndipendentemente dalla sua invenzione, al successo e alla diffusione della banana split contribu\u00ec in modo decisivo la catena di ristoranti Walgreens, fondata a Chicago nel 1901: il fondatore Charles Walgreen, incluse presto la banana split nel men\u00f9 e in breve tempo essa divenne un elemento distintivo della catena.\nPreparazione.\nLa preparazione della banana split richiede di sbucciare una banana e tagliarla a met\u00e0 in senso longitudinale, disponendola in un piatto preferibilmente di forma allungata. Alla banana va quindi aggiunto del gelato - la tradizione vuole che siano aggiunte tre palle, una alla fragola, una al cioccolato e una alla vaniglia - ricoperto da panna montata. Altre gustose guarnizioni per il gelato possono essere le noccioline sbriciolate, il caramello, fettine di ananas, lo sciroppo d'acero, quello al cioccolato o ancora quello all'amarena e le ciliegie. Molti ristoranti e pasticcerie aggiungono anche del maraschino alla panna montata o alle noccioline."}
{"id": "108185", "revid": "1632387", "url": "https://it.wikipedia.org/wiki?curid=108185", "title": "Editto di Nantes", "text": "L'editto di Nantes fu un decreto proclamato a Nantes dal re Enrico IV nell'aprile 1598 che pose termine alla serie di guerre di religione che avevano devastato la Francia dal 1562 al 1598, regolando la posizione degli ugonotti (calvinisti francesi) e stabiliva che ci doveva essere un diritto di \"libert\u00e0\", di \"culto\" e \"parit\u00e0 di diritti\" tra ugonotti e cattolici. Esso fu revocato nel 1685 da Luigi XIV con l'editto di Fontainebleau e ripristinato di fatto solo dall'editto di Versailles emesso da Luigi XVI nel 1787, alla vigilia della Rivoluzione francese.\nContenuti.\nL'editto:\nNelle citt\u00e0 di Bordeaux, Grenoble e Castres i protestanti ebbero il diritto di venire giudicati da tribunali costituiti per met\u00e0 da loro correligionari.\nNell'editto tuttavia la parola \"tolleranza\" non compare mai: in quel tempo essa era associata ad un concetto negativo per entrambe le fedi. Ciascun credente si riteneva il detentore della verit\u00e0 assoluta e colui che praticava un altro credo pregiudicava cos\u00ec la propria vita eterna e quindi era un dovere impedire che \u201cl'altro\u201d permanesse nell'errore. Ciascuna fede pretendeva pertanto il diritto di salvare, anche con la costrizione fisica, gli appartenenti alla fede avversa. Pertanto i cattolici considerarono l'editto un mezzo per contenere l'espansione protestante, in attesa della futura estinzione del nuovo credo, mentre i protestanti lo considerarono nient'altro che una pausa nell'impegno doveroso di conversione dei cattolici.\nL'editto pose fine alle cosiddette guerre di religione francesi.\nAttuazione e revoca.\nI provvedimenti contenuti nell'editto non furono mai pienamente posti in atto e si assistette a un'abrogazione progressiva. La concessione ai protestanti di mantenere piazzeforti militari fu revocata da Luigi XIII con la promulgazione dell'editto di Al\u00e8s (28 giugno 1629). L'editto, che segu\u00ec l'inizio dell'assedio di La Rochelle (iniziato nel 1628), viet\u00f2 le assemblee politiche e soppresse le posizioni militari protestanti, ma mantenne la libert\u00e0 di culto nel regno (sempre esclusa Parigi).\nNel 1660 Luigi XIV inizi\u00f2 una politica di conversione dei protestanti al cattolicesimo associata a forme di persecuzioni, fra le quali le \"dragonnades\". Questa azione di conversione pi\u00f9 o meno forzata fu ufficialmente piuttosto efficace, ma si videro numerosissimi casi di protestanti neoconvertiti che continuavano a praticare clandestinamente la loro fede precedente. Il numero ufficiale dei protestanti si ridusse drasticamente e l'editto di Nantes rimase cos\u00ec svuotato del suo contenuto.\nCon l'editto di Fontainebleau del 18 ottobre 1685, controfirmato dal cancelliere Michel Le Tellier, Luigi XIV revocava definitivamente l'editto di Nantes e riprendevano le persecuzioni contro i protestanti. Ci\u00f2 comport\u00f2 una forte emigrazione di questi ultimi verso l'Inghilterra e le sue colonie della Virginia e della Carolina del Sud, la Germania, la Svizzera e i Paesi Bassi, in particolare verso le sue colonie nordamericane degli attuali stati di New York e New Jersey. Si trattava prevalentemente di artigiani o di membri della borghesia (si parla di una cifra intorno ai 200.000), il che favor\u00ec l'economia dei paesi accoglienti a scapito di quella francese.\nMorto Luigi XIV, sotto i suoi successori la politica persecutoria si attenu\u00f2 e molte comunit\u00e0 protestanti sopravvissero sul territorio francese. Nel 1787 Luigi XVI mise ufficialmente e definitivamente fine alle persecuzioni con l'editto di tolleranza, ma la restituzione piena dei diritti ai protestanti avr\u00e0 luogo solo due anni dopo, con la Rivoluzione francese."}
{"id": "108186", "revid": "1714743", "url": "https://it.wikipedia.org/wiki?curid=108186", "title": "Giovanni il Popolano", "text": "Biografia.\nDopo la morte del padre (1476), i due fratelli, ancora molto giovani ebbero come tutori i cugini Giuliano e Lorenzo de' Medici. Crebbero nello stesso ambiente colto e raffinato che circondava il Magnifico, e si formarono agli insegnamenti di illustri letterati come Marsilio Ficino e Angelo Poliziano, sviluppando la passione per gli studi classici e per i libri, al punto che costituirono una cospicua biblioteca ricca di manoscritti e codici miniati.\nCol tempo i rapporti con Lorenzo si deteriorarono, anche per motivi economici, dal momento che il Magnifico teneva per s\u00e9 l'ingente eredit\u00e0 del padre dei due fratelli, mentre avrebbe dovuto solo amministrarla e conservarla fino al compimento della maggiore et\u00e0 dei due. L'ostilit\u00e0 fu molto accesa e solo un arbitrato di un magistrato mise temporaneamente fine al conflitto. Dopo la morte del Magnifico, l'ostilit\u00e0 con il suo ramo della famiglia riesplose, quando i due fratelli si posero a capo di quanti osteggiavano il suo successore, Piero detto \"il Fatuo\", il quale quindi li esili\u00f2 nell'aprile del 1494.\nL'esilio fu di breve durata: nel novembre dello stesso anno i due rientrarono a Firenze, quando Piero de' Medici venne cacciato dopo l'ingresso di Carlo VIII di Francia, ed essi diedero il loro sostegno al nuovo governo repubblicano instaurato dal Savonarola, prendendo l'epiteto di \u201cPopolani\u201d, per distanziarsi dal \"tirannico\" ramo di Piero e testimoniare la fedelt\u00e0 alla Repubblica.\nDiscendenza.\nNel 1497 Giovanni il Popolano spos\u00f2 la celebre Caterina Sforza, signora di Forl\u00ec e dal matrimonio nacque, l'anno successivo, un figlio chiamato Ludovico. Pochi mesi dopo, per\u00f2, Giovanni si ammal\u00f2 e mor\u00ec, e la moglie diede il suo nome al figlio, che divenne poi famoso col nome di Giovanni dalle Bande Nere, l'ultimo capitano di ventura, padre di quel Cosimo I de' Medici che sar\u00e0 il primo Granduca di Toscana."}
{"id": "108187", "revid": "78273", "url": "https://it.wikipedia.org/wiki?curid=108187", "title": "Italiano mediano", "text": ""}
{"id": "108188", "revid": "547034", "url": "https://it.wikipedia.org/wiki?curid=108188", "title": "B\u014ds\u014dzoku", "text": " \u00e8 il termine con cui si indica una sottocultura giovanile giapponese strettamente collegata alla personalizzazione di motociclette e pi\u00f9 raramente di automobili. Composte per la gran parte studenti liceali animati da spirito ribelle, le bande b\u014ds\u014dzoku sono diventati parte dell'immaginario collettivo nipponico, in particolare durante i primissimi anni ottanta. A partire dagli anni duemila il numero degli appartenenti a queste bande si \u00e8 drasticamente ridotto, sino ad arrivare a circa settemila membri stimati nel 2012.\nAi b\u014ds\u014dzoku sono stati dedicati diversi film, manga e romanzi. Tra i pi\u00f9 celebri ci sono i manga e anime \"Akira\", \"Shonan Bakusozoku\" e \"Shonan Junai Gumi\". Pioniere del genere \u00e8 stato il regista S\u014dgo Ishii nei primi anni ottanta, con film come Crazy Thunder Road e Burst City, quest'ultimo una vera e propria celebrazione della sottocultura B\u014ds\u014dzoku.\nInoltre Top Gear (nota rivista di auto inglese) \u00e8 entrata in contatto con il B\u014ds\u014dzoku nel dicembre 2017, notando che i \"bosozukari\" di oggi sono molto meno aggressivi di quelli del passato.\nIl B\u014ds\u014dzoku ha raggiunto l'apice nel 1982, in quell'anno sfrecciavano per il Giappone pi\u00f9 di 42.000 teppisti.\nEra una forma di protesta contro la troppa influenza occidentale subita dopo la Seconda Guerra Mondiale."}
{"id": "108190", "revid": "1543377", "url": "https://it.wikipedia.org/wiki?curid=108190", "title": "Grigorij Rasputin", "text": "Vi sono diverse incertezze su gran parte della vita di Rasputin. Egli \u00e8 tuttora sinonimo di potenza, dissolutezza e lussuria, mentre a suo tempo la sua presenza ebbe un ruolo significativo nella crescente impopolarit\u00e0 della coppia imperiale. Fino alla morte, si mantenne fedele a Nicola II e ad Aleksandra, avendo sempre avuto fede cieca nel principio dell'assolutismo imperiale su cui si basava il trono di Russia.\nBiografia.\nOrigini e infanzia.\nFiglio di un vetturino postale, Efim Jakovlevi\u010d Rasputin (1841-1916), devoto allo zar e a Dio, e di una contadina, Anna Vasil'evna Par\u0161ukova (1839-1906), Grigorij Rasputin nacque il 21 gennaio 1869 (9 gennaio secondo il calendario giuliano all'epoca in vigore) nel piccolo villaggio di Pokrovskoe, situato a 80\u00a0km a est di Tjumen' nel Governatorato di Tobol'sk (Siberia sudoccidentale); fu battezzato il giorno seguente, intitolato a San Gregorio di Nissa; tanto la nascita quanto il battesimo sono documentati dal registro parrocchiale del villaggio.\nGrigorij era il quinto di nove figli ma solo lui e una sorella, Feodosija (25 maggio 1875 - 1900), raggiunsero la maturit\u00e0. Per anni altern\u00f2 il lavoro dei campi all'allevamento di cavalli e all'attivit\u00e0 di vetturino. Non frequent\u00f2 la scuola ma, grazie a un forte carisma, attir\u00f2 spesso l'attenzione degli altri; in ogni caso le poche informazioni disponibili sulla sua infanzia e giovinezza sono state tramandate da una figlia di Rasputin, Maria, e spesso vengono considerate inaffidabili.\nIn ogni caso, gi\u00e0 in giovane et\u00e0 dimostr\u00f2 una indole estremamente riservata, tesa alla spiritualit\u00e0 e al misticismo ossessivo, fenomeno che in realt\u00e0 era diffuso da secoli e frequente tra i popolani della Russia centrale che non avevano conosciuto l'oppressione della servit\u00f9 della gleba tanto quanto era accaduto nelle campagne della Russia europea.\nAll'et\u00e0 di 8 anni Grigorij cadde in un torrente, insieme al fratello Mickhail; quest'ultimo mor\u00ec dopo una polmonite che colp\u00ec entrambi. Tale evento colp\u00ec duramente Grigorij, che si isol\u00f2 ulteriormente dal mondo.\nMatrimonio.\nIl 2 febbraio 1887 si spos\u00f2 con Praskov'ja F\u00ebdorovna Dubrovina, di tre anni pi\u00f9 grande, da cui ebbe sette figli: Michail (1888\u20131893), i gemelli Georgij e Anna (1894\u20131896), Dmitrij (1895\u20131937), Matr\u00ebna (1898\u20131977), Varvara (1900\u20131925) e Praskov'ja (nata nel 1903 e morta dopo due mesi e mezzo a causa di pertosse, la stessa malattia che colp\u00ec i due gemelli nel 1896, mentre Michail mor\u00ec a causa della scarlattina).\nNel 1892, tuttavia, lasci\u00f2 bruscamente il villaggio, i genitori e la famiglia; trascorse diversi mesi in un monastero a Verchotur'e; in questo monastero si interess\u00f2 attivamente alla vita religiosa, impar\u00f2 a leggere e a scrivere, e incontr\u00f2 lo starec Makarij, sotto la cui influenza rinunci\u00f2 a bere e a mangiare carne.\nSvolta religiosa.\nDopo un breve ritorno al suo villaggio e in famiglia Grigorij afferm\u00f2 di aver avuto una visione della Madonna di Kazan', e decise dunque di abbracciare completamente la vita mistica e d'intraprendere un lungo pellegrinaggio fino al Monte Athos, esperienza che, tuttavia, lo disilluse profondamente.\nIn questi anni divenne un vero pellegrino: visitava a piedi i luoghi santi vivendo di elemosina per poi far ritorno a casa e aiutare la famiglia nella semina e i pi\u00f9 importanti lavori agricoli; per questi motivi pu\u00f2 essere considerato come uno jurodivyj (folle di Dio). Talvolta \u00e8 indicato anche come Starec, anche se lo stesso Grigorij ne rifiutava la qualifica, dal momento che non viveva in solitudine n\u00e9 aveva fatto voto di silenzio.\nSpesso, nei periodi in cui risiedeva nel villaggio, era solito tenere incontri privati nella propria abitazione; tuttavia, nel 1902, sospese tale abitudine per via della eccessiva attenzione che riceveva dalla gente del posto.\nNel 1903 decise di recarsi in pellegrinaggio a Kiev; poi si rec\u00f2 a Kazan' dove, grazie alla sua profonda conoscenza delle scritture e alle sue interpretazioni assai acute e originali, attir\u00f2 l'attenzione del vescovo e della classe dirigente.\nIn seguito si diresse verso San Pietroburgo, per incontrare Giovanni di Kron\u0161tadt, chiedere donazioni per costruire la chiesa del villaggio e incontrare il rettore della facolt\u00e0 di teologia della capitale, Ivan Stragorodskij; la data del viaggio \u00e8 oggetto di discussione: secondo Pierre Gilliard, Rasputin arriv\u00f2 nel 1905; Nelipa pensa sia giunto nell'autunno dell'anno precedente; Iliodor testimonia che vi fosse gi\u00e0 nel dicembre del 1903 e Helen Rappaport pensa che fosse arrivato per la quaresima del 1903.\nA San Pietroburgo Rasputin soggiorn\u00f2 presso il monastero di Aleksandr Nevskij e incontr\u00f2 altri esponenti del misticismo: tra di essi Germogen Dolganov e Teofane di Poltava, il quale, profondamente colpito dalle qualit\u00e0 di Grigorij, decise di ospitarlo nel proprio appartamento; in seguito, il monaco siberiano fu invitato dalla principessa Milica del Montenegro e da sua sorella Anastasia, grandi fautrici dei mistici e interessate di spiritismo. Finalmente, il primo novembre 1905 (calendario giuliano), Milica introdusse Rasputin a corte e lo present\u00f2 allo zar, Nicola II, e alla moglie Aleksandra.\nL'incontro con Rasputin si colloca in un periodo estremamente difficile per lo zar il quale, a seguito della pesante sconfitta militare nella guerra russo-giapponese e agli eventi della rivoluzione del 1905, aveva dovuto siglare il \"Manifesto di ottobre\" con il quale rinunziava a parte dei suoi poteri autocratici.\nRasputin a Corte.\nNel mese di ottobre 1906, su richiesta dello zar, Rasputin si rec\u00f2 in visita alla figlia di P\u00ebtr Stolypin, alcune settimane dopo che, insieme al padre, sub\u00ec un attentato bomba; il 15 dicembre dello stesso anno, present\u00f2 una petizione allo zar chiedendo di cambiare nome in Rasputin-Novych (\u041d\u043e\u0432\u044b\u0445) onde evitare confusione con le altre sei famiglie del suo villaggio che portavano lo stesso cognome; la richiesta fu accolta nel marzo dell'anno seguente.\nGuaritore dello zarevic.\nNel mese di aprile 1907, Rasputin fu nuovamente invitato a Carskoe Selo, questa volta per vedere lo zarevic Aleksej Nikolaevi\u010d Romanov il quale, malato di emofilia di tipo B, aveva subito una caduta che aveva gravemente compromesso il suo stato di salute.\nLa malattia dello zarevic era all'epoca tenuta segreta e non aveva una cura definitiva: la zarina (che per lo stesso male aveva gi\u00e0 perso il fratello minore e lo zio), dunque, dopo aver confidato nei medici, decise di rivolgersi a Rasputin stesso il quale asseriva di aver la capacit\u00e0 di guarire attraverso la preghiera; in effetti, a dispetto della prognosi infausta dei medici, gi\u00e0 dal giorno dopo l'incontro con Rasputin, lo zarevic aveva dato limitati segni di recupero. A seguito di tali risultati, lo zar e la zarina gli permisero di visitare sempre pi\u00f9 spesso la loro riservatissima casa, situata nel parco di Carskoe Selo.\nPierre Gilliard, la storica francese H\u00e9l\u00e8ne Carr\u00e8re d'Encausse e il giornalista Diarmuid Jeffreys hanno attribuito il merito delle cure di Rasputin al fatto che avesse sospeso la somministrazione di aspirina: l'aspirina, in effetti, \u00e8 un analgesico che per\u00f2 ha effetti deleteri sulla coagulazione del sangue e aveva dunque rafforzato i sintomi dell'emofilia, peggiorando sia il sanguinamento sia il gonfiore articolare.\nAlcuni anni dopo, il 9 ottobre 1912, mentre la famiglia reale visitava una tenuta di caccia nella foresta di Bia\u0142owie\u017ca, Aleksej, a causa dei sobbalzi continui della carrozza, si procur\u00f2 un ematoma alla coscia superiore sinistra che presto degener\u00f2 in una fortissima emorragia; la zarina, disperata, si rivolse alla dama di compagnia affinch\u00e9 avvisasse Rasputin, che in quelle settimane risiedeva al suo villaggio natio con la famiglia (era stato momentaneamente allontanato per contrasti con la corte). Rasputin invi\u00f2 la risposta il giorno seguente affermando, in un telegramma, che il bambino non sarebbe morto e che i medici non si sarebbero dovuti preoccupare troppo; pian piano, la febbre e i gonfiori si attenuarono, anche se il ragazzo dovette subire una lunga convalescenza. A seguito di questo episodio, la zarina e parte della corte credettero che Rasputin avesse curato Aleksej grazie al potere della preghiera, e si avvicinarono ancora di pi\u00f9 alla religione.\nIn ogni caso, il monaco siberiano non era benvoluto a corte: l'archiatra, Botkin, lo riteneva un ciarlatano e attribuiva il merito delle cure all'ipnosi, ma va ricordato che lo stesso Rasputin si interess\u00f2 a tale pratica solo dopo il 1913; il principe Feliks Jusupov, tra i pi\u00f9 risoluti nemici di Rasputin, sugger\u00ec che il monaco segretamente drogasse lo zarevic con erbe curative tibetane, l'uso delle quali, tuttavia, era stato respinto dallo zar stesso; infine, secondo la figlia di Rasputin stesso, Marija, le guarigioni sarebbero state dovute a mesmerismo.\nTali spiegazioni, tuttavia, avevano il limite di non riuscire a spiegare il modo in cui Rasputin fosse riuscito a guarire il ragazzo pur essendo in Siberia e possono essere derivate dal fatto che la famiglia imperiale fosse estremamente isolata rispetto alla nobilt\u00e0 e alla societ\u00e0 russa. Molti studiosi rigettano l'idea che Rasputin avesse evocato spiriti o usato trucchi magici e pensano piuttosto che si fosse servito della propria calma e della propria capacit\u00e0 di convinzione e persuasione.\nContesto culturale e controversie.\nAgli inizi del XX secolo, anche prima dell'arrivo di Rasputin, la classe dirigente russa era ampiamente interessata ai fenomeni religiosi: infatti, da un lato si era assistito a una vera e propria rinascita religiosa, caratterizzata da un profondo interesse per la letteratura spirituale e una forte ripresa del fenomeno dei pellegrinaggi, dall'altro era forte la curiosit\u00e0 per l'occultismo e per il misticismo; la stessa zarina, Alessandra, non era immune a tali interessi dal momento che aveva incontrato numerosi \"santi folli\" nella speranza di trovare una intercessione con Dio e aveva invitato a corte il noto esoterista G\u00e9rard Encausse nel 1901, nel 1905 e nel 1906. Infine, va aggiunto che, una volta presentato a corte, Rasputin visit\u00f2 il palazzo reale almeno una volta al mese.\nIn ogni caso, di l\u00e0 dal generale favore verso i mistici, Rasputin fu oggetto di controversie a causa della sua presunta vicinanza alla setta cristiana dei Chlysty i quali erano accusati di compiere rituali orgiastici e, dunque, erano estremamente malvisti dalla gerarchia ecclesiastica: nel 1908 Rasputin stesso fu sottoposto a inchiesta dal tribunale di Tobol'sk in virt\u00f9 di un coinvolgimento nelle cerimonie della setta, ma tale inchiesta si aren\u00f2 ben presto.\nSebbene agli inizi la classe dirigente di San Pietroburgo fosse affascinata dal carisma di Rasputin, la sua vicinanza alla famiglia reale attir\u00f2 ben presto invidie e pettegolezzi: la zarina, infatti, era in forte conflitto con la suocera e le cognate circa la permanenza di Rasputin a corte; la stampa locale lo teneva sotto stretto controllo, sostenendo che fosse implicato in scandali sessuali e che, in generale, prestasse eccessiva attenzione alle giovani donne; Feofan di Poltava gli era ormai ostile; infine Stolypin, insieme a molti altri politici, lo voleva bandire dalla capitale.\nNel 1911, Nicola II incaric\u00f2 Rasputin di aderire a un gruppo di pellegrini: visit\u00f2 la Po\u010dajivska Lavra e si imbarc\u00f2 a Odessa verso Costantinopoli, Mileto, Smirne, Efeso, Patmo, Rodi, Cipro, Beirut, Tripoli e Giaffa; verso la Quaresima visit\u00f2 Gerusalemme e poi fece ritorno in Russia.\nNei primi mesi del 1912, le accuse contro Rasputin si moltiplicarono: Germogen Dolganov disse che Rasputin avrebbe fatto meglio a stare lontano dalla famiglia reale e riprese le accuse di Tobol'sk; Iliodor sugger\u00ec che Rasputin fosse divenuto l'amante della zarina e come prova di ci\u00f2 present\u00f2 al ministro degli interni, Makarov, una borsa di lettere di cui una scritta dalla zarina e quattro scritte dalle figlie.\nLe lettere, consegnate o rubate, furono presentate allo zar dal primo ministro Kokovcov il quale chiese a Nicola II di esiliare Rasputin a Tobol'sk; lo zar, tuttavia, temendo che le condizioni del figlio peggiorassero durante l'esilio del monaco, rifiut\u00f2. Allora, il primo ministro offr\u00ec a Rasputin 200\u00a0000 rubli a patto che lasciasse la capitale (somma pari a circa 2,4 milioni di dollari attuali) e impose ai giornali di non accostare il nome dell'imperatrice a quello del monaco; quando, nel maggio dello stesso anno, Rasputin part\u00ec per Pokrovskoe, era ormai divenuto uno dei personaggi pi\u00f9 odiati dell'impero.\nNon vi sono prove che Rasputin sia stato un membro attivo dei Chlysty, ma parrebbe che abbia accettato alcune loro credenze, come quella secondo cui il peccato fosse parte della redenzione: una delle pratiche della setta era conosciuta come \"esultanza\" (\u0440\u0430\u0434\u0435\u043d\u0438\u0435), un rito che cercava di superare impulsi sessuali umani impegnandosi in attivit\u00e0 sessuali di gruppo.\nIn ogni caso va ricordato che la base dei sospetti contro Rasputin era la sua abilit\u00e0 nel ballo, nonch\u00e9 la denuncia di aver fatto bagni in comune con donne, pratica che, sebbene ritenuta sconveniente nella Russia europea, era assai comune presso i contadini della Siberia; inoltre, la recente scoperta di nuovi documenti sembrerebbero ridimensionare le voci di dissolutezza che, a loro tempo, offuscarono non poco l'immagine pubblica di Rasputin.\nSuccessivamente, a seguito di un incidente capitato allo zarevic, Rasputin riguadagn\u00f2 influenza a corte, ma in ogni caso i suoi rapporti con le gerarchie ecclesiastiche e gli ambienti politici rimasero tesi. Il ruolo di \"intermediario\" tra la famiglia reale e la chiesa ortodossa non fu mai convalidato ufficialmente da quest'ultima: l'ordinazione di Rasputin a prete fu respinta, il Santo Sinodo non mancava di criticarlo per pratiche viziose o eretiche e, infine, alla messa per la celebrazione dei 300 anni di dominio dei Romanov il 21 febbraio del 1913, Rodzjanko espulse Rasputin dalla Cattedrale di Kazan'.\nIl comportamento di Rasputin fu spesso oggetto di discussioni nella IV Duma, tanto che, nel marzo del 1913, gli Ottobristi (monarchici fedeli alla monarchia), sotto la guida di Aleksandr Guckov, istituirono una commissione di indagine; l'iniziativa, naturalmente, fu ferocemente ostacolata dalla zarina e lo zar, timoroso di scandali, chiese a Rasputin di partire per la Siberia fino a quando le indagini non si fossero concluse o si fossero arenate, come in effetti accadde.\nNel dicembre dello stesso anno Rasputin e la moglie furono invitati al Palazzo di Livadija e, il 29 gennaio 1914, Nicola II sostitu\u00ec il primo ministro, Vladimir Kokovcov, uno dei maggiori oppositori di Rasputin, con il debole Ivan Goremykin.\nTentativo di assassinio.\nAgli inizi del 1914, ormai influente personaggio nelle vicende politiche russe, Rasputin decise di visitare il suo villaggio natio di Pokrovskoe, per rivedere il padre e aiutarlo nei lavori agricoli. Intorno alle 15:00 del 29 giugno Rasputin usc\u00ec di casa per rispondere a un telegramma; al rientro nell'abitazione fu improvvisamente attaccato da una donna con il volto nascosto da un fazzoletto nero; la donna, Chionija Guseva, lo pugnal\u00f2 allo stomaco, appena sopra l'ombelico. Sebbene colpito, Rasputin ebbe modo di scappare e di prendere un bastone da terra con cui riusc\u00ec a tramortire l'assalitrice; coperto di sangue, fu portato nella sua casa ove, verso mezzanotte, ricevette le prime cure dal medico del pi\u00f9 vicino villaggio.\nDopo le prime cure Rasputin fu portato al pi\u00f9 vicino ospedale, dove ricevette assistenza dal medico personale della famiglia reale; dimesso il 17 agosto 1914, a met\u00e0 settembre raggiunse San Pietroburgo. L'attentato (in cui credeva di rinvenire la mano del suo avversario Iliodor) lasci\u00f2 effetti profondi in Rasputin: egli inizi\u00f2 a bere vino georgiano o di Crimea ed evit\u00f2 al massimo gli incontri pubblici, specialmente in ristoranti e luoghi affollati.\nA seguito dell'attentato Guseva fu rinchiusa in manicomio; Iliodor fugg\u00ec all'estero (ove scrisse un libro di memorie), evitando l'arresto e il processo in cui, sebbene fosse stato accusato dal procuratore d'istigazione all'omicidio, non fu mai condannato. A questo punto la maggior parte dei nemici di Rasputin era ormai scomparsa: Stolypin era morto, il conte Kokovcov aveva perso ogni incarico governativo, Feofan di Poltava fu esiliato, Germogen illegalmente bandito e Iliodor era fuggiasco all'estero.\nUn altro tentativo di assassinio di Rasputin avvenne una sera a una festa dove erano presenti tutti i rappresentanti della politica russa dell'epoca. A un certo punto un rappresentante della Duma si alz\u00f2 e gli punt\u00f2 una pistola a tamburo, accusandolo del degrado nel quale si trovava la capitale. Rasputin lo invit\u00f2 a premere il grilletto: la pistola fece cilecca; allora Rasputin lo invit\u00f2 a sparare di nuovo, e la pistola fall\u00ec di nuovo; a quel punto Rasputin prese la pistola che gli era puntata e che aveva fallito il colpo due volte, la punt\u00f2 in aria e spar\u00f2: con stupore di tutti i presenti il colpo part\u00ec. Questo episodio fece velocemente il giro della capitale, e cominci\u00f2 a diffondersi la fama che Rasputin fosse immortale.\nIncidente al ristorante Jar.\nTenuto sotto sorveglianza sin dal 1908, Rasputin fu sottoposto a una vigilanza continua dall'ottobre del 1914 da parte di due gruppi di agenti (uno dei quali sotto copertura) che facevano direttamente riferimento al capo della polizia, Stepan Petrovi\u010d Belecskij, il quale inviava i propri rapporti direttamente allo zar; tali rapporti, tuttavia, assai spesso erano modificati dalla polizia segreta, i cui membri erano assolutamente ostili a Rasputin e desideravano screditarlo in ogni modo.\nTra questi rapporti spicca la vicenda del ristorante Jar: la sera del 26 marzo del 1915, Rasputin, appena tornato a Mosca, cen\u00f2 al ristorante Jar, si ubriac\u00f2 e mostr\u00f2 in pubblico i propri genitali di fronte a un gruppo di ragazze gitane che cantavano nel locale. Tale vicenda resta controversa non solo per il fatto che il rapporto originale \u00e8 mancante, ma anche per il fatto che diversi storici ritengono sia stata inventata di sana pianta da Vladimir D\u017eunkovskij al fine di screditare Rasputin. Nel mese di giugno, dopo un'indagine, il capo della polizia, Beletskij, appur\u00f2 che Rasputin non aveva mai visitato il ristorante.\nRasputin e la guerra.\nIl conflitto mondiale.\nNei primi mesi del 1914, la situazione politica internazionale peggior\u00f2 a tal punto che gi\u00e0 nel maggio si diffusero le voci di una futura mobilitazione; Rasputin, assolutamente ostile alla guerra, ne ebbe sentore dall'ospedale e invi\u00f2 due telegrammi alla corte affermando che \"Se la Russia va in guerra, sar\u00e0 la fine della monarchia, dei Romanov e delle istituzioni russe\".\nDopo l'omicidio dell'arciduca Francesco Ferdinando d'Asburgo, nel corso della crisi di luglio, lo zar decret\u00f2 prima la mobilitazione parziale, poi quella completa; il 1\u00ba agosto, la Germania dichiar\u00f2 guerra alla Russia, il 6 agosto l'Austria-Ungheria segu\u00ec l'esempio tedesco: iniziava cos\u00ec la prima guerra mondiale.\nIl conflitto, che la corte aveva previsto breve, si rivel\u00f2 estremamente pi\u00f9 sanguinoso e presto divenne insostenibile per l'economia di un paese dissestato quale era l'Impero russo: le sconfitte in Prussia Orientale e l'aumento dell'inflazione, provocarono rivolte popolari; il 16 maggio 1915, a Mosca, una folla inferocita reclam\u00f2 che l'imperatrice, di origini tedesche, fosse immediatamente spedita in un convento.\nLa situazione peggior\u00f2 ulteriormente quando, a seguito di una grave carenza di armi e munizioni (dovuta alla insufficiente produzione industriale interna e alle inefficienze del sistema di trasporto), il comando supremo ordin\u00f2 di abbandonare le posizioni in Polonia; il 23 agosto dello stesso anno, lo zar decise di assumere personalmente il comando militare al fronte.\nLa decisione, sostenuta dalla zarina e da Rasputin, fu aspramente contestata tanto dagli altri membri della famiglia quanto dai ministri che erano concordi nel ritenere la zarina Alessandra del tutto incapace di tenere le redini del governo.\nIn seguito alla decisione e alle controversie, Nicola II sostitu\u00ec tutti i ministri e i funzionari che riteneva ostili a lui o alla guerra; inoltre, respinse la proposta del Blocco Progressista (insieme di monarchici conservatori e liberali costituzionali) di concedere maggiori poteri alla Duma (come quello di attribuire la fiducia al governo), anzi, la sospese fino al 9 febbraio del 1916; per descrivere la situazione politica, Vasilij Maklakov pubblic\u00f2 un articolo in cui descriveva la Russia come un veicolo senza freni guidato da un pazzo lungo uno stretto sentiero di montagna.\nGoverno.\nDopo la Rivoluzione del 1905, il Consiglio dei ministri divenne cuscinetto tra l'imperatore, depositario dei poteri esecutivi, e la Duma di Stato, titolare di un parziale potere legislativo; tale equilibrio, tuttavia, era assai precario dal momento che anche le forze politiche moderate e conservatrici come i Cadetti e gli Ottobristi, la cui fede monarchica non era in discussione, anelavano alla creazione di una vera e propria monarchia parlamentare e vedevano in Rasputin, tenace fautore dell'autocrazia, un avversario da distruggere.\nPrima della partenza dello zar per Mogil\u00ebv, l'influenza di Rasputin sugli affari pubblici era stata debole e sporadica; le cose cambiarono quando la zarina Aleksandra assunse la reggenza. Gi\u00e0 il 19 agosto, il principe Vladimir Orlov, che aveva criticato su un giornale il rapporto stretto tra l'imperatrice e Rasputin, e Vladimir D\u017eunkovskij (responsabile dell'incidente del ristorante Jar), furono costretti a dimettersi da tutti gli incarichi; lo zar, inoltre, impose nuove restrizioni alla libert\u00e0 di stampa e stabil\u00ec che il rapporto tra la moglie e Rasputin sarebbe stato considerato come un affare privato della famiglia reale.\nIl 24 agosto, temendo che la partenza dello zar avrebbe aumentato l'influenza di Rasputin sulla zarina, gi\u00e0 di per s\u00e9 ostile all'assemblea, il partito dei Cadetti, gli Ottobristi e numerosi deputati nazionalisti si unirono nel Blocco Progressivo e riuscirono a ottenere la nomina di Samarin, ostile a Rasputin, come membro del Santo Sinodo; tale mossa, tuttavia, non sort\u00ec alcun effetto poich\u00e9 la zarina decise di richiamare Rasputin dalla Siberia.\nI timori della Duma divennero presto realt\u00e0: con la partenza dello zar per il fronte, nacque un vero e proprio rapporto simbiotico tra l'imperatrice e Rasputin in cui il secondo consigliava la prima su ogni questione mediante telefonate giornaliere e incontri settimanali, anche grazie al tramite della dama di compagnia dell'imperatrice, Anna Vyrubova. In merito, Pierre Gilliard afferm\u00f2 che i desideri dell'imperatrice venivano interpretati da Rasputin i cui consigli avevano, agli occhi di lei, la sanzione e l'autorit\u00e0 di una rivelazione; lo zar, che pure fino ad allora era stato immune all'influenza di Rasputin, non pot\u00e9 allontanarlo dall'imperatrice semplicemente perch\u00e9, se fosse successo qualcosa allo zarevic Aleksej, lo avrebbe ritenuto responsabile della morte del figlio.\nBen presto l'influenza dell'imperatrice e di Rasputin sugli affari di Stato divenne tale che influirono sulle scelte militari in merito alla difesa della piazzaforte di Riga nonch\u00e9 sulla nomina del primo ministro: infatti, nel gennaio del 1916, dopo le dimissioni Ivan Goremykin, fu nominato Boris \u0160tjurmer, amico di Rasputin, che fu preferito al ministro degli interni Aleksej Chvostov, il quale era da tempo divenuto avversario di Rasputin; solo la presenza dello zar alla seduta di insediamento del nuovo primo ministro (primo e unico caso) imped\u00ec che la Duma lo fischiasse pubblicamente.\nPoco dopo, Aleksej Chvostov, ancora agli interni, ide\u00f2 un complotto con il capo della polizia, Beleckij e forse anche con Iliodor, per sbarazzarsi definitivamente di Rasputin, accusato di essere una spia dei tedeschi.\nL'ipotesi che Rasputin fosse una spia al soldo dei tedeschi appare assai fragile: certamente, \u00e8 plausibile che attorno a Rasputin vi fossero persone interessate ad acquisire informazioni strategiche ma va aggiunto anche che Rasputin stesso non si interessava di danaro e lo donava non appena lo otteneva; spesso faceva vaste elemosine, e si interess\u00f2 attivamente a piani di approvvigionamento di cibo dalla Siberia per Mosca e la capitale.\nAvendo avuto sentore del complotto, Rasputin si rivolse ad Aleksandr Spiridovi\u010d, capo della polizia di palazzo e convinse l'imperatrice a bandire il ministro degli interni Aleksej Chvostov e a nominare al suo posto St\u00fcrmer che, cos\u00ec, deteneva tanto l'ufficio di primo ministro tanto quello di ministro degli interni; il capo della polizia, Beleckij, in procinto di essere sostituito, si salv\u00f2 quando la vicenda fu pubblicata da un giornale; l'abile ministro della guerra, Aleksej Polivanov, che nei suoi pochi mesi di ufficio aveva determinato un recupero di efficienza dell'esercito russo, fu rimosso e sostituito da Dmitrij \u0160uvaev.\nNei mesi seguenti la situazione militare s'indebol\u00ec ancora di pi\u00f9 a seguito delle pesanti perdite subite nel corso dell'offensiva del lago Nara\u010d; Rasputin chiese all'imperatrice di consigliare allo zar di non attraversare i Carpazi e, quando lo zar decise di autorizzare l'offensiva Brusilov, Aleksandra chiese la benedizione di Rasputin per fermarla.\nIl 14 settembre, a seguito di un nuovo cambio ministeriale, l'imperatrice nomin\u00f2 agli interni Aleksandr Dmitrievi\u010d Protopopov, conservatore, debole di carattere, amico di Rasputin e come lui, strenuo pacifista: la sua nomina e, ancor di pi\u00f9, i suoi tentativi di attuare contatti con i tedeschi (per il tramite di una missione diplomatica in Svezia) mentre costoro avevano deciso di costituire un Regno di Polonia indipendente indignarono gran parte del parlamento e della societ\u00e0, sempre pi\u00f9 convinta dell'esistenza di \"forze oscure\" che cospiravano con Rasputin, la zarina e i tedeschi contro gli interessi della nazione.\nLa crisi dello Stato zarista.\nIl primo novembre 1916, il deputato Pavel Miljukov tenne un durissimo discorso di condanna al parlamento in cui afferm\u00f2 testualmente che Rasputin fosse al centro di forze oscure atte a creare fallimenti e disordini nell'azione di Stato e che le politiche del Primo ministro Boris St\u00fcrmer avrebbero isolato il paese dagli alleati, impedendo ogni possibilit\u00e0 di vincere il conflitto; subito, tale discorso fu diffuso in volantini che furono diffusi alla nazione e il governo chiese allo zar lo scioglimento del parlamento.\nLa richiesta del governo di sciogliere la camera, caldeggiata anche dall'imperatrice e da Rasputin, fu contestata per\u00f2 dall'ambasciatore britannico, Buchanan, oltre che dai granduchi Aleksandr Michajlovi\u010d Romanov e Georgij Michajlovi\u010d Romanov il secondo dei quali tent\u00f2 di convincere lo zar a concedere una costituzione e a togliere ogni influenza politica a Rasputin prima che fosse troppo tardi mentre il granduca Nikolaj Michajlovi\u010d Romanov, il principe Georgij Evgen'evi\u010d L'vov e il generale Michail Vasil'evi\u010d Alekseev fecero, invano, pressioni per indurre lo zar a spedire l'imperatrice lontano da corte, a Jalta, o nel Regno Unito.\nIl 19 novembre, il deputato Vladimir Mitrofanovi\u010d Puri\u0161kevi\u010d accus\u00f2 apertamente il governo di germanofilia e di tradimento aggiungendo che l'influenza di Rasputin sull'imperatrice fosse deleteria e che un \"mu\u017eik\" analfabeta non potesse governare la Russia; di fatto, secondo le parole di Radzinskij, i ministri erano stati trasformati in marionette, i cui fili erano stati presi saldamente in mano dalla zarina Aleksandra, tedesca estranea al popolo, e da Rasputin, vero e proprio genio del male.\nDopo il discorso, Puri\u0161kevi\u010d dovette rinunciare al seggio parlamentare ma in ogni caso riusc\u00ec a ottenere l'amicizia e il supporto del principe Feliks Jusupov, la cui moglie era nipote dello zar, del granduca Dmitrij Pavlovi\u010d Romanov e di Sergej Michajlovi\u010d Suchotin, membro della guardia imperiale, i quali iniziarono a progettare l'omicidio di Rasputin in modo da salvare la dinastia dalla sua nefasta influenza.\nCon un governo sempre pi\u00f9 debole, la Duma richiese profonde riforme costituzionali, ma lo zar e la zarina si opposero duramente tanto al parlamento tanto ai consigli che sempre pi\u00f9 numerosi provenivano dai membri della casa reale.\nConsiderando l'intransigenza dello zar e della moglie, diversi politici e militari (tra di essi Aleksandr Gu\u010dkov, Kerenskij, Aleksandr Konovalov, Nikolaj Nekrasov e Michail Tere\u0161\u010denko) considerarono l'ipotesi di un colpo di Stato militare al fine di costringere Nicola II ad abdicare in favore del figlio, Aleksej, avendo il granduca Michail Aleksandrovi\u010d Romanov, fratello dello zar, come reggente; tuttavia, il granduca Nikolaj Romanov, comandante in capo del fronte del Caucaso, afferm\u00f2 che l'esercito non avrebbe mai appoggiato un colpo di Stato e dunque l'iniziativa cadde.\nTrepov e Protopopov.\nIl 10 novembre, a seguito delle pressioni della Duma, lo zar nomin\u00f2 primo ministro Aleksandr Trepov, fautore della prosecuzione del conflitto nonch\u00e9 di una riforma della costituzione sul modello inglese, il quale, allo scopo di ridurre l'influenza di Rasputin e dell'imperatrice, decise di rimuovere il ministro dell'interno Aleksandr Protopopov, notoriamente vicino ai due; tale mossa, tuttavia, fu impedita dalla zarina Aleksandra, la quale prese la decisione di raggiungere personalmente il marito allo Stavka mentre Rasputin e Anna Vyrobova inviarono ben cinque telegrammi per far pressione a vantaggio dell'imperatrice.\nNel frattempo, continuarono i contatti per raggiungere una pace di compromesso con gli Imperi Centrali ma tali trattative non incontrarono quasi nessun consenso: infatti, quando il ministro degli esteri, Pokrovskij, relazion\u00f2 alla Duma che non sarebbe mai stata firmata una pace separata, il discorso ricevette applausi dall'intero emiciclo.\nNon essendo riuscito a sbarazzarsi di Protopopov, Trepov cerc\u00f2 di corrompere Rasputin offrendogli una notevole quantit\u00e0 di danaro, una guardia del corpo e una dacia in Siberia a condizione di rinunciare a ogni influenza politica.\nTemendo di morire, Rasputin, consapevole dell'ostilit\u00e0 di Trepov, decise di evitare di uscire di casa anche se non risulta probabile che abbia bruciato la corrispondenza e abbia trasferito il proprio danaro sui conti correnti delle figlie.\nVenerd\u00ec 16 dicembre, le sessioni della Duma furono rinviate; Rasputin, fece la sua ultima uscita prima dell'omicidio andando alla sauna: da quel giorno solo sette persone visitarono il suo appartamento tra cui Anna Vyrubova che gli regal\u00f2 una piccola icona, autografata sul retro dalla zarina e dalle figlie e il ministro degli interni, Protopopov, che supplic\u00f2 Rasputin di non uscire con Jusupov.\nLa morte.\nNegli ultimi mesi del 1916, Feliks Jusupov fece in modo di acquisire la fiducia di Rasputin invitandolo di frequente nel proprio palazzo a San Pietroburgo sotto il pretesto di aver bisogno della sua consulenza per poter domare i propri impulsi omosessuali; inoltre, al fine di assicurarsi la presenza del monaco a Palazzo, gli fece credere che la propria moglie, principessa Irina Aleksandrovna (che Rasputin aveva espresso il desiderio di conoscere) sarebbe rientrata prima dalla sua visita in Crimea.\nL'omicidio.\nNella notte tra venerd\u00ec 16 e sabato 17 dicembre (calendario giuliano), Jusupov, accompagnato dal dottor de Lazovert, si rec\u00f2 all'appartamento di Rasputin; verso l'1:00 di notte, i tre giunsero a Palazzo Jusupov dove Rasputin fu accompagnato in una stanza, recentemente restaurata e insonorizzata del seminterrato; inoltre, erano state preparate quattro bottiglie di vino dolce. I cospiratori, invece, attendevano nella sala da disegno del palazzo: erano il granduca Dmitrij Pavlovi\u010d, il deputato Vladimir Mitrofanovi\u010d Puri\u0161kevi\u010d, l'assistente medico Stansilatus de Lazovert; Suchotin, un amico della madre di Feliks Jusupov giunse insieme a due dei cognati del principe Jusupov, il principe F\u00ebdor Aleksandrovi\u010d Romanov e il principe Nikita; \u00e8 controverso se vi fossero presenti donne o se fossero state invitate per l'evento.\nNelle sue memorie, Jusupov offr\u00ec il t\u00e8 a Rasputin insieme a un buon numero di petit four al cui interno era stata aggiunta una gran quantit\u00e0 di cianuro; poi, su richiesta dello stesso Rasputin, suon\u00f2 la chitarra e cant\u00f2 due ballate gitane, infine, Jusupov impegn\u00f2 Rasputin in una conversazione in merito al ruolo politico dell'imperatrice Alessandra. Frattanto, secondo la testimonianza di Puri\u0161kevi\u010d, Jusupov offr\u00ec diverse bottiglie di vino provenienti dalla propria riserva privata; dopo un'ora Rasputin parve abbastanza ubriaco ma ancora non dava segnali di avvelenamento: timoroso che potesse sopravvivere fino al giorno dopo, Jusupov sal\u00ec (almeno tre volte secondo Puri\u0161kevi\u010d) al piano di sopra per consultare gli altri congiurati finch\u00e9 si decise di sparare a Rasputin; sceso nuovamente insieme a Dmitrij, Feliks spar\u00f2 colpendo Rasputin nell'addome tra lo stomaco e il fegato per poi risalire al piano di sopra.\nRidisceso a ricontrollare il corpo, sembra che Rasputin abbia riaperto gli occhi e si sia lanciato contro Jusupov per poi avventarsi verso le scale e tentare di uscire dal Palazzo; allarmato dal rumore, Puri\u0161kevi\u010d scese al piano inferiore e spar\u00f2 ripetutamente a Rasputin: uno dei proiettili penetr\u00f2 il rene destro e si conficc\u00f2 vicino alla spina dorsale; Rasputin cadde a terra sulla neve, appena fuori dalla porta.\nIn uno stato di parossismo totale, Jusupov spar\u00f2 alla vittima nell'occhio destro con la pistola: questo fu il proiettile fatale e Rasputin mor\u00ec nel giro di venti minuti.\nA questo punto, due poliziotti in servizio alla citt\u00e0, sentiti gli spari e avendo visto il via vai di autoveicoli, s'insospettirono: uno di loro, prima interrog\u00f2 senza esito il maggiordomo di Jusupov, poi, si avvicin\u00f2 al palazzo; Puri\u0161kevi\u010d si vant\u00f2 di aver ucciso Rasputin e chiese al poliziotto di non rivelare la notizia ai superiori. In ogni caso, il poliziotto inform\u00f2 i superiori.\nDopo aver scartato l'idea di bruciare il corpo (come precedentemente avevano pianificato), i cospiratori, usando l'auto di Puri\u0161kevi\u010d, si diressero verso l'Isola Krestovskij e gettarono il cadavere dalla macchina oltre il parapetto in un buco nel ghiaccio che ricopriva il fiume Malaja Nevka.\nRitrovamento del corpo e autopsia.\nAlle 8:00 della mattina seguente, la polizia si present\u00f2 all'appartamento di Rasputin e chiese alle figlie dove fosse il padre; dopo tre ore di attesa, la scomparsa fu segnalata ad Anna Vyrubova la quale avvis\u00f2 l'imperatrice, sottolineando come la principessa Irina fosse assente da Pietroburgo. A quel punto il ministro degli interni, Aleksandr Dmitrievi\u010d Protopopov, menzion\u00f2 il racconto del poliziotto e apparve presto chiaro come Rasputin fosse stato attirato in un'imboscata.\nSu ordine dell'imperatrice, fu disposta un'inchiesta la quale provvide immediatamente a controllare l'appartamento, il conto in banca e la corrispondenza di Rasputin per poi concentrare la propria attenzione su alcune macchie di sangue rinvenute presso una porta secondaria di Palazzo Jusupov. Il principe Felix cerc\u00f2 di spiegare le macchie di sangue affermando che nel corso di una festa di benvenuto, tenuta la sera prima, uno dei suoi cani era stato ferito; quanto al comportamento tenuto da Puri\u0161kevi\u010d, disse che la sera precedente aveva parlato sotto effetto di alcolici; chiese, inoltre, un'udienza presso l'imperatrice ma la zarina si limit\u00f2 a dire che avrebbe potuto spiegare l'accaduto tramite una lettera. Lo zar, avvisato dalla moglie, decise di ritornare nella capitale.\nAlle 22:00 della sera stessa, Puri\u0161kevi\u010d, dopo aver aiutato i principi Feliks e Dmitrij nella stesura della lettera, lasci\u00f2 la citt\u00e0. Il giorno seguente, fu provato che il sangue rinvenuto era umano e il principe Jusupov e il granduca Dmitrij furono posti agli arresti domiciliari.\nFrattanto, nel pomeriggio, furono rinvenute tracce di sangue e uno stivale presso il Bol'\u0161oj Petrovskij; lo stivale fu riconosciuto dalle figlie di Rasputin stesso e quindi la polizia riprese le indagini: la mattina del 19 dicembre, furono trovate la pelliccia e il corpo di Rasputin, circa 140 metri a ovest del ponte.\nNel tardo pomeriggio, il cadavere congelato fu portato nella pi\u00f9 vicina camera mortuaria ove fu eseguita l'autopsia: si stabil\u00ec che Rasputin fu ucciso sul colpo dal terzo proiettile che, dopo aver lacerato il lobo frontale, era uscito nella parte posteriore del cranio; fu, inoltre, estratto il secondo proiettile (l'unico a non essere stato sparato a distanza ravvicinata) e fu esaminato il contenuto dello stomaco; non furono rinvenute tracce di acqua nei polmoni (segno, quindi, che Rasputin fosse gi\u00e0 morto al momento di essere buttato dal parapetto) n\u00e9 di cianuro nello stomaco, fatto che fece dubitare molti dell'avvelenamento (la figlia di Rasputin, Maria, infatti, sostenne che il padre soffrisse di iperacidit\u00e0 e che evitasse i dolci). Infine, furono esaminate le ferite superficiali: quella all'occhio destro, compatibile con lo stivale, la frattura nasale e alla guancia, dovute probabilmente all'impatto o al grappino usato per trascinare il cadavere fuori dall'acqua.\nFunerali.\nIl 21 dicembre il corpo di Rasputin, deposto in una bara di zinco, fu portato alla chiesa di Cesme: alle 8:45 del mattino fu attuata la sepoltura alla quale assistettero la famiglia imperiale (tranne lo zarevi\u010d Alessio), Anna Vyrubova, la sua domestica, alcuni amici di Rasputin e la figlia Maria.\nSu richiesta del granduca Aleksandr Michajlovi\u010d Romanov, suocero del principe Jusupov, lo zar escluse la possibilit\u00e0 di un processo e decise di inviare il granduca Dimitri e il principe Jusupov in esilio (Puri\u0161kevi\u010d era gi\u00e0 sulla strada per il fronte).\nConsiderazioni.\nIl rapporto ufficiale della polizia, le cui indagini durarono non pi\u00f9 di due giorni, non \u00e8 generalmente considerato pienamente soddisfacente; gli stessi racconti dei protagonisti, in particolare di Feliks Jusupov e Vladimir Puri\u0161kevi\u010d, differiscono in diversi punti e pi\u00f9 volte sono stati modificati; lo stesso movente non \u00e8 ancora ben chiaro: infatti, Jusupov, nel 1917, aveva motivato l'assassinio di Rasputin esclusivamente per patriottismo, per rimuovere dal potere una persona che aveva avuto nefaste conseguenze sull'andamento bellico, ma in seguito, nel 1965, afferm\u00f2 di aver agito poich\u00e9 spinto dall'avversione per le dissolutezze di Rasputin.\nInoltre, i racconti differiscono sia in merito al colore della maglia indossata da Rasputin, sia in merito all'arma del delitto, alla macchina usata per trasportare il corpo e anche sul luogo in cui fu ritrovato; n\u00e9 Jusupov, n\u00e9 Puri\u0161kevi\u010d hanno menzionato il quarto colpo, diretto alla nuca.\nQuanto alla scelta della data, essa non sembra essere casuale: infatti, sia il granduca Dmitrij sia Puri\u0161kevi\u010d, erano appena tornati dal fronte; poi, il fatto che Rasputin fosse stato assassinato la sera stessa in cui era cominciata la pausa della sessione parlamentare della Duma, suggerisce che l'omicidio fosse stato organizzato per la notte tra il 16 e il 17 dicembre (calendario giuliano) allo scopo di attenuare ogni clamore politico.\nInfine, le indagini del 1916, condotte in modo frettoloso, non hanno misurato il calibro dei proiettili, anche se alcuni storici hanno rigettato l'ipotesi che i proiettili fossero di origine britannica e quindi forniti da ufficiali britannici del MI6 che intendevano rimuovere Rasputin la cui opposizione alla guerra era ben nota, ancorch\u00e9 sia ritenuto plausibile un coinvolgimento indiretto di Oswald Rayner, uno degli agenti di stanza nella capitale russa.\nIn conclusione, l'incompletezza delle indagini unita alla reticenza e alle contraddizioni nei racconti diversi degli stessi protagonisti e la sparizione di numerosi documenti avvenuta durante il periodo sovietico, hanno fatto s\u00ec che l'episodio della morte di Rasputin sia divenuto una vera e propria leggenda, uno scontro tra storia e finzione soggettiva.\nRiesumazione e cremazione.\nIn corrispondenza con l'abdicazione dello zar Nicola nel marzo del 1917, la salma di Rasputin venne riesumata e i suoi resti cremati, in modo che il suo luogo di sepoltura non potesse divenire meta di pellegrinaggio per i nostalgici della monarchia zarista.\nLa sorte della famiglia.\nLa famiglia di Rasputin affront\u00f2 la rivoluzione a Pietrogrado. La moglie torn\u00f2 a Pokrovskoe per adire l'eredit\u00e0. Si conserva ancora il misero inventario dei beni di Rasputin eseguito in sua presenza. La sua casa venne acquisita dalla zarina Aleksandra.\nDmitrij torn\u00f2 a Pokrovskoe dalla guerra dopo il colpo di Stato bolscevico. Il 21 febbraio 1918 si spos\u00f2 con Feoktiste Ivanovna Pe\u010derkinoj (1897/98 - 5 settembre 1933), dalla quale ebbe una figlia, Elizabeth Dmitrievna Rasputin.\nNel 1920 fu nazionalizzata tutta la casa e la fattoria di Dmitrij. Nel 1922, la vedova Praskov'ja, il figlio Dmitrij e la figlia Varvara vennero privati del diritto di voto come \"elementi dannosi\".\nVarvara lavor\u00f2 come stenografa nell'amministrazione della giustizia in epoca sovietica. Dopo tutte le ordalie, mor\u00ec di tifo o tubercolosi a Mosca nel 1925. Non si era mai sposata.\nDurante la repressione di cinquecento famiglie nel 1930, la vedova, il figlio e la nuora furono arrestati a Pokrovskoe e deportati nei campi di lavoro a Salechard dai bolscevichi. Praskov'ja mor\u00ec di scorbuto durante il tragitto. Tre anni dopo mor\u00ec di tubercolosi la nuora. Tre mesi dopo, il 16 dicembre 1933, anniversario della morte del padre, Dmitrij mor\u00ec di dissenteria.\nMatr\u00ebna, la prima figlia di Rasputin, il 5 ottobre 1917 si spos\u00f2 con Boris Soloviev da cui ebbe 2 figlie, Tatyana e Maria. Nel 1920 si trasfer\u00ec in Europa e, dopo la morte del marito nel 1926, lavor\u00f2 come ballerina di cabaret e artista circense. Negli anni 30 si trasfer\u00ec in USA, di cui acquis\u00ec la cittadinanza in seguito al matrimonio con Gregory Bernadsky nel marzo del 1940. Si separ\u00f2 nel 1946 e lavor\u00f2 negli impianti di difesa fino al suo pensionamento nel 1955. Mor\u00ec il 27 settembre 1977 a Los Angeles, California, all'et\u00e0 di 79 anni.\nNella cultura di massa.\nFilmografia.\nLa figura di Rasputin e l'influenza da lui esercitata sulla famiglia imperiale russa hanno ispirato numerosi film fin dagli anni immediatamente seguenti alla sua morte. A interpretare il ruolo di Rasputin sono stati chiamati celebri attori di varia nazionalit\u00e0, a cominciare da Conrad Veidt e Lionel Barrymore."}
{"id": "108197", "revid": "114839785", "url": "https://it.wikipedia.org/wiki?curid=108197", "title": "Nintendo World Cup", "text": " \u00e8 un videogioco di calcio per NES e Game Boy.\n\u00c8 uno dei videogiochi della serie \"Kunio-kun\".\nModalit\u00e0 di gioco.\nIl gioco si basa vagamente sul Mondiale di Italia '90: bisogna per\u00f2 notare che Giappone (non ancora partecipante alla fase finale d'un mondiale) e Francia non vi si qualificarono, mentre il Camerun, una delle migliori sorprese di quel mondiale, viene relegato ad essere la \"squadra materasso\" del torneo.\nSi inizia scegliendo una squadra (a scelta tra , , , , , , , , , , , e ), sistemando poi in campo i giocatori. La formazione che gioca \u00e8: un portiere, due difensori, il capitano (controllato da chi gioca) e due attaccanti. Il totale \u00e8 dunque di soli 6 giocatori in campo, con riserve ma senza sostituzioni (i giocatori che compongo la formazione vengono scelti prima dell'ingresso in campo). Ad aggiungere improbabilit\u00e0 al gioco, \u00e8 l'inesistenza di qualunque regola riguardante i falli (e dunque anche punizioni, rigori e cartellini): si ha la totale libert\u00e0 di \"picchiare\" l'avversario con una scivolata o una spallata (nonch\u00e9 i propri compagni di squadra - questa possibilit\u00e0 \u00e8 assente nella versione Game Boy, a meno che nel momento di una spallata all'avversario nello stesso punto ci sia anche un compagno); inoltre, quando un giocatore \u00e8 bersagliato frequentemente da interventi duri, facilmente rimarr\u00e0 a lungo inanimato sul terreno di gioco dopo l'ennesima entrata subita.\nIn questo videogioco ci sono 4 tipi di terreno:\nI tipi di campo si susseguono nell\u2019ordine sopracitato. Ogni partita \u00e8 accompagnata da altrettante colonne sonore.\nPer segnare un gol \u00e8 possibile utilizzare trucchi diversi: si pu\u00f2 segnare anche facendo una rovesciata impossibile da fermare. \u00c8 inoltre previsto un \"tiro speciale\", spettacolare ed imparabile: ogni singolo giocatore della squadra ne ha uno diverso.\nAlla fine di ogni partita vinta viene visualizzata una password.\nIl gioco termina se si finisce una partita con un pareggio o con una sconfitta.\nSe si vince la finale la squadra si riunisce in una festa e al capitano viene consegnata la coppa."}
{"id": "108198", "revid": "828781", "url": "https://it.wikipedia.org/wiki?curid=108198", "title": "Evan Taubenfeld", "text": "Infanzia.\nFiglio di Mark e Ami Taubenfeld, famiglia ebraica di gestori di un kosher catering di Baltimora, ha due fratelli minori: Drew, nato nel 1985 e componente della band di Demi Lovato, e Annie, nata nel 1991. Il suo primo approccio diretto con la musica avviene tramite una batteria per bambini, regalatagli dai nonni a soli 4 anni; sar\u00e0 appunto come batterista che dieci anni dopo, mentre frequenta la McDonogh School di Owings Mills e adottando il nome di Evan David, si unir\u00e0 ai \"The Suburbanites\", gruppo locale votato allo ska punk, genere allora molto in voga.\nImpara a suonare la chitarra, strimpellando \"Come as You Are\" dei Nirvana e sia le canzoni dei Green Day che degli Alice in Chains. Nel 2000 pu\u00f2 cos\u00ec dar vita a un suo complesso di modern rock, gli \"Spinfire\", in cui affida la batteria all'amico Matt Halpern, riservandosi il ruolo di chitarrista e cantante. La band vive un paio d'anni, conosce un discreto successo sulle radio e nei locali della costa atlantica, autoproduce il 13 febbraio 2001 anche l'album \"Spinfire CD\", ma si scioglie nell'autunno del 2002 per discrepanze artistiche fra i suoi componenti.\nIl successo.\nNella band di Avril Lavigne.\nSempre nel 2002 decide, per migliorare la propria formazione, di iscriversi al prestigioso Berklee College of Music di Boston, ma una telefonata di Josh Sarubin, vicepresidente dell'Arista Records, lo invita a New York per un'audizione. Evan si presenta, supera la prova e sigla un contratto come chitarrista e corista di Avril Lavigne. Con la bella e giovane cantante canadese, che proprio allora sta iniziando la sua strepitosa carriera, il feeling \u00e8 immediato: i due sono pressoch\u00e9 coetanei, sentimenti ed emozioni sono analoghi come l'intesa spontanea tanto da arrivare a sospettare che i due avessero una relazione in segreto. Evan, che ha ripreso il cognome Taubenfeld, ne diviene rapidamente il braccio destro e collabora alle sue canzoni, partecipa ai suoi video, tour e concerti, talora come unico accompagnatore.\nSuccessivamente scrivono insieme canzoni come \"Take Me Away\", \"Don't Tell Me\" e \"Freak Out\", mentre altri brani come \"Not Gonna Run\" e \"Afraid I Might Find Another Guy\" non verranno mai pubblicati. Tuttavia l'11 settembre 2004 Evan lascia la band, dopo aver partecipato, il 9 settembre 2004, al \"Maxim Party\" con Avril Lavigne.\nNell'album \"The Best Damn Thing\", del 2007, scrive per Avril le canzoni \"Hot\", terzo singolo del disco, \"Innocence\", quarto singolo italiano, \"One of Those Girls\" e \"Contagious\". Compare inoltre nel video di \"Girlfriend\" e nel video di The Best Damn Thing.\nEvan ha collaborato con Avril Lavigne anche per le canzoni \"Push\", \"Everybody Hurts\" e \"Not Enough\" del quarto album della canadese, \"Goodbye Lullaby\", uscito in Italia l'8 marzo 2011.\nCompare inoltre come chitarrista nel video del primo singolo del suo quarto album (\"Goodbye Lullaby\"), \"What the Hell\".\nCompare come chitarrista anche nel primo singolo del suo quinto album (\"Avril Lavigne\"), \"Here's to Never Growing Up\".\nI \"Ditch Ruxton\".\nNonostante i molteplici obblighi e le lucrose soddisfazioni legate alla collaborazione con Avril, Evan continua a desiderare la formazione di una propria band, e, nel giugno del 2003 costituisce, con gli amici Matt Halpern, sempre alla batteria, e Mike Mc Aree, il gruppo dei \"Ditch Ruxton\". L'iniziativa, collaterale rispetto all'impegno principale con la rockstar canadese, parte bene e con i favori del pubblico, ma dura giusto un anno: nel giugno 2004 anche il nuovo complesso si scioglie. Nel maggio 2005 inizia a registrare un nuovo CD con la sua nuova band.\nNel 2010 viene pubblicato il suo primo album solista, \"Welcome to the Blacklist Club\".\nDal 2010 al 2012, diventa parte della band \"Stereopony\", band che cambia nome appunto in \"Evanpony\", ma la band si scioglie nel 2012 in seguito al mancato successo dei suoi album. Il 24 giugno 2013 esce il singolo \"Still in Love Somehow\"."}
{"id": "108200", "revid": "287204", "url": "https://it.wikipedia.org/wiki?curid=108200", "title": "Bosozoku", "text": ""}
{"id": "108204", "revid": "345376", "url": "https://it.wikipedia.org/wiki?curid=108204", "title": "Egidio Albornoz", "text": "\u00c8 stato il fondatore del Collegio di Spagna, istituzione accademica bolognese.\nBiografia.\nLa carriera ecclesiastica in Spagna.\nIl padre, Don Garcia, era un discendente del re Alfonso V di Le\u00f3n; la madre, Teresa de Luna, apparteneva alla Real Casa d'Aragona.\nDopo aver studiato legge a Tolosa, fu nominato elemosiniere reale, poco dopo arcidiacono di Calatrava e infine, il 13 maggio 1338, arcivescovo di Toledo, succedendo nella carica allo zio materno Ximenes de Luna, che lo aveva avviato alla carriera ecclesiastica. Nel 1340 fu al seguito di re Alfonso XI di Castiglia durante la sua campagna contro i Mori, salv\u00f2 la vita del re durante la battaglia del rio Salado del 30 ottobre 1340 e prese parte all'assedio di Algeciras del 1344. Come arcivescovo di Toledo indisse due sinodi, uno a Toledo nel maggio 1339, l'altro ad Alcal\u00e1 nell'aprile 1347.\nNel marzo 1350, ad Alfonso XI succedette il figlio Pedro \"El Cruel\", che fu in varie occasioni duramente ripreso dall'Albornoz per la sua crudelt\u00e0 e lussuria. Per questo motivo il re matur\u00f2 un odio mortale nei suoi confronti e cerc\u00f2 di ucciderlo.\nLa nomina a cardinale e l'incarico in Italia.\nL'arcivescovo part\u00ec dalla Spagna e si rifugi\u00f2 alla corte papale di Avignone, dove fu accolto benevolmente da Clemente VI, che lo cre\u00f2 cardinale di San Clemente il 17 dicembre 1350. A seguito della nomina, l'Albornoz rassegn\u00f2 le proprie dimissioni dalla carica di arcivescovo di Toledo. Dopo due anni e mezzo, Innocenzo VI, anche in previsione del possibile ritorno del papato nella sede di Roma, che avvenne infatti una quindicina di anni dopo, lo incaric\u00f2 di restaurare l'autorit\u00e0 papale nei territori della Chiesa in Italia.\nDurante il lungo periodo di soggiorno dei papi ad Avignone, infatti, i loro territori in Italia, pur essendo sempre rimasti nominalmente sotto l'autorit\u00e0 della Chiesa, di fatto erano da tempo in mano a diversi signori locali, che esercitavano il loro potere in una situazione di quasi completa anarchia.\nLa riconquista del Lazio e dell'Umbria.\nLa bolla pontificia che lo nominava legato e vicario generale degli Stati Papali con poteri straordinari (vicario generale \"terrarum et provinciarum Romane Ecclesie in Italiane partibus citra Regnum Siciliae\") fu emanata il 30 giugno 1353. Il cardinale spagnolo fu tra i primi a cumulare la carica di legato a quella di vicario generale. Con tale accorpamento Albornoz ebbe la pi\u00f9 ampia libert\u00e0 d'azione in campo politico come nell'organizzazione dell'amministrazione e nei rapporti coi sudditi. L'intrepido cardinale discese in Italia nell'autunno 1353 alla testa di un piccolo esercito di mercenari. Dopo essersi assicurato il supporto dell'influente arcivescovo Giovanni Visconti di Milano e di quelli di Pisa, Firenze e Siena, inizi\u00f2 le sue operazioni militari contro il potente Giovanni di Vico, prefetto di Roma, signore di Viterbo e usurpatore di vasta parte dei territori papali. Questi fu sconfitto nella battaglia di Orvieto del 10 marzo 1354. Il 5 giugno, a Montefiascone, fu stipulato un trattato di pace in virt\u00f9 del quale Giovanni di Vico fece poi atto di sottomissione nei confronti del cardinale ad Orvieto.\nPer assicurarsi la lealt\u00e0 futura del prefetto, il cardinale lo nomin\u00f2 governatore di Corneto per dodici anni. Innocenzo VI si dispiacque per la clemenza del trattato, ma il cardinale giustific\u00f2 le sue azioni rimarcando la necessit\u00e0 di usare prudenza, per non fallire il successo finale. Il papa aveva inviato a supporto del cardinale Cola di Rienzo, un ex tribuno di Roma. Il cardinale, per\u00f2, non ebbe fiducia nel visionario Cola di Rienzo, e per un certo tempo lo fece stazionare a Perugia; a seguito delle insistenti richieste dei Romani e di Cola di Rienzo stesso, finalmente lo nomin\u00f2 Senatore di Roma, al posto di Guido dell'Isola che si era dimostrato impotente nei confronti degli intrighi della nobilt\u00e0 romana. Il 1\u00ba agosto 1354 Cola di Rienzo entr\u00f2 a Roma salutato dal popolo come liberatore. Tuttavia, molto presto, la sua crudelt\u00e0, le sue tasse oppressive e i suoi costosi passatempi lo resero inviso al popolo e, durante un tumulto, l'8 ottobre 1354 cadde vittima della furia della folla. Dopo la caduta di Cola di Rienzo, il cardinale riusc\u00ec a riportare l'ordine a Roma.\nIl risultato della sottomissione di Giovanni di Vico fu il ritorno degli Stati Papali (in senso stretto) e delle citt\u00e0 ghibelline dell'Umbria (in particolare Terni, Todi e Amelia) sotto l'autorit\u00e0 papale.\nLa riconquista della Marca anconitana e della Romagna.\nL'Albornoz, a questo punto, rivolse la sua attenzione al recupero della Marca di Ancona e della Romagna. Dopo essersi guadagnato l'appoggio di Gentile da Mogliano di Fermo e di Rodolfo da Varano di Camerino, inizi\u00f2 le operazioni militari contro i due potenti Malatesta di Rimini: Galeotto e Guastafamiglia. I Malatesta si allearono con il loro nemico Francesco II Ordelaffi di Forl\u00ec, che aveva esteso il suo potere su una larga fetta di Romagna. Gli alleati batterono senza difficolt\u00e0 l'infido Gentile da Mogliano. Si ricordi che i Malatesta si erano impadroniti nel 1348 anche di Ancona, approfittando della peste nera che allora imperversava in citt\u00e0 e di un terribile incendio che aveva messo la citt\u00e0 in ginocchio.\nIl cardinale affid\u00f2 il comando supremo del proprio esercito a Rodolfo da Varano. Egli riport\u00f2 una vittoria schiacciante su Galeotto I Malatesta intorno a Paterno, un castello di Ancona. Il 2 giugno 1355 fu sottoscritto il trattato di pace con i Malatesta, che fu approvato da Innocenzo VI il 20 giugno. Da quel momento in poi i Malatesta divennero fedeli alleati delle forze pontificie.\nIn seguito alla vittoria nella battaglia di Paterno, l'Albornoz pot\u00e9 entrare ad Ancona, dove edific\u00f2 una grande rocca che doveva servire anche come sede del pontefice nella Marca, una volta che fosse tornato in Italia. L'Albornoz, infatti, aveva fatto costruire l'edificio con un aspetto prettamente militare all'esterno, ma con un interno sfarzoso, ricco di giardini e di ogni comodit\u00e0. La rocca dell'Albornoz rimase in piedi pochi decenni: fu distrutta dal popolo dopo il difficile assedio del 1383, al fine di ristabilire l'antica autonomia cittadina.\nLa sottomissione dei Malatesta fu presto seguita da quella dei Montefeltro, che port\u00f2 i distretti di Urbino e Cagli sotto l'influenza del cardinale. Poco dopo, la citt\u00e0 di Senigallia e i signori di Ravenna e Cervia (i fratelli Bernardino e Guido da Polenta) si sottomisero al cardinale.\nVerso la fine del 1355 l'Albornoz fu nominato vescovo di Sabina.\nFrancesco II degli Ordelaffi, Signore di Forl\u00ec, e il suo alleato Giovanni di Ricciardo Manfredi, Signore di Faenza, si rifiutarono ostinatamente di sottomettersi. Nel 1356, per ordine del Papa, fu proclamata una crociata contro di loro. I Manfredi non se la sentirono di continuare nella lotta e cedettero Faenza all'Albornoz il 10 novembre 1356, ma l'Ordelaffi e sua moglie, la bellicosa Marzia degli Ubaldini, restavano ancora da sottomettere. La crociata contro i Forlivesi continu\u00f2 ad essere predicata in varie parti d'Europa, oltre che in Italia: ad esempio, in Germania e in Ungheria: l'intera Cristianit\u00e0 si stava mobilitando contro Francesco Ordelaffi.\nIl rientro ad Avignone.\nIl cardinale, in passato, aveva ripetutamente chiesto ad Innocenzo VI di richiamarlo ad Avignone. Ora che tutti gli \"usurpatori\" dei Territori Pontifici, ad eccezione dell'Ordelaffi, erano stati sottomessi, il papa acconsent\u00ec alla sua richiesta e invi\u00f2 Androin de la Roche, Abate di Cluny, per avvicendarlo in Italia.\nPrima di tornare ad Avignone, il cardinale incontr\u00f2 a Fano tutti i vicari dei territori pontifici il 29 aprile 1357. Durante questo incontro, che dur\u00f2 tre giorni, pubblic\u00f2 le sue famose Costituzioni degli Stati Papali, \"Constitutiones Sanct\u00e6 Matris Ecclesi\u00e6\", pi\u00f9 note come \"Costituzioni egidiane\", nelle quali si regolavano tutte le questioni relative allo Stato Pontificio. Il territorio veniva diviso nelle seguenti province: Campagna e Marittima, Ducato di Spoleto, Marca anconitana, Patrimonio di San Pietro in Tuscia e Provincia Romandiol\u00e6.\nQuando il cardinale rese nota all'assemblea dei vicari la sua intenzione di ritornare ad Avignone, essi gli chiesero di rimanere almeno fino a settembre. L'Albornoz, seppure a malincuore, accett\u00f2 e inizi\u00f2 immediatamente le operazioni militari contro gli Ordelaffi. Il 21 giugno conquist\u00f2 Cesena, pur difesa dalla figura eroica di Marzia degli Ordelaffi, e il 25 luglio espugn\u00f2 Bertinoro. Quando il cardinale part\u00ec per Avignone, in settembre, l'Ordelaffi era ancora signore di Forl\u00ec e di poche altre fortezze della Romagna. Il 23 ottobre l'Albornoz giunse ad Avignone, dove fu ricevuto dal Papa con i massimi onori e fu salutato come \"Pater Ecclesi\u00e6\".\nLa presa di Forl\u00ec.\nL'Albornoz si trattenne ad Avignone solo per poco tempo. Il suo successore in Italia, l'Abate di Cluny, abbandon\u00f2 i metodi militari per trattare con buoni risultati con l'esperto e valoroso Francesco Ordelaffi. Tuttavia, gli intrighi di Giovanni di Vico (il prefetto di Roma) nell'Alto Lazio e in Umbria e nuove minacce verso l'Urbe richiesero nuovamente la presenza dell'Albornoz in Italia. Il papa gli ordin\u00f2 di tornare nel dicembre 1358. Immediatamente ricominci\u00f2 le operazioni militari della crociata contro i Forlivesi (in realt\u00e0, si tratt\u00f2 di quattro crociate consecutive), diretta in particolare contro l'Ordelaffi, i cui tentativi di assoldare Konrad von Landau, detto il conte Lando, e la sua Grande Compagnia furono frustrati da un contratto siglato dal cardinale con il Lando stesso. L'Ordelaffi, dopo un'ultima fortunata operazione militare, fu finalmente costretto a trattare, per l'esaurirsi delle risorse, il 4 luglio 1359 e lo stesso giorno il cardinale prese possesso di Forl\u00ec, insediando nel Palazzo del Comune sia la sua cancelleria sia la propria residenza, comprensiva di una sala consiliare. Il fatto che il cardinal legato risiedesse proprio in Forl\u00ec, dalle lunghe tradizioni ghibelline e ultima citt\u00e0 ribelle al Papa, aveva il chiaro valore simbolico di indicare che il processo di \"normalizzazione\" dello Stato della Chiesa poteva dirsi compiuto.\nAll'Ordelaffi fu concesso di governare come vicario pontificio su Forlimpopoli e Castrocaro. Intanto, a Roma, durante l'assenza del cardinale, la popolazione aveva formato un collegio di septemviri per coadiuvare nel governo il senatore (carica monocratica).\nRitenendo imprudente andare contro la volont\u00e0 popolare, il cardinale acconsent\u00ec al nuovo ordinamento, ma riserv\u00f2 al Pontefice la nomina del senatore.\nNel 1360, comunque, come strascico delle vicende belliche, l'Albornoz fu oggetto di un attentato, fallito, a Forlimpopoli: la rappresaglia che ne segu\u00ec comport\u00f2 gravi distruzioni alla cittadina, il trasferimento della sede episcopale a Bertinoro e la traslazione delle reliquie di San Ruffillo a Forl\u00ec.\nLa difesa dei territori della Chiesa.\nUna volta riconquistate tutte le terre della Chiesa, negli anni sessanta del XIV secolo il cardinale avvi\u00f2 un progetto di fortificazione militare dello stato, chiamata appunto la \"politica delle Rocche\", con la quale provvide a far edificare una serie di fortificazioni che andarono a costituire una sorta di spina dorsale armata lungo l'asse longitudinale Romagna-Marche-Umbria-Lazio. L'obiettivo era quello di tenere sotto controllo i territori riconquistati, presidiando militarmente i centri urbani e i punti di snodo pi\u00f9 strategici, e al tempo stesso far sentire alla popolazione l'effettiva presenza dell'autorit\u00e0 centrale ecclesiastica e la possibilit\u00e0 di sue azioni militari, sia pure in presenza di una certa autonomia concessa alle amministrazioni cittadine. Sorsero cos\u00ec grandi castelli, molti dei quali ancora ben conservati, come le rocche di Narni, Spoleto, Piediluco, Sassoferrato, Forlimpopoli e Viterbo. Non solo: molte preesistenti costruzioni vennero fortificate, come nel caso ad esempio di Assisi, Todi, Acquaviva Picena e Urbino.\nBologna e Milano.\nIl territorio pontificio ritorn\u00f2 nella quasi totalit\u00e0 sotto l'autorit\u00e0 papale. Rimase Bologna, che venne recuperata in seguito ad una complessa trattativa con i Visconti. Al principio degli anni sessanta, Giovanni Visconti da Oleggio, che governava su Bologna, entr\u00f2 in guerra con Bernab\u00f2 Visconti di Milano, che mirava ad ottenerne la signoria. Non potendo contrastare il potente Bernab\u00f2, il 17 novembre 1360 Giovanni Visconti consegn\u00f2 la citt\u00e0 al cardinale Albornoz, che in precedenza aveva cercato invano di raggiungere un compromesso con Bernab\u00f2. L'Albornoz cedette in cambio al Visconti la citt\u00e0 marchigiana di Fermo.\nNel frattempo Innocenzo VI mor\u00ec (12 settembre 1362). , e fu eletto il francese Guglielmo di Grimoard, che assunse il nome di Urbano V. Sotto di lui l'Albornoz continu\u00f2 le operazioni militari contro Bernab\u00f2, la cui ostinata resistenza fu il principale ostacolo alla crociata che il nuovo papa voleva intraprendere contro i Turchi.\nQuando tutti gli altri tentativi fallirono, nella primavera del 1363 il papa proclam\u00f2 una crociata contro Bernab\u00f2. In aprile il cardinale riport\u00f2 una vittoria a Salaruolo, presso Faenza, e la completa sottomissione del tiranno divenne solo una questione di tempo. Ma l'idea della crociata contro i Turchi si era talmente radicata nella mente del papa che il 13 marzo 1364 fu conclusa con Bernab\u00f2 un'affrettata pace, le cui condizioni erano estremamente favorevoli all'usurpatore, che ricevette 500.000 fiorini d'oro per la restituzione dei territori pontifici occupati.\nGli ultimi anni.\nIl cardinale aveva ora concluso il difficile compito che gli era stato affidato da Innocenzo VI. Aveva di nuovo riportato sotto il controllo papale tutti i territori dello Stato Pontificio e aveva reso possibile il ritorno del Papa a Roma. Ma non ricevette la gratitudine che si era duramente guadagnato. Urbano V dette credito ai nemici del cardinale che lo accusavano di essersi appropriato del denaro pontificio. A causa di ci\u00f2, l'amministrazione della Romagna fu tolta all'Albornoz e affidata all'arcivescovo di Ravenna. In conseguenza di questo, il cardinale chiese di essere richiamato dall'Italia e scrisse una lettera al papa nella quale faceva un resoconto della sua gestione. Il papa si rese conto del suo errore e, in risposta, concesse il dovuto riconoscimento per l'inestimabile servizio che l'Albornoz aveva reso al papato.\nNel 1367 Urbano V torn\u00f2 a Roma; l'Albornoz lo ricevette a Viterbo, ma mor\u00ec prima che il papa potesse entrare nella citt\u00e0 eterna. In accordo con i suoi desideri, fu sepolto nella Basilica di San Francesco d'Assisi, nella Cappella di Santa Caterina, da lui stesso commissionata all'architetto Matteo Gattaponi, che per il Cardinale aveva gi\u00e0 progettato molte fortificazioni. Quattro anni dopo, i suoi resti furono traslati nella cattedrale di Toledo. Le sue Costituzioni per gli Stati Papali furono tra i primi libri stampati in Italia (Jesi, 1473); esse rimasero in vigore fino al 1816. Fu anche l'autore di una raccolta di tutti i documenti relativi alla riconquista della Marca anconitana. Essi sono conservati nell'archivio vaticano con il titolo di \"Codex legationis Cardinalis Egidii Albornotii\".\nSuccessione apostolica.\nLa successione apostolica \u00e8:"}
{"id": "108206", "revid": "136053", "url": "https://it.wikipedia.org/wiki?curid=108206", "title": "Dialetto campano", "text": ""}
{"id": "108207", "revid": "287204", "url": "https://it.wikipedia.org/wiki?curid=108207", "title": "Sospensione (chimica)", "text": "In chimica, una sospensione \u00e8 una dispersione, una miscela eterogenea in cui una fase solida con dimensione particellare &gt;1 \u00b5m, \u00e8 disciolta in una fase disperdente (o continua) liquida non in grado di sedimentare in tempo breve. \nA differenza della soluzione, in cui le due parti si uniscono intimamente dando origine ad un liquido perfettamente trasparente, nella sospensione la miscela \u00e8 opaca e torbida, a causa dell'effetto Tyndall.\nIl termine \u00e8 frequentemente usato nelle scienze della Terra in riferimento alla modalit\u00e0 di trasporto di sedimenti in fiumi e oceani.\nUna sospensione rimane tale fino a quando al sistema \u00e8 applicata energia sotto forma di agitazione.\nQuando l'apporto di energia cessa, le particelle di ogni dimensione sedimentano per effetto della gravit\u00e0; il livello di energia determina la massima dimensione delle particelle che entrano in sospensione.\nQuando la sospensione \u00e8 al confine tra liquido e solido impregnato, si ha il fluido non newtoniano.\nClassificazione delle sospensioni.\nLa sospensione di gocce di liquido o particelle solide in un gas \u00e8 chiamata pi\u00f9 precisamente aerosol.\nNell'atmosfera \u00e8 presente una sospensione comprendente polvere, fuliggine, sale marino, solfati di origine vulcanica e biologica, nitrati e goccioline d'acqua.\nLa sospensione di sostanze lipofile in sostanze idrofile o viceversa \u00e8 specificamente detta emulsione.\nLe sospensioni pi\u00f9 comuni sono quelle di solidi in acqua; alcuni esempi sono:\nAltri esempi, definibili anche emulsioni colloidali sono:"}
{"id": "108208", "revid": "103345224", "url": "https://it.wikipedia.org/wiki?curid=108208", "title": "Goldbach", "text": ""}
{"id": "108210", "revid": "2015336", "url": "https://it.wikipedia.org/wiki?curid=108210", "title": "Storia di Andorra", "text": "Il principato di Andorra \u00e8 l'unico Stato superstite tra quelli che facevano parte della Marca Spagnola, gli stati-cuscinetto creati da Carlo Magno per impedire ai mori islamici di avanzare nella Francia cristiana.\nLa leggenda.\nLa tradizione vuole che il Principato di Andorra sia stato fondato, come sopra ricordato, dall'imperatore Carlo Magno. Sempre secondo la tradizione, cinquemila andorrani sotto il comando di Marc Almug\u00e0ver, aiutarono gli eserciti dell'impero carolingio per respingere i Mori dalla Penisola iberica. Carlo Magno, in cambio, diede la protezione ad Andorra e dichiar\u00f2 il popolo sovrano nell'805. Gli archivi del Principato conservano la missiva che ufficializza la fondazione di Andorra e firmata da Carlo Magno, ma questo documento non \u00e8 accettato da tutti gli storici in quanto credono che sia stato scritto molto pi\u00f9 tardi.\nDalle origini all'et\u00e0 moderna.\nI pi\u00f9 antichi ritrovamenti che affermano l'esistenza umana nelle valli di Andorra risalgono circa al 2000 a.C. , rinvenuti nella Grotta di Margineda. I resti sono costituiti da uno scheletro di una donna, strumenti di selce, tra cui punte di freccia, e frammenti di ceramica. Sono stati trovati anche alcuni dolmen con incisioni a Encamp e in altri luoghi di Andorra. Dal 220 a.C. prove confermano scontri tra le trib\u00f9 locali ed Annibale. Il diritto, le origini del linguaggio, le monete e i toponimi geografici ci danno qualche segno dell'influenza romana.\nNel V secolo, le valli andorrane dipendevano dai Visigoti, che erano arrivati nella Penisola Iberica da Narbona nel 414 d.C. Questi ultimi furono cacciati dai musulmani nell'VIII secolo. Con la Battaglia di Poitiers nel 732, Carlo Martello ferm\u00f2 le incursioni arabe nel territorio francese e nelle valli di Andorra. Con la creazione della Marca di Spagna, Andorra pass\u00f2 nelle mani dei conti di Urgell e, conseguentemente, nelle mani del vescovo della locale diocesi.\nFu lo stesso apparato ecclesiastico a concedere la supremazia del principato ai Signori di Caboet che s'intrecciarono presto con la dinastia dei conti di Foix: il Conte eredit\u00f2 in breve tempo pertanto anche odierni territori spagnoli, con ovviamente inclusa Andorra. Fu nell'XI secolo che nacque una questione territoriale tra il vescovo ed il suo confinante per Andorra. Il primo documento con chiaro riferimento alla storia di Andorra \u00e8 l'atto di \"Consacrazione del Duomo\", realizzato nell'839 dal vescovo Sisebut Sunifred alla presenza del Conte di Urgell.\nNel documento si citano le sei parrocchie di Andorra come dipendenti da quella diocesi: \"Tradimus namque ipsas parroquias de Valle Handorrensis id est ipsa parroquia de Lauredia atque Andorra cum Sancta Columba sive illa Maciana atque Hordinaui uel Hencamp sive Kanillaue cum omnibus ecclesiis atque villulis uel uilarunculis earum.\" (Le parrocchie delle Valli di Andorra e la parrocchia di Loria, di Santa Coloma, di La Massana, di Ordino, di Encamp e di Canillo con tutte le sue chiese e i loro beni, grandi o piccoli). Nell'XI secolo una disputa su Andorra sorse tra il vescovo e il suo vicino francese.\nFino al XIII secolo il territorio di Andorra fu una dipendenza del vescovo spagnolo di Urgell. Nel 1278, il conflitto tra il vescovo di Urgell e i francesi venne risolto dalla firma di un accordo (\"paretage\"), il quale stabiliva che la sovranit\u00e0 di Andorra sarebbe stata divisa tra il francese Conte di Foix e il vescovo di \"La Seu d'Urgell\", nella regione spagnola della Catalogna. Il \"paretage\", un'istituzione feudale che riconosceva il principio di uguaglianza dei diritti condivisi da due regnanti, diede al piccolo principato la sua forma territoriale e politica e uno statuto destinato a rimanere sino ad oggi.\nAttraverso gli anni il titolo pass\u00f2 infatti ai Re di Navarra, ma quando Enrico III di Navarra divenne Enrico IV di Francia, eman\u00f2 un editto nel 1607 che pass\u00f2 la sovranit\u00e0 di origine franca al capo di Stato francese, mantenendo anche ovviamente ci\u00f2 che spettava al Vescovo d'Urgell. Nonostante Andorra fosse di propriet\u00e0 franco-spagnola vennero nominati formalmente due principi per governarla. Nel 1505 la Spagna tent\u00f2 vanamente di annetterla ai suoi domini trovando l'opposizione della Francia.\nEt\u00e0 contemporanea.\nNel 1806 venne costituita da Napoleone la Repubblica indipendente di Andorra retta da un consiglio elettivo anche se dal 1812 al 1814 fece parte del Primo Impero Francese che s'impadron\u00ec della Catalogna e la divise in quattro \"d\u00e9partement\". Andorra risult\u00f2 annessa a questo territorio e inserita al Puigcerd\u00e0 (d\u00e9partement of S\u00e8gre). Con la Restaurazione Andorra recupera la propria sovranit\u00e0 rimanendo per il resto emarginata dagli eventi storici del XIX secolo.\nDurante la Prima guerra mondiale Andorra dichiar\u00f2 guerra alla Germania Imperiale, ma non prese parte effettivamente al conflitto per l'esiguit\u00e0 delle proprie risorse. Curiosamente, non avendo firmato il Trattato di Versailles, rimase in uno stato di formale belligeranza fino al 1939. Nel 1933 la Francia occup\u00f2 Andorra a causa del malcontento sociale sorto dopo la tornata elettorale dell'epoca.\nIl 12 luglio 1934, un avventuriero di nome Boris Skossyreff, fece una proclamazione solenne ad Urgell, autodichiarandosi Boris I principe sovrano di Andorra e dichiarando simultaneamente guerra al Vescovo di Urgell. Fu arrestato 8 giorni dopo, il 20 luglio, dalle autorit\u00e0 spagnole e definitivamente espulso dalla Spagna.\nTra il 1936 ed il 1940 un distaccamento delle forze armate francesi fu stanziato nel principato per prevenire effetti negativi della Guerra civile spagnola. Le truppe franchiste del resto raggiunsero i confini andorrani al termine del conflitto. Andorra fu coinvolta solo parzialmente nelle guerre europee e mondiali restando legata strettamente alla Francia e alla Spagna e diventando un significativo punto di contrabbando tra la Francia di Vichy e la Spagna. Dall'8 agosto al 9 ottobre 1936 fu occupata dalla Francia.\nDal luglio 1936 al giugno 1940 ad Andorra fu istituita una gendarmeria francese contro gli attacchi della Spagna franchista. Tra il novembre 1942 e l'agosto 1944 ci fu ad Andorra un distaccamento tedesco della Wehrmacht.\nRecentemente, nel 1993, Andorra ha varato una costituzione democratica sotto la guida di Francesc Areny Casal e il sistema politico \u00e8 stato profondamente ammodernato.\nAssieme alla Repubblica di San Marino, Andorra \u00e8 l'unico Paese al mondo ad avere due capi di Stato che governano assieme. Nel caso di Andorra sono solo formalmente capi dello Stato, nel senso che hanno pochi poteri decisionali, ma quasi solo protocollari.\nData la sua posizione relativamente isolata, Andorra si \u00e8 trovata al di fuori del corso principale della storia europea, con pochi legami con nazioni diverse da Francia e Spagna. In tempi recenti, comunque, la sua fiorente industria turistica, assieme allo sviluppo di trasporti e vie di comunicazione, hanno rimosso la nazione dall'isolamento. Il suo sistema politico ha subito una netta modernizzazione nel 1993, anno in cui il principato siede come componente di pieno diritto alle Nazioni Unite ed al Consiglio d'Europa."}
{"id": "108213", "revid": "757396", "url": "https://it.wikipedia.org/wiki?curid=108213", "title": "Virtus Pallacanestro Bologna", "text": "La Virtus Pallacanestro Bologna, attualmente sponsorizzata Segafredo, \u00e8 un club italiano di pallacanestro fondato nel 1927, unica sezione professionistica della Societ\u00e0 di Educazione Fisica Virtus.\nHa sede a Bologna, in Via dell'Arcoveggio dove \u00e8 stato costruito il campus, e gioca le partite casalinghe presso la Virtus Segafredo Arena all'interno del padiglione 37 della Fiera di Bologna.\n\u00c8 uno dei club pi\u00f9 titolati d'Italia potendo vantare nel proprio palmar\u00e8s sedici scudetti, otto Coppe Italia, due Supercoppe italiane e cinque titoli internazionali.\nDal 2019 la Virtus ha anche una squadra femminile che gioca in Serie A.\nTradizione.\nFin dagli anni del secondo dopoguerra la Virtus Bologna ha apportato un contributo fondamentale alla crescita della pallacanestro italiana, grazie al continuo impulso allo sviluppo del sistema fortemente impresso dalle varie dirigenze che si sono susseguite nel tempo (da Porelli a Cazzola) sempre attente alla valorizzazione del basket giovanile ed ai ruoli \"secondari\" ma non meno importanti dei preparatori.\nIn questo modo sono nati dal vivaio bianconero talenti immensi e si sono creati personaggi celebri come il prof. Grandi, preparatore della Virtus e della Nazionale, e Giordano Consolini, unanimemente riconosciuto come il miglior allenatore d'Italia per il settore giovanile.\nLa Virtus ha sempre avuto un vasto seguito ed il pubblico \u00e8 aumentato negli anni raccogliendo numerosissimi tifosi in tutta Italia grazie alle sue \"bandiere\", da Villalta a Bonamico, da Brunamonti a Danilovi\u0107, da Emanuel Gin\u00f3bili a Marko Jari\u0107, e all'abnegazione messa in campo da tutti i giocatori nel tentativo di onorare una delle maglie pi\u00f9 blasonate d'Europa.\nLa platea dei palazzetti virtussini era una delle pi\u00f9 numerose d'Italia, e superava di gran lunga piazze pi\u00f9 ricche e popolose come Milano e Roma.\nL'attaccamento alla squadra invece non si \u00e8 mai affievolito, nonostante le gravi difficolt\u00e0 e la necessit\u00e0 di ripartire, nel 2003, dopo una grave crisi societaria, da una fusione con il Progresso Castel Maggiore, allora militante in Legadue, riempiendo il palasport in moltissime occasioni grazie anche a numerosi biglietti in omaggio concessi soprattutto ai ragazzi delle scuole, iniziativa promossa dal patron Claudio Sabatini allo scopo di far appassionare a questo sport anche i pi\u00f9 giovani.\nI colori bianconeri sono quindi unanimemente riconosciuti come sinonimo di una tradizione sportiva vincente, che negli anni '90 ha raggiunto il suo apice quando su 19 finali disputate tra campionato di serie A, Coppe Europee e Coppa Italia, ne vinse ben 14.\nDa non dimenticare il suo settore giovanile, da sempre uno dei migliori d'Italia, che insieme a quello dell'Olimpia Milano costituiscono i due settori giovanili pi\u00f9 premiati in Italia, con 41 scudetti giovanili in due.\nStoria.\nGli albori.\n\u00c8 il 17 gennaio 1871, cio\u00e8 pieno XIX secolo, quando Emilio Baumann, maestro elementare e insegnante di ginnastica, da nove anni in Emilia, fonda la \"Societ\u00e0 Sezionale di Ginnastica in Bologna\", con lo scopo di promuovere in citt\u00e0 le \"arti ginniche\". Lo statuto della societ\u00e0 \u00e8 sottoposto ai soci e approvato in un'adunanza appositamente convocata nei locali della scuola serale San Domenico, in via Drapperie, centro storico di Bologna. La prima storica sede della polisportiva fu un vero e proprio \"tempio\", e non solo in senso metaforico: per iniziativa dello stesso Baumann, il comune destin\u00f2 la chiesa di Santa Lucia, una chiesa sconsacrata nel 1866 durante la terza guerra di indipendenza, alle attivit\u00e0 ginniche della neonata societ\u00e0. \"Ginnasti, saltatori, cultori della pesistica, della lotta greco-romana, della scherma, si allenavano tenacemente, in un'atmosfera cordiale e di sana emulazione; cosicch\u00e9 la buona scuola non mancava di dare frutti attesi\" si legge in uno scritto dell'epoca a proposito delle attivit\u00e0 alla \"Santa Lucia\".\nInizialmente la societ\u00e0 si occupa di ginnastica e scherma, ma col tempo la polisportiva (ribattezzata dapprima \"Societ\u00e0 Ginnastica Bologna\" e, dal 1922, Societ\u00e0 di Educazione Fisica Virtus) diventer\u00e0 la \"madre\" dello sport bolognese, arrivando a comprendere praticamente tutte le principali discipline sportive tra cui, ovviamente, la pallacanestro. Nel 1927 De Luigi, Simoni, Padovani, Grigioni e Chiaffarelli sono i cinque ragazzi, provenienti dall'atletica leggera, che formano la sezione pallacanestro e costituiscono il primo quintetto delle \"V nere\".\nAnni 1930.\nIl primo campionato ufficiale della Virtus risale al 1934, anno in cui vinse il torneo di prima divisione, ottenendo la promozione in massima serie dopo un combattutissimo girone di spareggio contro l'Unione Sportiva Milanese e la Ginnastica Roma. Merita per\u00f2 di essere ricordato quello che, visti i tempi in cui accadde, pu\u00f2 essere considerato un vero e proprio \"evento\" sportivo: nel mese di gennaio del 1931, assai misteriosamente, una rappresentativa estone, il Kalev di Tallinn, gioc\u00f2 a Bologna contro una selezione bolognese (non solo Virtus, quindi). L'incontro fin\u00ec con un inglorioso 86 a 12 per i maestri dell'est, nonostante il prodigarsi di un tennista prestato alla pallacanestro: Pier Giovanni Canepele, per lungo tempo il miglior tennista italiano.\nDopo la promozione la Virtus si insedi\u00f2 stabilmente ai vertici del basket nazionale, ma inanell\u00f2 soltanto una lunga serie di piazzamenti onorevoli: nei nove campionati disputati dal 1935 allo scoppio della Seconda guerra mondiale, le \"Vu nere\" collezionarono infatti 6 secondi posti, 2 terzi posti e un sesto posto, rimanendo sempre alle spalle di squadre come Ginnastica Roma, Borletti Milano o Reyer Venezia.\nI protagonisti di quella \"palla al cerchio\" ancora pionieristica sono giocatori dai nomi d'altri tempi, come Venzo Vannini, primo capitano, Napoleone Valvola, Athos Paganelli, Galeazzo Dondi, Giancarlo Marinelli, Giuseppe Palmieri, specialista del salto in alto, e tanti altri. A proposito di quella prima Virtus ha scritto Adalberto Bortolotti su \"Giganti del Basket\": \"Parte da qui la leggenda della Vu nera: sono tutti bolognesi, anzi del quartiere di Castiglione. Gianfranco Bersani, che tiene una bottega nei pressi, li vede passare ed entrare in palestra. Li segue, si innamora di quello sport in sboccio, lui che \u00e8 nato con una malformazione ad un braccio e non ha mai fatto attivit\u00e0. Chiede: Mi prendete a giocare? , impara, si specializza, diventer\u00e0 una delle pi\u00f9 fulgide glorie Virtussine, pluricampione d'Italia e nazionale. Era un basket casereccio, umano e genuino. Prima dell'inizio, ci si riuniva a centrocampo e, stretti l'uno all'altro, si lanciava il grido di guerra. Quello del Santa Lucia scandito da voci possenti sotto le volte antiche diceva:\n\"E par la mi bela bala/ un occ' am bala/ un occ' am bala/ am bala un occ'/ un occ', un occ' un occ' \"\".\nAnni 1940 e 1950: i primi scudetti.\nAlla fine del conflitto mondiale, una doccia fredda attende gli appassionati bolognesi: la \"Santa Lucia\", destinata a corsi per aspiranti muratori, non \u00e8 pi\u00f9 disponibile. Dopo un breve intermezzo di partite all'aperto, su un campo in Via del Ravone, il basket bolognese si trasferisce in un'altra \"cattedrale\", anche se dedicata agli affari: la Sala Borsa di Piazza Nettuno.Lo spazio che la mattina ospita gli agenti di cambio, \u00e8 riadattato la sera per gli incontri di basket. Questa insolita sede, con le sue gallerie e le sue celebri piastrelle a rombi, divent\u00f2 il marchio distintivo di una nuova stagione del basket, non solo bolognese. Lo spieg\u00f2 bene il giornalista Leo Turrini: \"Alla Sala Borsa la pallacanestro ha cambiato nome, \u00e8 diventata basket. Una pallacanestro che parla straniero e fa un po' la schizzinosa. Nasce la parola \"pivot\": alla Santa Lucia infatti avevamo creduto che Marinelli fosse semplicemente un centrattacco\". Con un bel paragone, il giornalista Tullio Lauro paragon\u00f2 le piastrelle della Sala Borsa, marchio di fabbrica delle \"Vu nere\", al celeberrimo \"parquet\" incrociato del Boston Garden, sede di una squadra mitica della pallacanestro mondiale, i Boston Celtics.\nQuella della Sala Borsa fu per la Virtus una straordinaria stagione di successi: una nuova generazione di giocatori, tra tutti Achille Canna, Gigi Rapini e Nino Calebotta, con il capitano Marinelli a fare da \"trait d'union\" con il gruppo dell'anteguerra, port\u00f2 quattro scudetti consecutivi, dal 1946 al 1949, e altri due nel 1955 e nel 1956. Negli anni 1950 iniziarono la lunga rivalit\u00e0 con l'Olimpia Milano e le prime caldissime sfide stracittadine contro Gira e Moto Morini.\nAnni 1960 e 1970.\nIl finire degli anni 1950 \u00e8 contrassegnato dal biennio tricolore '55-'56 ma anche dal trasferimento del campo di gioco dalla Sala Borsa al \"Palazzo dello sport\" di piazza Azzarita, inaugurato dal sindaco Giuseppe Dozza nel 1957. Il nuovo, modernissimo palazzetto, pi\u00f9 tardi soprannominato \"Madison\" perch\u00e9, come il Madison Square Garden di New York, si trovava nel cuore della citt\u00e0, inizialmente non port\u00f2 fortuna ai colori bianconeri: la Virtus attravers\u00f2 un decennio povero di soddisfazioni, nonostante la presenza di talenti come \"Dado\" Lombardi, Gambini, Pellanera e Zuccheri. Il \"gotha\" della pallacanestro italiana si era spostato stabilmente in Lombardia, dove, accanto alla solita Olimpia, si stava affermando l'astro nascente dell'Ignis Varese, e la Virtus si trov\u00f2 persino, alla fine degli anni 1960, a lottare per non retrocedere.\nLa svolta si ebbe a partire dal 1968, quando l'Avvocato Gian Luigi Porelli fu nominato dall'allora presidente della polisportiva, Elkan, alla guida della sezione basket. Soprannominato alternativamente \"Torquemada\" o \"Robespierre\" per i suoi metodi spicci e spesso dittatoriali, o, pi\u00f9 semplicemente, \"l'Avvocato\", Porelli \u00e8 stato una delle figure di maggiore spicco della storia della Virtus Pallacanestro, che ha, attraverso iniziative spesso impopolari ma quasi sempre vincenti, definitivamente traghettato verso il professionismo.\nAppena arrivato, a solo 38 anni, l'avvocato fece piazza pulita dei vecchi dirigenti e cedette il miglior giocatore del tempo, Dado Lombardi, scatenando una rivolta popolare che fin\u00ec addirittura in tribunale. Subito dopo, nel 1970, la Virtus Pallacanestro si stacc\u00f2 dalla polisportiva e si costitu\u00ec in Societ\u00e0 per Azioni. Grazie a questa scelta, anch'essa molto criticata, Porelli risan\u00f2 definitivamente le finanze e nel 1973 apr\u00ec una nuova stagione di trionfi, con l'abbinamento milionario con la Sinudyne e soprattutto con l'ingaggio del giovane coach Dan Peterson, proveniente dalla panchina della Nazionale del Cile, non certo una potenza del basket mondiale.\nGrazie al binomio Porelli-Peterson le sorti bianconere si risollevarono nettamente portando in bacheca la prima coppa Italia nel 1973/74 e il settimo scudetto due anni dopo sotto il segno di giocatori come Terry Driscoll, Charly Caglieris, Gianni Bertolotti, Marco Bonamico, Gigi Serafini, Massimo Antonelli e Massimo Sacco.\nGli scudetti numero 8 e 9 arrivarono nel biennio 79-80, con Dan Peterson stavolta avversario sulla panchina del Billy Milano, sconfitta in finale nel 1979. Sulla panchina bianconera sedeva l'ex allievo dell\"uomo di Chattanooga\", cio\u00e8 Terry Driscoll, e in campo giocatori come Generali, Villalta, Caglieris, il \"Duca nero\" Jim McMillian, e il \"Vescovo\", ovvero il campione jugoslavo Kreso \u0106osi\u0107.\nAnni 1980: la stella.\nTornate ai vertici in Italia, le Vu nere tentarono la scalata all'Europa, che sfum\u00f2 di un soffio, con la finale di Coppa dei Campioni del 1981 persa di un solo punto a Strasburgo contro il Maccabi Tel Aviv. L'addio di Driscoll, che lascia la panchina dopo due scudetti in due anni, e la delusione cocente della sconfitta in Coppa, pongono le basi per un'altra rifondazione.\nSe ne vanno Bertolotti, che lascia il ruolo di capitano a Villalta, \u0106osi\u0107 e Caglieris, e arrivano il mago della panchina Aza Nikoli\u0107, Roberto Brunamonti, Augusto Binelli, Marco Bonamico, di ritorno da Milano, oltre a una serie di stranieri non indimenticabili, ad eccezione forse di quel Jan van Breda Kolff che sar\u00e0 protagonista dello scudetto della stella, che arriva nel 1984 con Alberto Bucci e un giovane Ettore Messina in panchina.\nIl decimo tricolore, insieme a tre Coppe Italia ed una Coppa delle Coppe, costitu\u00ec il principale trofeo del decennio, che si concluse comunque con il passaggio sotto le Due Torri di Micheal Ray Richardson, giocatore dal talento immenso, gi\u00e0 All Star negli USA, giunto in Italia ancora nel pieno della sua parabola agonistica, protagonista della serie finale di Coppa delle Coppe nel 1989 conclusasi con la vittoria in Finale a Firenze contro il Real Madrid.\nAnni 1990: l'epoca d'oro.\nSi apriva dunque il decennio pi\u00f9 glorioso della sua storia, mentre saliva alla poltrona di presidente Alfredo Cazzola (nell'anno 1992) ed Ettore Messina, l'allenatore italiano pi\u00f9 vincente di sempre, sedeva in panchina conquistando l'ennesimo scudetto. La Virtus Bologna, guidata da Brunamonti, da un giovane Predrag Danilovi\u0107 e diretta da Alberto Bucci, si ripete infilando tre scudetti consecutivi, dal 1993 al 1995. Proprio nel 1993 e nel 1995 la squadra prende parte al celebre Mc Donald's Open, in cui incontra le franchigie della NBA. Alla Virtus si affermano grandi giocatori italiani: Alessandro Abbio, Augusto Binelli, Flavio Carera, Claudio Coldebella, Riccardo Morandotti, Paolo Moretti.\nIl ritorno di Danilovi\u0107.\nTre anni dopo, con il ritorno di Messina si registrano il rientro di Danilovi\u0107 dall'esperienza NBA nonch\u00e9 l'arrivo di Radoslav Nesterovi\u010d, Antoine Rigaudeau, Hugo Sconochini e Alessandro Frosini che affiancano i veterani nell'assalto all'Italia e all'Europa.\nLa prima impresa si compie nella decisiva finale-scudetto contro gli eterni rivali della Fortitudo: a una ventina di secondi dalla fine, con la Fortitudo sopra di 4, Danilovi\u0107 mette a segno un tiro da tre punti e al contempo subisce un fallo da Dominique Wilkins; il serbo centra il tiro libero aggiuntivo e pareggia i conti spianando la strada al supplementare terminato con il trionfo bianconero.\nPoco tempo prima, al Palau Sant Jordi di Barcellona, la Virtus (guidata da un grande Zoran Savi\u0107) aveva conquistato la sua prima Eurolega, superando in finale i greci dell'AEK Atene (58-44), dopo aver battuto in semifinale il Partizan Belgrado.\nAnni 2000: gloria, baratro e rinascita.\nIl Grande Slam.\nIl nuovo millennio vede succedere alla presidenza bianconera Marco Madrigali, con il quale il club toccher\u00e0 la gloria pi\u00f9 alta e cadr\u00e0 irrimediabilmente nel baratro della radiazione.\nLa dirigenza decide di puntare su forze fresche e arruola giovani talenti come Emanuel Gin\u00f3bili (ora All-Star NBA, 4 anelli con San Antonio, 3 dei quali in 5 anni), Marko Jari\u0107 (campione del mondo 2002 con la nazionale serba) e Matja\u017e Smodi\u0161 (campione europeo 2005-2006 e 2007-2008 con il CSKA Mosca) oltre al pivot Rashard Griffith. Sasha Predrag Danilovi\u0107, re delle Vu Nere imperiali degli anni 1990, lascia la squadra e la pallacanestro all'inizio della stagione 2000-01, annunciando il ritiro dall'attivit\u00e0 agonistica.\nL'assenza di un leader emotivamente accentratore come il serbo e in seguito la squalifica per doping di un altro grande senatore come Hugo Sconochini costringono ogni singolo elemento a responsabilizzarsi, ma al contempo apre spazi agli acerbi e talentuosi esterni, liberi di mostrare le loro capacit\u00e0 e fare esperienza ad alto livello.\n\u00c8 con tali premesse che si avvia il campionato ed il percorso vincente della corazzata di Ettore Messina, che dopo un inizio di stagione difficoltoso svolta la stagione nel derby di Natale, un 99-62 che stordisce la Fortitudo Bologna e lancia la squadra in scia per una impressionante striscia di ben 33 risultati utili consecutivi, presentandosi con questo biglietto da visita alle Final Eight di Coppa Italia, dove porta a casa il primo trofeo stagionale ai danni dalla Scavolini.\nDa l\u00ec in avanti \u00e8 un rullo compressore: la Fortitudo cerca di interrompere il cammino sia nelle semifinali di Eurolega che nelle finali dei playoff di A1, ma si deve arrendere ad un gruppo irripetibile capace di battere ogni record e divenire a pieno titolo una delle pi\u00f9 forti squadre europee di tutti i tempi. Il 10 maggio 2001, infatti, la Virtus conquista l'Eurolega battendo il TAU Vitoria per 82-74 nella decisiva gara 5 del PalaMalaguti. Il successivo 19 giugno si concretizza il 3-0 nelle finali scudetto contro la Fortitudo. Dopo la doppietta \"Scudetto-Eurolega\" del 1998, nel 2001 arriva cos\u00ec il Grande Slam. In soli quattro anni diventa un'impresa mai riuscita a nessun'altra societ\u00e0 italiana.\nLa perdita dell'affiliazione e la rinascita.\nSebbene la Virtus sia campione d'Europa uscente, all'inizio della stagione 2001-2002 il presidente Madrigali pensa di rafforzarla ulteriormente con l'ingaggio milionario (quinquennale da 7 milioni di dollari) dello sloveno Sani Be\u010dirovi\u010d ma nel corso dell'anno, nonostante la conquista della Coppa Italia vinta in finale sulla Montepaschi Siena, l'apparente solidit\u00e0 societaria viene minata da risultati negativi che mettono in crisi, agli occhi del presidente Madrigali, le posizioni dell'allenatore Ettore Messina e del vicepresidente e general manager Roberto Brunamonti. Tali dissidi sfociano nel clamoroso esonero del tecnico, avvenuto l'11 marzo 2002 a poche ore da una pesante sconfitta a Pesaro, in cui la squadra aveva toccato addirittura il -41. La decisione viene fieramente avversata dal pubblico virtussino, la cui pacifica invasione di campo, che ritarda l'inizio del match di campionato contro la Telit Trieste, induce Madrigali a reintegrare l'allenatore. Ma gli equilibri e, di conseguenza, il rendimento della squadra ne escono irrimediabilmente segnati.\nLa Virtus raggiunge la finale di Eurolega, che si disputa proprio a Bologna, ma viene inopinatamente sconfitta dai greci del Panathinaikos, in una gara condotta per met\u00e0 dalla squadra bolognese. L'esito del campionato \u00e8 ugualmente amaro per la squadra bianconera che nella serie di semifinale viene superata per 3-1 dalla Benetton Treviso allenata da Mike D'Antoni, vincente a Casalecchio in gara 4.\nA fine stagione il presidente Madrigali allontana definitivamente Brunamonti (diretto alla Virtus Roma) e Messina (Treviso) ed affida la guida tecnica al general manager Gianfranco Lombardi ed all'allenatore Bogdan Tanjevi\u0107, i quali tentano un improbabile e radicale rifondazione della squadra. La svolta non viene accettata dal pubblico e si registra il crollo degli abbonamenti; anche lo sponsor Ferrero, che col marchio Kinder aveva firmato i recenti successi, e che stringeva un rapporto di ferro con coach Messina, volta le spalle alla societ\u00e0. La stagione 2002-2003 \u00e8 sicuramente la pi\u00f9 amara e tormentata dell'intera storia virtussina: dopo una serie di risultati estremamente negativi, incluso un -35 a Fabriano, e senza luce nemmeno in Eurolega, il cambio di coach da Tanjevi\u0107 a Valerio Bianchini ultima lo sfacelo. E il club, per la prima volta nella storia, non entra nei playoff scudetto. Ma i risvolti peggiori sono di carattere finanziario: il giocatore Sani Be\u010dirovi\u010d, costretto all'inattivit\u00e0 da problemi al ginocchio, apre una vertenza con la societ\u00e0 (il cosiddetto \"lodo Becirovic\"), lamentando la mancanza del pagamento degli emolumenti da parte della Virtus. Nel corso dell'estate, parallelamente alla causa Be\u010dirovi\u010d, sopraggiungono altre richieste di \"lodo\", nei giorni in cui scricchiola anche l'azienda di Madrigali, la C.T.O. s.p.a.. Tutto precipita il 4 agosto 2003, giorno in cui il Consiglio Federale della Federazione Italiana Pallacanestro decreta la radiazione della Virtus e la sua esclusione dal tutti i campionati nazionali per la stagione 2003-04: la posizione di Sani Be\u010dirovi\u010d rimaneva infatti insoluta.\nIl fallimento societario della Virtus viene scongiurato dall'intervento dell'imprenditore Claudio Sabatini (gi\u00e0 organizzatore del \"Futurshow\"), che transa tutti i debiti della societ\u00e0, ottiene le liberatorie dei creditori e rileva la societ\u00e0 da Madrigali a pochi giorni dall'udienza innanzi al Giudice fallimentare. Sabatini, che riveler\u00e0 fin dall'inizio un notevole attivismo, acquisisce anche la societ\u00e0 Progresso (di Castel Maggiore, un paese dell\"hinterland\" bolognese), militante nel campionato di Legadue (la divisione inferiore alla serie A) e la sponsorizza con il marchio \u201cFuturVirtus\u201d, garantendo quindi la continuit\u00e0 del glorioso nome Virtus nonostante l'esclusione dai campionati. Nello stesso periodo era nata anche un'altra societ\u00e0, la Virtus 1934, iscritta al campionato di B1, che due anni pi\u00f9 tardi si trasfer\u00ec a Foligno. La FuturVirtus nel 2003-04 non raggiunge l'obiettivo promozione, sconfitta per 3-0 nella serie finale dei playoff dall'Aurora Jesi. Tuttavia durante l'estate 2004 ottiene la riaffiliazione alla FIP e il diritto di utilizzare la denominazione Virtus Pallacanestro riuscendo, fatto moralmente importante, a non disperdere le migliaia di appassionati che riempivano il PalaMalaguti prima del crack Madrigali.\nNella stagione 2004-2005, Sabatini affida la guida tecnica a Giordano Consolini, storico vice allenatore di Ettore Messina e per questo amato e stimato dal pubblico virtussino. La Virtus, sponsorizzata \"Caff\u00e8 Maxim\", conclude la stagione regolare in seconda posizione, dietro all'Upea Capo d'Orlando e si vede costretta ad affrontare i playoff. Trascinata da alcuni giocatori di livello superiore come Mario Boni e Samuele Podest\u00e0 ed in netta crescita atletica, come Corey Brewer e Bennett Davison, la Virtus ottiene la promozione battendo per 3-0 in finale la Premiata Montegranaro il 3 giugno 2005, rientrando cos\u00ec nel massimo campionato dopo due stagioni.\nIl ritorno in Serie A e la finale scudetto.\nNel gennaio 2006 la Virtus Bologna Pallacanestro acquista lo sponsor Caff\u00e8 Maxim, e giunge all'accordo con la ditta di occhiali VidiVici, per la sponsorizzazione fino a fine stagione.\nNel campionato del ritorno alla massima serie la nuova squadra, guidata dal coach macedone Zare Markovski, pur disputando una bella stagione decisamente al di sopra delle aspettative, non partecipa alle Final Four di Coppa Italia ed ai Playoff a causa di spareggi sfavorevoli all'ultima giornata sia del girone d'andata sia del girone di ritorno.\nSi registra inoltre un'eccezionale affluenza ed un forte attaccamento del pubblico virtussino ai colori bianconeri, di gran lunga il pi\u00f9 numeroso di tutto il panorama cestistico italiano con oltre 7.500 presenze ad ogni partita, ma anche un notevole ringiovanimento della platea sugli spalti del Palamalaguti grazie ad iniziative promosse dalla societ\u00e0 rivolte ai ragazzi.\nNel 2006 l'investimento sul settore giovanile per il futuro ha portato inoltre all'acquisizione della gestione del centro sportivo Cierrebi a Bologna dedicato alle attivit\u00e0 del minibasket. Le partite delle giovanili saranno con ingresso a pagamento e gli introiti saranno devoluti ad un'associazione benefica di Bologna.\nSempre nello stesso anno, il club, sotto la guida di Claudio Sabatini, ha lanciato un proprio canale, il \"Virtus Channel\", che ha gi\u00e0 cominciato a trasmettere eventi in diretta nonch\u00e9 partite del passato; \u00e8 l'unico canale sportivo monotematico dedicato ad una squadra di pallacanestro in Italia, visibile senza abbonamento sul digitale terrestre, frutto della collaborazione con l'emittente locale \u00c8 TV, gi\u00e0 canale ufficiale della Virtus Bologna.\nIl ritorno su livelli di eccellenza \u00e8 confermato dalla conquista della finale di Coppa Italia al PalaMalaguti, dove la Virtus guidata dal playmaker di esperienza e talento Travis Best, si presenta da seconda della classe in virt\u00f9 del secondo posto che occupava nella Regular Season, eliminando autoritariamente la Whirpool Varese ai quarti e l'Armani Jeans Milano in semifinale. Il trofeo se lo aggiudica la Benetton Treviso che, al termine di una gara equilibratissima, sconfigge 67-65 i padroni di casa, grazie ad una maggiore precisione ai liberi negli ultimi secondi.\nLa partecipazione alla Fiba EuroCup, la prima competizione europea a cui la Virtus prende parte dopo l'ULEB Cup del 2003-2004 quando partecip\u00f2 sponsorizzata WWF Italia, \u00e8 terminata con l'accesso alle FinalFour di Girona e la conquista della terza piazza, sconfitta a sorpresa dagli ucraini dell'Azovmash Mariupol in semifinale ma vittoriosa contro l'Estudiantes nello spareggio per il 3-4\u00ba posto.\nDopo aver chiuso la regular season al terzo posto, nei playoff affronta una delle sorprese del campionato, l'Angelico Biella. Dopo aver perso il fattore campo nella prima gara va in vantaggio 2-1, per poi chiudere la serie 3-2. In semifinale, contro l'Olimpia Milano, si presenta una \"classica\" del basket italiano. La Virtus vince subito in trasferta, ma perde gara 2 in casa. Quindi diventa tutto semplice per la squadra di Markovski, che espugna per la seconda volta consecutiva Milano e poi chiude la serie in casa. La finale, per\u00f2, \u00e8 a senso unico a causa della netta superiorit\u00e0 della Montepaschi Siena che concretizza in questa serie lo strapotere dimostrato nella regular season. Finisce 3-0 e solo in gara 3 la Virtus appare in grado di giocare alla pari con i senesi, ma ancora una volta saranno i toscani a spuntarla guidati da Kauk\u0117nas, McIntyre ed Eze.\nNella successiva estate la squadra che aveva conquistato il secondo posto viene completamente rivoluzionata. Rimangono Brett Blizzard, Guilherme Giovannoni, il capitano Fabio Di Bella, Andrea Michelori (il quale, per\u00f2, verr\u00e0 a lungo messo fuori rosa per problemi contrattuali, ed esordir\u00e0 in campionato solo il 27 gennaio) e il centro Andrea Crosariol, al secondo anno di prestito dalla Benetton Treviso.\nA questi si aggiunge l'esperto Roberto Chiacig, l'ex azzurro Luca Garri e gli americani Delonte Holland, Alan Anderson, Will Conroy e Dewarick Spencer, quest'ultimo MVP nel campionato Francese appena concluso. Cambia anche l'allenatore: passato a Milano l'autore della rinascita della Virtus, Zare Markovski, ecco arrivare Stefano Pillastrini, allenatore noto per la sua capacit\u00e0 di far crescere i ragazzi giovani, ma anche per la sua crescita professionale avvenuta in gran parte sulle panchine delle giovanili della Fortitudo Bologna. Dopo un buon avvio di stagione, la squadra inanella una serie di prestazioni deludenti sia in campionato che in Eurolega che creano altro malcontento nella tifoseria.\nIl 21 gennaio, in seguito ad una sconfitta casalinga al supplementare contro Avellino, viene esonerato Stefano Pillastrini. Al suo posto viene ingaggiato Renato Pasquali, gi\u00e0 in Virtus dal 1989 al 1993 come assistente di Ettore Messina. In Coppa Italia, le cui Final Eight si disputano a Bologna, la squadra si compatta e riesce a raggiungere la finale, ma perde sul filo di lana contro la rivelazione Avellino.\nDopo aver raggiunto la salvezza solo nelle ultime giornate della stagione 2007-2008 la Virtus, grazie anche allo sforzo economico di Sabatini, costruisce una squadra ambiziosa, portando sotto le Due Torri giocatori come Sharrod Ford, Earl Boykins, Keith Langford e Jamie Arnold. Arrivano anche Du\u0161an Vuk\u010devi\u0107 (di ritorno dopo una stagione a Milano), e Alex Righetti, giocatore di grande esperienza nel basket italiano. Viene inoltre ingaggiato Petteri Koponen, promettente play finlandese. Nel roster virtussino vengono riconfermati i soli Giovannoni, Blizzard e Chiacig.\nDopo un avvio di stagione lanciato con tre vittorie in altrettante partite, la squadra perde consecutivamente le seguenti due partite. Sabatini decide allora di esonerare Renato Pasquali e di chiamare in panchina il miglior tecnico 2007-2008, Matteo Boniciolli. La V nera comunicher\u00e0 poi l'ingaggio al posto di Jamie Arnold di Reyshawn Antonio Terry, proveniente da Soresina, ex-Nba che in legadue stava viaggiando con medie interessanti. Il 22 febbraio arriva alla finale di Coppa Italia persa 69-70 contro il Montepaschi Siena. A fine aprile la societ\u00e0 organizza la Final Four di EuroChallenge, la Virtus dopo aver vinto la semifinale contro i ciprioti del Proteas Limassol vince la finale sui francesi dello Cholet Basket per 77-75, riportando cos\u00ec in Italia un trofeo europeo dopo sette anni. Keith Langford viene nominato Mvp della finale.\nMa la squadra sprofonda in campionato perdendo le ultime cinque partite precipitando dal secondo al quinto posto. I playoff vengono quindi giocati col fattore campo sfavorevole e la Virtus si arrende 3-2 alla Benetton Treviso. Dopo questa sconfitta Sabatini mette in vendita la societ\u00e0, esonera l'allenatore Boniciolli, rompe col gm Luchi e soprattutto mette sul mercato la bandiera bianconera, il capitano Giovannoni.\nDurante l'estate lasciano la Virtus Bologna anche gli altri giocatori facenti parte dell'organico 2008-2009 con le sole eccezioni di Brett Blizzard, Petteri Koponen, Du\u0161an Vuk\u010devi\u0107 e Alex Righetti. Sabatini richiama il gm della promozione Faraoni e decide di affidare la guida della squadra a Lino Lardo.\nNel corso dell'estate arrivano a Bologna Michele Maggioli, Diego Fajardo, Vikt'or Sanik'idze, LeRoy Hurd, David Moss e Andre Collins.\nIl 4 settembre 2009 la squadra \u00e8 colpita da un grave lutto per la scomparsa di Gian Luigi Porelli storico presidente del club.\nNel corso della preparazione in vista della Supercoppa italiana, Andre Collins si infortuna e la societ\u00e0 \u00e8 costretta a tornare sul mercato ingaggiando il play Scoonie Penn.\nIl 4 ottobre 2009 la Virtus Bologna scende in campo contro la Montepaschi Siena campione d'Italia in carica. I toscani vinceranno l'incontro 87-65.\nDopo undici partite i bianconeri sono a quota 12 punti con sei vittorie e cinque sconfitte.\nIl 17 dicembre 2009 la squadra \u00e8 colpita da un nuovo lutto, questa volta per la prematura scomparsa del giocatore Paolo Barlera.\nIn seguito al rientro di Andre Collins la societ\u00e0 saluta Scoonie Penn che torna ai greci dell'Olympiacos.\nLa Stagione prosegue tra alti e bassi, ma la squadra perde per infortunio Petteri Koponen, proprio nel momento clou della stagione. I bianconeri chiudono il campionato al quinto posto e ai playoff arrivano sino a gara-5 contro Pallacanestro Cant\u00f9, perdendo per\u00f2 la serie per 3-2.\nDurante l'estate lasciano Bologna Michele Maggioli, David Moss, Diego Fajardo, LeRoy Hurd, Alex Righetti, Andre Collins, Kristjan Kangur e Aaron Jackson. Lascia inoltre il capitano Du\u0161an Vuk\u010devi\u0107. Vengono confermati Petteri Koponen, promosso capitano, Vikt'or Sanik'idze e Riccardo Moraschini. A formare il roster per la nuova stagione arrivano a Bologna Valerio Amoroso, Giuseppe Poeta, Marcelus Kemp, Jared Homan, Kennedy Winston, Niccol\u00f2 Martinoni e Deividas Gailius. La nuova stagione inizia con una sconfitta per 82-64 nella finale di Supercoppa Italiana sul parquet della Montepaschi Siena. In campionato, dopo un buon avvio gli infortuni di Sanikidze e Winston frenano la squadra.\nSul mercato dopo il prestito di Marcelus Kemp ai turchi del Be\u015fikta\u015f Istanbul e di Riccardo Moraschini all'Angelico Biella, alla Virtus arriva K.C. Rivers. Il punto pi\u00f9 basso della stagione \u00e8 a Torino, nelle Final Eight di Coppa Italia dove la squadra viene sconfitta 73-82 dalla Sutor Montegranaro. I bianconeri conquistano comunque l'accesso ai playoff anche se in ottava posizione (che vale la sfida contro i campioni d'Italia di Siena).\nDopo le prime due partite la Virtus \u00e8 sotto 2-0 (gara1 persa malamente, gara2 combattuta) ma si riscatta in gara3 sconfiggendo per 74-68 la corazzata del Montepaschi Siena. In gara4 comunque arriva la sconfitta per 62-81 con conseguente eliminazione.\nAnni 2010: la prima retrocessione ed il ritorno in Europa.\nDopo il divorzio consensuale con Lino Lardo, vengono confermati Gailius, Koponen, Homan, Sanikidze, Martinoni e Poeta. Nel mese di giugno vengono annunciati gli arrivi di Alessandro Finelli come capo-allenatore (fatto che porta alle dimissioni del presidente Bertocchi), del playmaker Terrel McIntyre e il rinnovo col gm Faraoni. Arrivano poi anche Angelo Gigli e Chris Douglas-Roberts. L'inizio della stagione vede le vittorie nei match casalinghi con Roma e Cremona alternate dalle sconfitto ad Avellino e Milano. Il clima in squadra non \u00e8 comunque dei migliori e arrivano le dimissioni di Marco Sodini da vice-allenatore. In seguito, dopo un acceso diverbio con coach Finelli, viene rescisso il contratto con Homan. Dopo la sconfitta di Teramo e un successivo striscione di malcontento dei tifosi, Sabatini annuncia che la societ\u00e0 \u00e8 in vendita. Dopo la vittoria casalinga con Varese vengono ingaggiati Luca Vitali e Kris Lang.\nGiunta quinta alla fine della regular season, dopo essersi tolta la soddisfazione di aver battuto anche a Siena la Mens Sana, divenendo l'unica ad averla battuta in entrambe le occasioni in ogni torneo dell'anno in corso, la squadra si \u00e8 per\u00f2 dovuta arrendere (0-3) al Banco di Sardegna Sassari, sconfitta, sia in gara 2 che gara 3, da un tiro scoccato a pochi centesimi di secondo dalla sirena finale.\nIn estate, il presidente Sabatini annuncia che le quote societarie saranno cedute ad una fondazione di imprenditori per fare in modo che la societ\u00e0 non possa pi\u00f9 fallire. Il 6 luglio viene annunciato che il 99,9% delle quote \u00e8 stato ceduto alla fondazione mentre la parte restante rimane di propriet\u00e0 della famiglia Porelli.\nNella stagione 2012-2013 la Virtus riparte riconfermando l'asse play-pivot della stagione precedente,cio\u00e8 Giuseppe Poeta, nominato nuovo capitano, e Angelo Gigli. Deve rinunciare per\u00f2 sia al suo ex capitano Petteri Koponen, andato al Khimki BC, sia a Vikt'or Sanik'idze che ha firmato per la Mens Sana Basket. Per sostituirli, e per sostituire anche Chris Douglas-Roberts che ha affermato di voler firmare un contratto NBA, la Virtus punta su Steven Smith, proveniente dal Panathinaikos Basketball Club, Kenny Hasbrouck e Ricky Minard, che aveva chiuso la stagione precedente alla Junior Casale Monferrato. Dalla panchina daranno il loro apporto: Richard Mason Rocca, ingaggiato in estate dall'Olimpia Milano, e alcuni giovani gi\u00e0 sotto contratto con la squadra bianconera: Viktor Gaddefors, Riccardo Moraschini, Jakub Parze\u0144ski e il classe '94 Matteo Imbr\u00f2.\nLa Virtus parte bene, vincendo le prime tre partite contro Vanoli Cremona, Sutor Basket Montegranaro e la corazzata Olimpia Milano ma, senza Steven Smith, perde la quarta in casa contro Pallacanestro Varese.\nLa Virtus termina il girone d'andata all'undicesimo posto, con sei vittorie e nove sconfitte, e per questo motivo non si qualifica per le Final Eight di Milano.\nDopo l'ennesima sconfitta, contro Pallacanestro Biella, ultima in classifica, viene esonerato Alessandro Finelli: al suo posto viene chiamato Luca Bechi.\nDopo alcune settimane la Virtus trova il sostituto di Minard, Jacob Pullen, proveniente dall'Hapoel Jerusalem BC. L'esordio dell'ex Biella d\u00e0 subito una scossa alla squadra, che torna alla vittoria contro Reggio Emilia dopo dieci sconfitte nelle ultime dodici; grande protagonista proprio Jacob Pullen con 22 punti.\nIl 6 maggio 2013 Renato Villalta diviene il nuovo presidente della Virtus Pallacanestro Bologna, subentrando al dimissionario Marchesini, mentre Piergiorgio Bottai diventa amministratore delegato al posto di Claudio Sabatini. Dal 13 giugno 2013 Bruno Arrigoni in precedenza direttore sportivo della Pallacanestro Cant\u00f9 subentra a Massimo Faraoni.\nCome allenatore viene confermato Luca Bechi. Il primo acquisto \u00e8 Dwight Hardy, guardia del 1986 in Italia dal 2011\u201312, dove a Pistoia in Legadue risult\u00f2 miglior marcatore della stagione regolare e MVP del campionato. \u00c8 poi la volta di Shawn King, Brock Motum e Matt Walsh. Arriva a completare il roster il pivot giamaicano Jerome Jordan, una breve esperienza in NBA nei Knicks. A fianco dei nuovi acquisti troviamo Aristide Landi, che Villalta ha convinto a rimanere, dopo il riscatto completo dalla Mens Sana, Matteo Imbr\u00f2, promosso capitano, Viktor Gaddefors e Simone Fontecchio.\nLa Virtus conclude al 13\u00ba posto, a pari punti con Cremona, precedendola solo in virt\u00f9 del miglior quoziente punti, si guadagna una posizione rispetto all\u2019annata precedente, ma chiaramente il bilancio non pu\u00f2 essere positivo. Si era partiti per centrale l\u2019ingresso nella Final Eight di Coppa Italia e nei playoff ed entrambi gli obiettivi non sono stati centrati.\nNella stagione 2014-2015 la Virtus si presenta ai nastri di partenza con un roster completamente rivoluzionato, ma sempre guidato da Giorgio Valli. Rispetto alla passata stagione non ci sono pi\u00f9 Gaddefors, Motum, Jordan, Warren, Matt Walsh, King, Pech\u00e1\u010dek, Hardy, Ebi Gli unici confermati dalla passata stagione sono Matteo Imbr\u00f2 e Simone Fontecchio, i quali vengono affiancati da importanti acquisti come Allan Ray, Jeremy Hazell e Okaro White. La Virtus chiuder\u00e0 ottava in stagione regolare e verr\u00e0 successivamente eliminata da Milano per 3-0.\nLa prima retrocessione sul campo.\nNella stagione 2015-16 la Virtus viene sponsorizzata Obiettivo Lavoro, e tra i suoi principali giocatori spicca Dexter Pittman, pivot americano che in carriera ha vinto anche un titolo NBA con i Miami Heat. La stagione \u00e8 per\u00f2 caratterizzata dal grave infortunio al capitano, nonch\u00e9 miglior giocatore, Allan Ray. La societ\u00e0 va immediatamente sul mercato, acquistando prima Courtney Fells e poi Kenny Hasbrouck, i quali non riescono per\u00f2 a sostituire adeguatamente il capitano infortunato. Al termine della regular season la squadra si classifica 16\u00aa e ultima, destinata quindi alla retrocessione nella serie inferiore. \u00c8 la prima retrocessione sul campo nella storia della Virtus.\nL'immediata promozione.\nNell'estate 2016, il presidente Alberto Bucci comunica le ovvie dimissioni di Valli e l'acquisto dell'allenatore livornese Alessandro Ramagli, come nuovo head coach della Virtus. Bucci e Ramagli, assieme al general manager Julio Trovato, costruiscono una squadra di buon livello per la categoria, capitanata da Andrea Michelori, supportato da importanti veterani come Guido Rosselli e Klaudio Ndoja; come americani vengono scelti la guardia tiratrice Michael Umeh e il lungo versatile Kenny Lawson.\nNel corso della stagione si verifica anche un avvicendamento nella propriet\u00e0; l'imprenditore trevigiano Massimo Zanetti, proprietario di Segafredo, che \u00e8 anche sponsor della squadra, diviene socio di maggioranza in societ\u00e0. Inoltre vengono fatti importanti acquisti in vista dei playoff, quali il lungo Davide Bruttini e la guardia Stefano Gentile.\nDopo essere stata a lungo prima in classifica nel girone Est, la Virtus chiude seconda la regular season dietro Treviso e il 19 giugno 2017 vince i playoff della Serie A2, battendo in finale la Pallacanestro Trieste per 3-0, facendo cos\u00ec ritorno nella massima serie. Durante i playoff le Vu Nere cambiano anche campo di gioco, tornando dopo oltre vent'anni allo storico PalaDozza.\nRitorno in Serie A1.\nNel primo anno dopo la retrocessione, la societ\u00e0 ha confermato il coach acquistando Pietro Aradori e Alessandro Gentile. La squadra ha giocato la stagione in alti e bassi dovuti alla inesperienza sia del coach sia dei giocatori. Nonostante ci\u00f2 si qualifica per le Final Eight di Coppa Italia ma viene eliminata al primo turno. Alla fine del campionato non riesce a qualificarsi ai playoff di campionato.\nLa vittoria della Basketball Champions League.\nLa nuova stagione inizia con cessioni e arrivi sia a livello dei giocatori sia dei dirigenti. Infatti \u00e8 stato nominato amministratore delegato l'esperto Alessandro Dalla Salda. Inoltre chiuso il rapporto con coach Alessandro Ramagli e sostituito da Pino Sacripanti dalla Societ\u00e0 Sportiva Felice Scandone, ci\u00f2 attribuisce esperienza alla panchina. Per quanto riguarda il roster, la societ\u00e0 ha subito importanti perdite come Alessandro Gentile, Stefano Gentile e Klaudio Ndoja. Queste perdite sono state cancellate grazie ad acquisti di giocatori di spessore come Tony Taylor e Kevin Punter. Lo sforzo della societ\u00e0 ha contribuito a costruire una buona squadra che ha poi mostrato il suo potenziale nella prima partecipazione, dopo 10 anni, alla Basketball Champions League, torneo che infatti viene vinto il 5 maggio 2019 ad Anversa contro la Iberostar Tenerife, in una partita decisa dalle grandi giocate di Kevin Punter e dal canestro che ha chiuso la partita da parte di Mario Chalmers.\nAnni 2020.\nDurante la stagione 2019-20 la Virtus in campionato mantiene la prima posizione dall'inizio della stagione fino alla prematura fine del campionato a causa della pandemia di COVID-19. In Eurocup durante la stagione, anch'essa interrotta, arriva alle Top 16.\nAll'inizio della stagione 2020-21 la Virtus arriva alla finale della Supercoppa italiana ma perdendo contro l'Olimpia Milano. In Coppa Italia viene invece eliminata agli ottavi di finale da Venezia. Nella stagione regolare, nella quale finir\u00e0 terza, ha ottimi risultati fuori casa (solo 2 sconfitte contro Brindisi e Milano) ma non altrettanto in casa (50% di vittorie). Nei playoff, la Virtus domina con un record di 10-0 a scapito prima di Treviso, poi di Brindisi ed in finale contro Milano, riportando lo scudetto a Bologna dopo esattamente 20 anni dall'ultimo. Milo\u0161 Teodosi\u0107 viene nominato MVP della serie finale\nA settembre 2021 conquista la sua seconda Supercoppa italiana sconfiggendo nuovamente l'Olimpia Milano in finale.\nColori e simboli.\nI colori della Virtus sono, fin dalla fondazione, il bianco e il nero, e per le divise da gioco tali colori sono rimasti invariati fino ad oggi, in tutte le competizioni e con qualunque sponsor. Quasi sempre la maglia casalinga \u00e8 bianca con risvolti e inserti neri, mentre quella da trasferta nera con risvolti e inserti bianchi.\nFanno eccezione le divise degli anni '60, giallo-verdi nel periodo del primo abbinamento \"Knorr\", e rosso-azzurre in occasione dell'abbinamento \"Candy\", da cui manca anche la classica Vu nera. Dal 1970 i colori sono tornati definitivamente al bianco-nero.\nTra le ultime piccole concessioni ai colori dello sponsor vi \u00e8 stata quella per il marchio \"Kinder\" (sponsor ufficiale dal 1996 al 2002, scritto in rosso con la \"K\" nera): solitamente la divisa aveva inserti di colore rosso, sui fianchi o sui risvolti. Per la Final Four di Supercoppa italiana del 2000 a Siena, la Virtus ha indossato una divisa rossa con sfumature nere.\nIl 2 aprile 2006 la Virtus sponsorizzata Vidivici gioca infine con una divisa interamente rosa, in onore dei 110 anni della Gazzetta dello Sport: l'esperimento piace alla societ\u00e0, tanto che viene ventilata l'idea di renderla la terza divisa ufficiale, poi mai attuata.\nLa \"Vu nera\".\nIl simbolo \u00e8 sempre stato la lettera V, nera su sfondo bianco (o bianca su sfondo nero nella tenuta da trasferta).\nPrima che la \"Virtus Pallacanestro Spa\" si rendesse autonoma dalla polisportiva SEF Virtus, il simbolo conteneva anche quattro \"effe\" disposte a croce, iniziali di \"Forte\", \"Franco\", \"Fermo\" e \"Fiero\", le quattro virt\u00f9 del vero sportivo.\nCon l'esordio, nel 1934, in 1\u00aa Divisione, la Virtus presenta sulle maglie un simbolo costituito da una V sovrastante una B.\nNegli anni quaranta il simbolo presente sulle divise era solitamente una semplice V dagli spigoli molto acuminati; a partire dalla stagione 1953/54 la Virtus \"Minganti\" presenta sulle maglie una V dall'aspetto vero e proprio di un carattere tipografico con grazie (occasionalmente utilizzato per\u00f2 anche in precedenza, ad esempio nella stagione 1939-40), mantenuto poi per tutti gli anni sessanta e settanta. Il passaggio tra i due tipi di simbolo non \u00e8 netto, in quanto nella stagione 1958/59, ad esempio, sulla divisa si ripresenta la V pi\u00f9 semplice.\nDopo il 1984 \u00e8 stata aggiunta la stella d'oro, simbolo del decimo scudetto: prima essa era apposta separatamente sul petto; con la stagione 1988/89 la \"Vu nera\" sovrastata dalla stella \u00e8 stata racchiusa in un cerchio, ottenendo un logo dalle linee pi\u00f9 arrotondate. I due bracci della V non sempre sono stati simmetrici: a met\u00e0 anni novanta la V era pi\u00f9 simile al carattere tipografico, con il braccio sinistro spesso e quello destro sottile.\nImpianti di gioco.\nDalla sua fondazione, la Virtus ha avuto diversi impianti di gioco. Ognuno di essi \u00e8 stato pi\u00f9 di un semplice campo, piuttosto una vera e propria \"casa\" delle \"Vu nere\", segnando, nel periodo in cui \u00e8 stato utilizzato, una diversa epoca della lunga storia della societ\u00e0:\nTifoseria.\nStoria.\nStoricamente, per molti anni i tifosi della Virtus si contraddistinsero per l\u2019appartenenza alle sfere borghesi e pi\u00f9 abbienti della citt\u00e0: perci\u00f2 il tifo bianconero era considerato non solo elitario, ma anche esigente in termini di risultati sportivi. \nTale contesto aveva delle ragioni pratiche ed economiche: assistere agli incontri della Virtus era estremamente costoso e, in molti casi, era comunque difficile trovare posti liberi, dato che i tifosi rinnovavano i loro abbonamenti per diversi anni di seguito. La Virtus, d\u2019altro canto, sotto la presidenza Porelli fond\u00f2 i propri successi anche sull\u2019ingente apporto economico assicurato ogni stagione dai fedeli abbonati.\nNel 1979 naquero i Forever Boys, primo gruppo ultras del tifo bianconero. \nGemellaggi e rivalit\u00e0.\nLa rivalit\u00e0 pi\u00f9 sentita dai tifosi bianconeri \u00e8 quella con l'altra squadra cittadina, la Fortitudo Bologna, con la quale disputa il derby di Bologna. La rivalit\u00e0 ha avuto il suo apice negli anni novanta quando le due squadre, guidate da Predrag Danilovi\u0107 e Carlton Myers, lottavano ai vertici in Italia e in Europa.\nAltre rivalit\u00e0 parecchio sentite dal pubblico virtussino sono quelle con la Victoria Libertas Pesaro e l'Olimpia Milano, l'unica squadra ad aver vinto pi\u00f9 scudetti della Virtus, ma anche con Cant\u00f9, Benetton Treviso, Varese e Reggiana. Alla fine degli anni 2000 \u00e8 nata una rivalit\u00e0 anche con la Mens Sana Siena. Mentre negli ultimi anni una rivalit\u00e0 piuttosto sentita \u00e8 tornata ad essere quella con Pistoia, in uno scontro definibile come \"Derby dell'Appennino\" e con Brindisi a seguito del gemellaggio dei pugliesi con i rivali di Pesaro. Notevole anche la quella con la Juvecaserta, a causa dello storico gemellaggio tra la tifoseria casertana e quella bolognese della Fortitudo Bologna.\nRoster 2021-2022.\n\"Aggiornato al 17 gennaio 2022.\"\nRecord e statistiche.\nDi squadra.\nStatistiche aggiornate alla stagione 2020/2021.\nGiocatori.\nDati aggiornati alla stagione 2020/2021\nAllenatori.\nDati aggiornati alla stagione 2020/2021.\nNumeri ritirati.\nSono tre i numeri ad essere stati ritirati nella storia delle Vu Nere. Il primo in ordine cronologico \u00e8 stato il numero 4 di Roberto Brunamonti, nel 1997. In seguito, \u00e8 stato il turno di Renato Villalta, il cui numero 10 \u00e8 stato ritirato nel 2005. Infine, il 2 marzo 2014, \u00e8 stato ritirato anche il numero 5 di Predrag Danilovi\u0107."}
{"id": "108218", "revid": "339392", "url": "https://it.wikipedia.org/wiki?curid=108218", "title": "Darwin BSD", "text": ""}
{"id": "108219", "revid": "76963", "url": "https://it.wikipedia.org/wiki?curid=108219", "title": "Henry Bergman", "text": "Alcuni biografi indicano il 1\u00ba gennaio come data di nascita, e la Svezia quale patria natale. Da parte sua, Bergman, sosteneva essere californiano da tre generazioni.\nBiografia.\nFiglio di un allevatore di bestiame e di una cantante lirica, eredit\u00f2 da questa le doti canore che egli coltiv\u00f2 studiando in Germania e in Italia e che gli consentirono di intraprendere la carriera melodrammatica, alternandola con quella circense.\nIl fiasco conseguente la rappresentazione di una produzione per cui si era preparato da settimane e senza essere retribuito, lo port\u00f2 ad abbandonare i teatri per tentare l'avventura cinematografica: sfruttando le conoscenze di un'amicizia riusc\u00ec ad entrare nella troupe di Henry Lehrman, all'epoca attivo in Francia, e con questi attravers\u00f2 l'Atlantico (1913), con destinazione Hollywood, dove interpret\u00f2 alcuni corti pi\u00f9 o meno anonimi finch\u00e9 nel 1916 fu chiamato da Charlie Chaplin, conosciuto in precedenza, ed entr\u00f2 a far parte della sua troupe, destinato a diventarne collaboratore prezioso per circa trent'anni.\nHenry Bergman era scapolo, una sola passione riemp\u00ec la sua vita: Charlie Chaplin, a cui era devoto e per cui era disposto a tutto, diventandone l'assistente alla regia, confidente e \"governante\" oltre che spalla nei numerosi suoi film interpretati, con soddisfazione di Chaplin che amava attorniarsi di persone fidate. \u00c8 da notare che Chaplin, nella sua voluminosa autobiografia pubblicata nel 1964, non fa mai menzione di Bergman.\nUn collasso cardiocircolatorio ne concluse l'esistenza, e venne sepolto presso il cimitero ebraico \"Hillside Memorial Park\", di Los Angeles."}
{"id": "108227", "revid": "9", "url": "https://it.wikipedia.org/wiki?curid=108227", "title": "Storia dell'Andorra", "text": ""}
{"id": "108229", "revid": "16066", "url": "https://it.wikipedia.org/wiki?curid=108229", "title": "Dielettrico", "text": ""}
{"id": "108234", "revid": "6265", "url": "https://it.wikipedia.org/wiki?curid=108234", "title": "Forza cinetica", "text": ""}
{"id": "108236", "revid": "1833487", "url": "https://it.wikipedia.org/wiki?curid=108236", "title": "Paranco", "text": "Il paranco \u00e8 una macchina semplice per sollevare pesi, caratterizzata da un bozzello fisso e uno mobile.\nDescrizione.\nLa macchina \u00e8 formata generalmente da una coppia di bozzelli, uno fisso e uno mobile, nei quali sono imperniate delle carrucole, nelle cui gole si avvolge una fune. Il polispasto \u00e8 un tipo di grosso paranco, che funziona in modo simile ma presenta una diversa disposizione delle carrucole, in serie anzich\u00e9 in parallelo (si veda foto).\nIl paranco pu\u00f2 essere di varie dimensioni. I modelli ad uso industriale generalmente sono del tipo a ponte e riescono a coprire tutta la superficie del capannone in cui vengono utilizzati.\nIl funzionamento pu\u00f2 essere manuale o tramite motore elettrico."}
{"id": "108244", "revid": "729019", "url": "https://it.wikipedia.org/wiki?curid=108244", "title": "Battaglia di Tinian", "text": "La battaglia di Tinian \u00e8 una battaglia della guerra del Pacifico che si svolse durante la seconda guerra mondiale. La battaglia venne combattuta dal 24 luglio al 1\u00ba agosto 1944.\nQuesta battaglia segu\u00ec la conquista dell'isola di Saipan da parte degli americani. Tinian si trova molto vicino a Saipan e questo la rese il successivo obiettivo della campagna delle Marianne.\nIl 24 luglio la 2\u00aa e la 4\u00aa Divisione dei Marines sbarcarono sull'isola. Erano appoggiati oltre che dal fuoco navale anche dall'artiglieria terrestre che sparava attraverso lo stretto che separa Saipan da Tinian. Durante il bombardamento iniziale vennero usate, per la prima volta, delle bombe al napalm.\nCon un inganno i \"marines\" fecero credere che avrebbero attaccato il principale insediamento dell'isola, Tinian Town, costringendo quindi le forze dell'Impero giapponese ad allontanarsi dalla parte settentrionale dell'isola dove invece avvenne lo sbarco.\nI giapponesi riproposero nuovamente la tenace tattica che avevano sperimentato a Saipan: si ritiravano di giorno per poi attaccare la notte. Il terreno di Tinian era pi\u00f9 adatto di quello di Saipan, in gran parte montuoso, all'impiego dei carri armati e dell'artiglieria che quindi furono estesamente utilizzati dagli attaccanti. L'isola venne conquistata nove giorni dopo. Il 31 luglio i giapponesi lanciarono la loro ultima carica suicida. Molti giapponesi per\u00f2 si nascosero nella giungla di Tinian dove rimasero per molti mesi. Addirittura la guarnigione dell'isola di Aguijan a sud-ovest di Tinian, comandata dal tenente Kinichi Yamada, si arrese solo alla fine del conflitto il 4 settembre 1945. L'ultimo soldato giapponese, Murata Susumu, venne catturato solo nel 1953.\nDopo la conquista di Tinian l'isola divenne una importantissima base per le operazioni successive, dotata di alloggiamenti per 50.000 soldati e di un gigantesco aeroporto. A questa trasformazione lavorarono 15.000 Seabees (genieri dell'US Navy) e da qui partivano i bombardieri che colpivano le Filippine, le isole Ry\u016bky\u016b e il Giappone. Da Tinian partirono anche i bombardieri che sganciarono le due bombe atomiche sulle citt\u00e0 di Hiroshima e Nagasaki (\"Little Boy\" e \"Fat Man\") che posero fine al conflitto."}
{"id": "108246", "revid": "34971", "url": "https://it.wikipedia.org/wiki?curid=108246", "title": "Bearshare", "text": "BearShare \u00e8 un popolare programma peer-to-peer che si basa su Gnutella e viene distribuito da una societ\u00e0 di nome Free Peers, Inc. Il programma permette ai suoi utenti di condividere i file in maniera decentralizzata, da persona a persona, attraverso il Protocollo Gnutella. Funziona esclusivamente su Microsoft Windows ed \u00e8 presente in numerose versioni, fra le quali una versione gratuita con della pubblicit\u00e0 e una versione Pro senza nessuna pubblicit\u00e0 (la versione gratuita contiene spyware che \u00e8 possibile rimuovere).\nQuando \u00e8 entrato a far parte dei clients Gnutella e del Gnutella Developers Forum (GDF), BearShare \u00e8 stato considerato uno dei migliori client gnutella assieme a LimeWire a causa delle tante proposte fatte dal GDF col fine di migliorare il programma e a causa della stabilit\u00e0 della rete. Sfortunatamente, non ha raggiunto la stessa popolarit\u00e0 della rete edonkey a causa della impossibilit\u00e0 di condividere anche i file in download (Partial-File Sharing) (PFS). Comunque le versioni pi\u00f9 recenti consentono il PFS.\nScorre per\u00f2 del cattivo sangue fra FreePeers e lo sviluppatore di Shareaza, Michael Stokes. Stokes infatti, senza aver chiesto e detto niente al GDF, per dare un nome al suo network introdusse Gnutella2. Vincent Falco, lo sviluppatore principale di BearShare, ha minacciato di \"bannare\" (alias bandire), eliminare, qualsiasi connessione verso Sharezaa a causa di ci\u00f2 che ha fatto Stokes. Bisogna dire che le specifiche di Gnutella2 sono stare fornite velocemente e completamente e che Shareaza \u00e8 stato recentemente distribuito sotto la licenza GNU GPL.\nInoltre esiste anche la versione lite che consente di avere bearshare in versione free e senza spyware; questa versione \u00e8 solo in inglese ed \u00e8 possibile scaricarla dal sito ufficiale di bearshare; \u00e8 poi trapelata la notizia che BearShare sia praticamente \"morto\": infatti Free Peer Inc, l'azienda che distribuisce BearShare, ha raggiunto un accordo con le case discografiche pagando 30 milioni di dollari, cedendo il suo database di utenti e facendosi assorbire nel progetto iMesh.\nIn ogni caso bearshare \u00e8 reperibile sul Sito \nLa versione lite e quella italiana non sono pi\u00f9 disponibili dai rispettivi siti."}
{"id": "108247", "revid": "729019", "url": "https://it.wikipedia.org/wiki?curid=108247", "title": "Tinian", "text": "Tinian \u00e8 una delle tre isole che formano il Commonwealth delle Isole Marianne Settentrionali. L'isola si trova a circa 8\u00a0km da Saipan. La sua superficie \u00e8 di 100\u00a0km\u00b2.\nStoria.\nTinian come le altre isole dell'arcipelago era stata prima una colonia spagnola e in seguito della Germania.\nCon lo scoppio della prima guerra mondiale l'Impero giapponese la occup\u00f2. Dopo la fine del conflitto l'isola divenne un protettorato giapponese. In questo periodo venne sviluppata la coltivazione della canna da zucchero.\nScarsamente popolata venne occupata, durante la seconda guerra mondiale, da notevoli forze giapponesi. Tinian venne conquistata dagli americani nel luglio 1944 con la battaglia di Tinian. In seguito l'isola venne trasformata in uno dei pi\u00f9 trafficati e importanti aeroporti della seconda guerra mondiale: vi furono costruite sei piste da 2.400\u00a0m ognuna e venne utilizzata come base per i bombardieri strategici americani Boeing B-29 Superfortress. Fu da Tinian che partirono i velivoli che effettuarono i bombardamenti atomici di Hiroshima e Nagasaki.\nOggi l'aeroporto, sul quale esiste un monumento, giace in stato di abbandono.\nReligioni.\n\u00c8 presente una piccola comunit\u00e0 di 15 testimoni di Geova."}
