{"id": "17403", "revid": "228587", "url": "https://it.wikipedia.org/wiki?curid=17403", "title": "Codice Morse", "text": "Il codice Morse, detto anche alfabeto Morse, \u00e8 un sistema per trasmettere lettere, numeri e segni di punteggiatura per mezzo di un segnale in codice ad intermittenza e fu uno dei primi metodi di comunicazione a distanza. Un altro metodo per usare il codice morse \u00e8 con le dita seguendo questa legenda: per esprimere il punto si pu\u00f2 usare l\u2019indice, per il trattino si pu\u00f2 usare l\u2019indice e il medio.\nFu oggetto di studio di Samuel Morse dal 1835, ma venne realizzato dal tecnico Alfred Vail, suo collaboratore dal settembre 1837. Fu da entrambi sperimentato per la prima volta l'8 gennaio 1848 allorch\u00e9, in presenza di una Commissione del \"Franklin Institute di Philadelphia\", venne impiegato il telegrafo scrivente \"register\".\nIl codice Morse \u00e8 una forma \"ante litteram\" di comunicazione digitale. Tuttavia, a differenza dei moderni codici binari che usano solo due simboli (comunemente rappresentati con 0 e 1), il Morse ne usa quattro: punto seguito da un intervallo intersimbolo (\u2022 ), linea seguita da un intervallo intersimbolo (\u2014 ), intervallo corto (tra lettere) e intervallo lungo (tra parole).\nStoria.\nSamuel Morse inizi\u00f2 a interessarsi di telegrafia nel 1832 e nel 1835 aveva gi\u00e0 progettato un primitivo sistema di rel\u00e8. Il sistema fu presentato pubblicamente nel 1837 e migliorato nel 1838 (anno in cui deposit\u00f2 il brevetto del telegrafo), infine brevettato nel 1840. Fu presto costruita la prima linea telegrafica tra Baltimora e Washington in cui il 24 maggio 1844 fu inviato il primo messaggio: \"What hath God wrought?\" (dall'inglese: \"Cosa ha fatto Dio?\", espressione tratta dai Numeri).\nIl codice Morse originale consisteva in combinazioni di punti e linee ognuna corrispondente a un numero. A sua volta ogni numero corrispondeva a una parola ricavabile attraverso la ricerca del numero in un apposito libretto. I numeri venivano trasmessi mediante l'uso del tasto telegrafico.\nSebbene Morse fosse l'inventore del telegrafo, non eccellendo in perizia tecnica chiese la collaborazione di Alfred Vail. Vail svilupp\u00f2 un sistema nel quale ogni lettera o simbolo veniva inviata singolarmente usando una combinazione di punti, linee e pause. I due convennero che fosse proprio il metodo di Vail il pi\u00f9 adatto ad essere inserito nel brevetto che Morse si accingeva a richiedere. Fu proprio questo sistema, conosciuto come \"American Morse code\" (detto anche \"Railroad Morse\"), che fu usato per trasmettere il primo messaggio telegrafico.\nIl codice Morse fu subito considerato lo standard per la codifica delle informazioni ed ebbe un cos\u00ec ampio e incontrastato successo che nessun altro sistema alternativo riusc\u00ec a soppiantarlo, rimanendo lo standard internazionale per le comunicazioni marittime fino al 1999.\nIl costo di un messaggio telegrafato dipendeva dalla sua lunghezza, per questo vennero escogitati alcuni codici commerciali in modo da codificare intere frasi in gruppi di poche lettere (normalmente cinque) che venivano poi inviati come singole parole. Per esempio: LIOUY (\"Perch\u00e9 non rispondi alla mia domanda?\") o AYYLU (\"Non codificato chiaramente, ripeti pi\u00f9 chiaramente\"). Tra questi, il codice Q e il codice Z hanno ancora una discreta fortuna tanto che attualmente sono usati sia dai radioamatori che dagli operatori di telegrafia per informazioni di servizio come la qualit\u00e0 del collegamento, il cambio di frequenza o la numerazione dei telegrammi.\nDescrizione.\nCodice Morse internazionale moderno.\nIl codice Morse americano era usato nei primi sistemi di telegrafia su filo, il primo vero e proprio sistema elettronico di telecomunicazione a distanza. Il suo successore, il codice Morse internazionale, non si serve delle pause, e quindi \u00e8 formato solo da punti e linee.\nIl codice Morse internazionale \u00e8 usato quasi esclusivamente dai radioamatori, tant'\u00e8 che per ottenere la licenza di radioamatore di classe A era necessario sostenere una prova di ricezione e trasmissione in codice Morse; il superamento della prova permetteva di operare con potenze di trasmissione fino a 500\u00a0W e di comunicare sulle lunghezze d'onda decametriche (sotto i 30\u00a0MHz), la classe B era limitata a 50\u00a0W e su frequenze superiori.\nDal 2005, l'Unione internazionale delle telecomunicazioni (ITU) ha stabilito che il codice Morse sia dismesso dalle prove di esame per ottenere la patente di radioamatore eliminando la distinzione tra classe A e B. La maggior parte dei paesi si \u00e8 quindi adeguata alla normativa ITU e la prova pratica di ricezione e trasmissione del codice Morse \u00e8 stata stralciata dai test di esame. Ancor oggi le bande radioamatoriali hanno porzioni di frequenza dedicate ai soli segnali Morse.\nLa Nokia, azienda produttrice di telefoni cellulari e smartphone, utilizza in numerosi modelli una suoneria predefinita per avvisare dell'arrivo di messaggi di testo: si tratta delle sequenze in tre bip, seguita da due pi\u00f9 lunghi e terminata da tre brevi (\u2022 \u2022 \u2022 \u2014 \u2014 \u2022 \u2022 \u2022) il cui significato \u00e8 la parola SMS. Esistono varianti di tale suoneria, anche pi\u00f9 complesse e sempre in codice Morse; ad esempio, quella che veniva denominata \"speciale\", in cui veniva proposto in CW (\"Continuous Wave\") lo slogan della compagnia, ovvero: \"Connecting People\".\nMetodi di trasmissione.\nIl codice pu\u00f2 essere trasmesso come tono audio, come segnale radio (CW o telegrafia \"on/off\" senza modulazione), come impulso elettrico attraverso un cavo telegrafico, o come segnale meccanico o visivo (per esempio una luce lampeggiante).\nLa trasmissione in codice Morse pu\u00f2 appoggiarsi a un segnale radio fisso senza modulazione, quindi necessita di un equipaggiamento molto meno complesso rispetto alle altre forme di radiocomunicazione e soprattutto d\u00e0 buoni risultati anche in ambienti con segnale molto basso o disturbato. Richiede poca ampiezza di banda e agevola alquanto la comunicazione tra radioamatori che non usano la stessa lingua o che hanno grande difficolt\u00e0 nella comunicazione a voce.\nCadenza temporale e rappresentazione.\nPer rappresentare le lettere e gli altri segni vengono usati i punti e le linee. La lunghezza di un punto determina la velocit\u00e0 con cui viene inviato il messaggio ed \u00e8 usato come unit\u00e0 di tempo di riferimento. Qui sotto un esempio di rappresentazione di un messaggio in Morse:\ndove - corrisponde a \"linea\" e \u2022 corrisponde a \"punto\".\nEsiste comunque un modo convenzionale e pi\u00f9 corretto di rappresentare la cadenza temporale dei segnali da trasmettere. L'esatta rappresentazione del messaggio precedente \u00e8 come segue (\"=\" corrisponde al segnale \"on\", \"\u2022\" corrisponde al segnale \"off\", ognuno della lunghezza di un punto):\nUna linea \u00e8 convenzionalmente tre volte un punto. Gli spazi tra i punti e le linee di un carattere sono della lunghezza di un punto, quelli tra le lettere sono ampi come una linea (tre punti), quelli tra parole sono lunghi sette punti.\nPer familiarizzare con il codice Morse, si usa scriverlo e leggerlo usando i fonemi \"ti\" per il punto e \"ta\" per la linea, ovvero nel caso precedente:\n TaTa TiTa TiTaTi Ti / TaTiTiTi TiTaTiTi TiTiTa\nIl codice Morse viene infatti memorizzato ascoltando il suono caratteristico di ogni carattere, come se ogni insieme di suoni fosse una lettera, e non associando i punti o le linee al suono.\nRappresentazione del codice.\nLettere, numeri e punteggiatura.\nQuando non esiste possibilit\u00e0 di confusione, le cifre 0, 1 e 9 possono essere trasmesse in forma abbreviata e divengono:\nAbbreviazioni comunemente usate.\nLe abbreviazioni differiscono dai caratteri speciali perch\u00e9 vengono trasmesse con degli spazi tra lettera e lettera, non come fossero un unico carattere.\nSchema di conversazione in codice Morse.\nUn inizio di conversazione radioamatoriale in codice Morse (chiamato in gergo \"CW\") tra la stazione \"S1\" e la stazione \"S2\" \u00e8 il seguente:\n CQ = Chiamata generale da (DE) S1, trasmettete (K).\n S1 da (DE) S2, trasmettete (K).\n (Segue lo scambio di messaggi). Al termine si trasmette\n Ciao.\n Ciao.\nIl gruppo VA (\"ciao\" o \"fine\") \u00e8 trasmesso come una singola lettera \"\u00b7\u00b7\u00b7\u2014\u00b7\u2014\" e pu\u00f2 cos\u00ec essere trascritta sia con SK che con VA.\nApplicando al precedente schema le abbreviazioni elencate, \u00e8 possibile formare un completo scambio di informazioni in forma breve e indipendente dalla lingua dei due corrispondenti.\nLa chiamata, o CQ si effettua in questo modo:\nLa risposta ad una chiamata si articola in:\nA questo punto, una volta che i due corrispondenti si sono ascoltati, la prima stazione richiama:\nIn CW si osservano solitamente le regole seguenti: si va sempre ad una velocit\u00e0 che non fa commettere errori, si saluta, si ringrazia e si risponde sempre alle domande, si abbassa sempre la velocit\u00e0 al pi\u00f9 lento dei due corrispondenti. \u00c8 buona norma ripetere due volte nome e QTH, mentre IS ed ES possono essere anche rimossi.\nUna volta ricevuta risposta, la stazione chiamante inizia dicendo \"buongiorno/buonasera\" e ringrazia il corrispondente per la chiamata. A questo punto il chiamante passa il controllo del segnale usando la scala RST (R - Radio da 1 a 5, S - Segnale da 1 a 9, T - Qualit\u00e0 del tono da 1 a 9). Se c'\u00e8 QRM, QRN o QSB viene detto subito dopo l'RST.\nIl corrispondente a cui \u00e8 stato chiesto HW deve fornire a sua volta l'RST:\nsupponendo che il corrispondente non abbia capito una cosa, per fare una domanda (sempre PSE) pu\u00f2 abbreviare usando il prosign BK, di norma impiegato per interrompere il QSO proprio o degli altri.\nse non si \u00e8 capita la risposta, si pu\u00f2 chiedere la ripetizione dell'ultimo messaggio:\na richiesta di ripetizione occorre ripetere pi\u00f9 lentamente per due-tre volte l'informazione principale:\ndopo la risposta, si d\u00e0 conferma di aver capito e si prosegue il QSO, ringraziando e ricambiando le informazioni:\nA questo punto il QSO pu\u00f2 chiudersi con i saluti:\ndi norma dopo il TU si finisce con i \"two bits\" cio\u00e8 due punti finali (dit - dit), quindi il corrispondente ricambia i saluti."}
{"id": "17405", "revid": "554814", "url": "https://it.wikipedia.org/wiki?curid=17405", "title": "Apprendistato", "text": "Per apprendistato si intende genericamente un periodo di formazione professionale iniziale, durante il quale si apprende un mestiere osservando ed ascoltando persone gi\u00e0 esperte, seguendo specifici percorsi di formazione. Pu\u00f2 essere anche la condizione per l'assunzione e la stipula di un contratto di lavoro con un datore di lavoro; tale periodo pu\u00f2 anche essere obbligatorio, ove previsto dalla legge.\nL'istituto \u00e8 diversamente disciplinato nei vari Stati del mondo; in Italia si prevede un contratto di apprendistato che \u00e8 un contratto di formazione finalizzato all'inserimento nel mondo del lavoro. La persona che stia espletando tale periodo \u00e8 detta \"apprendista\"."}
{"id": "17406", "revid": "123579171", "url": "https://it.wikipedia.org/wiki?curid=17406", "title": "Risorse umane", "text": "Risorse umane (in inglese \"Human Resources\", abbreviato \"HR\") \u00e8 una locuzione usata nel lessico manageriale e dell'economia aziendale per indicare il personale che presta la propria attivit\u00e0 lavorativa in ente - sia esso pubblico o privato - e in particolar modo i lavoratori dipendenti con il loro capitale umano ovvero la \"forza lavoro\".\nCon questa espressione si vuole marcare l'aspetto di valore o capitale del personale nella sua professionalit\u00e0 e nelle sue competenze, e quindi il fatto che le spese per lo sviluppo di tali risorse devono essere considerate investimenti. L'uso dell'espressione \u00e8 inteso a sottolineare l'importanza delle \"Human Resources\" nell'ambito dell'azienda, il loro essere un fattore di vantaggio competitivo per l'azienda e l'intero sistema economico, anche se \u00e8 stato spesso letto come riflesso di una concezione che tende a svalutare la dimensione umana del lavoratore assimilandolo alle altre risorse aziendali.\nOrigine ed evoluzione del concetto.\nIl termine fu utilizzato per la prima volta da Raymond Miles per sottolineare il cambiamento nelle aziende avvenuto con il superamento delle vecchie teorie organizzative, basate sul taylorismo, che inducevano a sottoporre gli individui a controlli rigidi e a pretendere il rispetto rigoroso di norme e procedure.\nCon l'avvento delle nuove teorie organizzative, le risorse umane sono considerate, dal punto di vista economico e gestionale, come le altre risorse aziendali: macchinari, tecnologia, immobili ecc. Di conseguenza, l'organizzazione si pone nell'ottica di investire su di esse, per ottimizzare la performance e la qualit\u00e0. Dal punto di vista relazionale, c'\u00e8 una maggiore attenzione agli aspetti psicologici e, in particolare, motivazionali, ma anche alla salute psicofisica dei lavoratori. I due aspetti sono interconnessi: considerare le risorse umane come fattore economico e di crescita aziendale spinge l'organizzazione a prestare attenzione anche agli aspetti legati al loro benessere complessivo. Ci\u00f2 ha portato alla nascita di nuove discipline, come la psicologia del lavoro, la medicina del lavoro e l'ergonomia, che si propongono di studiare gli aspetti psicologici e psicofisici della prestazione lavorativa.\nLe risorse umane acquistano cos\u00ec un valore centrale per l'azienda, contribuiscono al suo sviluppo e le consentono di adattarsi ai cambiamenti della societ\u00e0 della conoscenza. Nel frattempo lo sviluppo dell'informatica, correlato alla dematerializzazione del lavoro, spinge ad una maggiore attenzione alla crescita professionale e alla formazione delle risorse umane che diventa aspetto fondamentale di crescita e di investimento dell'azienda.\nNel tempo il concetto di risorse umane si \u00e8 esteso a tutte le tipologie contrattuali di lavoratore, superando il tradizionale ambito dell'addetto subordinato. Da notare, infatti, che in taluni settori (terziario avanzato soprattutto) l'utilizzo di collaboratori con forme contrattuali diverse dalla subordinazione sono spesso in maggioranza.\nOrientamenti manageriali e influenze.\nNelle organizzazioni, \u00e8 importante determinare, sia gli attuali, che futuri requisiti organizzativi per tutte le risorse umane che l'eventuale manodopera in termini di loro abilit\u00e0/abilit\u00e0, competenze, flessibilit\u00e0 tecniche ecc. L'analisi richiede la considerazione dei fattori interni ed esterni che possono avere un effetto sul resourcing, sullo sviluppo, sulla motivazione degli impiegati e di altri operai.\nI fattori esterni sono quelli in gran parte fuori dal controllo dell'organizzazione. Questi includono il clima economico e le attuali e future tendenze del mercato del lavoro (per esempio, abilit\u00e0, livello di formazione, investimento di governo nelle industrie ecc.). D'altra parte, le influenze interne sono controllate largamente dall'organizzazione per predire, determinare e monitorare per esempio la cultura organizzativa sostenuta dallo stile manageriale, dal clima ambientale e dall'approccio alle responsabilit\u00e0 sociali ed etiche.\nOrientamenti principali.\nPer conoscere come funzionano gli affari di un'organizzazione devono essere considerati tre orientamenti importanti:\nRisposte individuali.\nTenendo conto delle risposte delle risorse umane rispetto ai cambiamenti del mercato del lavoro bisogna considerare:\nSviluppo risorse umane.\nLo sviluppo delle risorse umane \u00e8 una combinazione di formazione e di istruzione, in un vasto contesto delle politiche dell'occupazione e della salute, che accerta il miglioramento, lo sviluppo e la formazione delle risorse umane in un continuum. Adam Smith dichiara: \u201c\"la capacit\u00e0 degli individui dipende dal loro accesso alla formazione\"\u201e.. Lo sviluppo delle risorse umane \u00e8 il mezzo che guida il processo tra l'educazione e l'apprendimento in un ambiente in una societ\u00e0 in continuo sviluppo. \nLo sviluppo delle risorse umane pu\u00f2 essere definito come lo sviluppo della sezione pi\u00f9 importante di tutta l'organizzazione.\nNelle attivit\u00e0 di sviluppo, occorre distinguere bene le attivit\u00e0 di addestramento, che sono concentrate sull'alimentare il \"saper fare\" delle risorse umane, dalle attivit\u00e0 di \"formazione\", che operano nel territorio del \"saper essere\", conferendo adeguata base culturale, tecnica e professionale, per applicare con flessibilit\u00e0 le proprie capacit\u00e0 in compiti diversi.\nLa funzione aziendale.\nL'espressione \u00e8 oggi utilizzata anche per designare la funzione aziendale (in passato denominata \"personale\" o simili) che si occupa dei vari aspetti di un particolare sistema operativo aziendale, il \"sistema di gestione e sviluppo delle risorse umane\", nel quale rientrano i seguenti processi concernenti le risorse umane: \nTale funzione \u00e8 di solito unita o quantomeno strettamente integrata con la funzione organizzazione. Va inoltre citato il processo complementare alla gestione delle risorse umane, cio\u00e8 quello dell'\"amministrazione del personale\", che si occupa degli aspetti retributivi, contributivi e fiscali. \nLa gestione delle risorse umane va assumendo un'importanza sempre maggiore nelle aziende, evolvendo dal tradizionale ruolo prevalentemente amministrativo ad uno pi\u00f9 marcatamente strategico, vista la centralit\u00e0 che i moderni modelli di management attribuiscono alle risorse umane e al loro sviluppo per il conseguimento degli obiettivi. In quest'ottica, un rilievo sempre maggiore \u00e8 assunto dai sistemi di valutazione del personale e dalla formazione. Inoltre, nella moderna gestione delle risorse umane \u00e8 sempre pi\u00f9 importante il ruolo assunto dalle tecnologie dell'informazione e comunicazione (ICT); in quest'ambito i sistemi informativi per la gestione del personale sono andati evolvendosi, arricchendo le tradizionali funzionalit\u00e0 gestionali-operative (calcolo delle retribuzioni, registrazione dei dati amministrativi ecc.) con funzionalit\u00e0 di supporto alle decisioni: si parla, in questo caso, di \"Human Resource Management System\" (HRMS).\nSempre pi\u00f9 spesso la selezione del personale e a volte anche la formazione vengono affidate dall'azienda in esternalizzazione ad un'altra azienda con risparmio sui costi fissi del personale reclutante e della formazione, che si esauriscono al termine delle rispettive funzioni."}
{"id": "17411", "revid": "4252", "url": "https://it.wikipedia.org/wiki?curid=17411", "title": "Daan Jippes", "text": "\u00c8 uno dei pi\u00f9 apprezzati cartoonist Disney a livello internazionale. \u00c8 stato soprannominato \"Replicante Creativo,\" per il suo stile, e \"The Dutch Duck Man\" (\"L'uomo dei paperi olandese\"), per indicare l'influenza che l'opera di Carl Barks, definito \"The Duck Man,\" ha esercitato su di lui.\nBiografia.\nPrimi anni.\nConclusi gli studi, a diciannove anni Jippes si ispira a maestri come il belga Andr\u00e9 Franquin, autore di \"Spirou\", il francese Albert Uderzo, co-creatore di Asterix, il caricaturista americano Mort Drucker, creatore di \"Mad Magazine\", i disegnatori disneyani Carl Barks, Floyd Gottfredson e Paul Murry.\nNel 1966, trova lavoro nella sua citt\u00e0, presso l'editrice \"De Ge\u00efllustreerde Pers\". Fino al 1969 si occupa principalmente di grafica, quindi inizia a disegnare tavole a fumetti: in particolare, per la rivista \"Pep\", illustra la serie settimanale che aveva come protagonista Bernard Voorzichtig (\"Bernardo Prudente\") creata dallo sceneggiatore Martin Lodewijk.\nI primi lavori per Disney.\nNel 1972 Jippes approda al mondo Disney realizzando la sua prima storia: tre tavole con Topolino protagonista alle prese con dei corvi dispettosi, disegnata in uno stile vicinissimo a quello adottato da Gottfredson per le sue strisce quotidiane di \"Mickey Mouse\" a cavallo fra gli anni quaranta e cinquanta. Nel 1974 \u00e8 quindi la volta di Paperino che, nella breve storia intitolata \"Hot Ducks\" (\"Paperi caldi\"), disegna con tratto barksiano.\nNel frattempo diventa direttore artistico del settimanale olandese \"Donald Duck\" e, nel 1975 conosce Fred Milton, fumettista danese, con il quale forma un tandem artistico che porter\u00e0 alla realizzazione, nei sette anni successivi, di una serie di storie sui paperi, una ventina in tutto, ispirate al Barks delle storie brevi apparse su \"Walt Disney Comics and Stories\" tra il 1944 e il 1966.\nNel frattempo, Daan realizza anche molte copertine e sceneggiature per gli altri sceneggiatori che collaborano con il settimanale.\nIl periodo americano.\nNell'ottobre del 1980 Jippes lascia l'Olanda per trasferirsi in California per lavorare direttamente per la casa madre. Nel maggio del 1981, viene assunto allo Studio Disney di Burbank come designer di vari prodotti destinati ai licenziatari Disney in America. Per sei mesi, eredita da Manuel Gonzales la tavola settimanale di \"Mickey Mouse\", rinnovandone il look.\nNel 1986 passa al Reparto Pubblicazioni, dove disegna le strisce quotidiane e le tavole settimanali di \"Donald Duck\" (1986-87) e realizza con Dan Spiegle la riduzione a fumetti di \"Chi ha incastrato Roger Rabbit\" (1988).\nNel frattempo negli Stati Uniti cominciano a essere pubblicate le sue storie olandesi, mentre la sua collaborazione con il \"Donald Duck\" dei Paesi Bassi si fa pi\u00f9 saltuaria, realizzando disegni di copertina e molto raramente intere storie (come per \"A Ring for Donald\" - \"L'anello di Paperino\", disegnata in uno stile che ricorda Al Taliaferro, il padre grafico di Paperino).\nNel febbraio 1989, Jippes passa al Reparto Animazione, dove lavora alla pre-produzione del lungometraggio \"La Bella e la Bestia\" (1991), quindi alla sceneggiatura e alla creazione dei personaggi secondari de \"Il Principe e il Povero\" reinterpretato da Topolino (1990) e agli storyboard di \"Bianca e Bernie nella terra dei canguri\" (1990) e \"Aladdin\" (1992).\nNell'agosto del 1991 Jippes lascia lo Studio Disney e torna ai fumetti: ricomincia a collaborare con il \"Donald Duck\" olandese, per il quale si dedica al recupero dei \"testi di Barks\" (storie solo sceneggiate da Carl Barks) apparsi sugli albi americani tra il 1969 e il 1973. Il tratto di Jippes \u00e8 pi\u00f9 fedele a quello di Carl Barks, rispetto a quello dei vari disegnatori (come Kay Wright o John Carey) precedenti.\nStilisticamente Jippes si ispira al Barks dell'ultimo periodo, rendendo ancor pi\u00f9 dinamico e spigoloso il tratto, come si pu\u00f2 constatare in storie come \"Zio Paperone e il disastro paperopolese\", \"Le GM e le balene in pericolo\" e \"Paperino e la minaccia del \"Loup Garou\"\".\nDal febbraio al novembre 1992, Jippes lavora presso il Disney European Creative Centre di Parigi, arricchendo con le fogge di Paperino, Topolino e altri personaggi vari prodotti per i licenziatari europei.\nSi trasferisce a Londra, dove fino all'ottobre 1993 collabora con la divisione europea della \"Amblimation\" di Steven Spielberg, continuando poi questa collaborazione in California come sceneggiatore del lungometraggio \"Balto\" (1996). La tappa successiva \u00e8 il passaggio al nuovo studio di animazione della Warner Bros., dove Daan lavora, nel 1995, al soggetto del lungometraggio \"King Tut\". Infine il ritorno in Disney, dove si \u00e8 occupato del seguito de \"Il re leone\", distribuito per il circuito dell\"'home video\" nel 1998.\nStorie a fumetti sui paperi Disney.\nJippes, dal 1974, ha disegnato centinaia di storie, di cui oltre un centinaio hanno per protagonisti i paperi barksiani. La cronologia si basa su quella pubblicata sul 175 del mensile \"Zio Paperone\" dell'ottobre 2002, con alcuni compendi derivanti dall'indice I.N.D.U.C.K.S.. Le storie inedite in Italia sono riportate con il titolo inglese, se non diversamente indicato."}
{"id": "17412", "revid": "439868", "url": "https://it.wikipedia.org/wiki?curid=17412", "title": "Eduard Buchner", "text": "Biografia.\nI primi anni.\nNacque a Monaco di Baviera, figlio di un medico e professore straordinario di medicina forense. Fu fratello minore di Hans Buchner. Nel 1884 inizi\u00f2 i suoi studi di chimica presso Adolf von Baeyer e di botanica con il professor C. Von Naegeli all'istituto di botanica di Monaco di Baviera. Dopo un periodo di lavoro con Hermann Emil Fischer a Erlangen ottenne il dottorato dall'universit\u00e0 di Monaco di Baviera nel 1888.\nRicerca.\nGli studi grazie ai quali Buchner vinse il Premio Nobel furono focalizzati sulla produzione di estratti di lievito extracellulari e sulla dimostrazione della loro capacit\u00e0 catalitica anche al di fuori del contesto fisiologico. Nella seconda met\u00e0 del 1850 grazie ai contributi di Pasteur e alle sue osservazioni sulla fermentazione degli zuccheri, era in voga la teoria, nota come vitalismo, che esistessero composti organici, chiamati allora \"fermenti\", inseparabili dalla struttura cellulare, capaci di promuovere la conversione degli zuccheri in alcol. Nel 1897 Buchner dimostr\u00f2 che i suddetti estratti di lievito coinvolti nella fermentazione potevano efficientemente funzionare anche se rimossi dai siti cellulari di appartenenza. Aggiungendo a questi glucosio, maltosio o fruttosio, infatti, si poteva osservare anche per svariati giorni la produzione di anidride carbonica, uno dei prodotti della fermentazione alcolica. Indagini microscopiche non rivelarono la presenza di lieviti ancora in vita.\nIn seguito Frederick W. Kuhne chiamer\u00e0 queste molecole enzimi, termine oggi approvato al posto di \"fermenti\".\nContrariamente all'opinione comune, il filtro B\u00fcchner non prende il nome da Eduard Buchner, ma da Ernst Buchner chimico industriale suo inventore.\nNel 1907 vinse il Premio Nobel per la chimica per i suoi studi di biochimica e per la scoperta delle cosiddette zimasi del lievito.\nVita privata.\nBuchner spos\u00f2 Lotte Stahl nel 1900.Durante la prima guerra mondiale serv\u00ec con il grado di maggiore presso un ospedale al fronte a Foc\u0219ani in Romania. Fu ferito il 3 agosto 1917 e mor\u00ec a Monaco di Baviera nove giorni dopo per le conseguenze di quelle ferite all'et\u00e0 di 57 anni."}
{"id": "17413", "revid": "1318658", "url": "https://it.wikipedia.org/wiki?curid=17413", "title": "Lega araba", "text": "La Lega araba o Lega degli Stati arabi o Societ\u00e0 degli stati arabi () \u00e8 un'organizzazione internazionale politica di stati del Nordafrica e della penisola araba, nata il 22 marzo 1945. I primi 6 membri furono:\nIl successivo 5 maggio si aggiunse lo Yemen (come Yemen del Nord). Altri paesi ne sono entrati a far parte nel corso degli anni; altri ancora (Eritrea, India, Venezuela, Brasile e Armenia) vi si sono accostati solo a titolo di osservatori.\nLe premesse e la nascita.\nFra la prima e la seconda guerra mondiale, nei paesi di identit\u00e0 araba crebbero istanze indipendentiste perch\u00e9 allo scioglimento dell'Impero ottomano potesse seguire un pieno affrancamento di quelli che prima ne facevano parte; alcuni paesi erano sotto governo di potenze europee o ne erano usciti da poco, altri temevano influenze o diretti controlli esterni. Soprattutto subito dopo la conclusione della Grande Guerra, ma pi\u00f9 che altro appena dopo la fine della rivolta araba, alcuni momenti critici dei tentativi di insurrezione a fini indipendentistici si ebbero in Egitto (cosiddetta \"rivoluzione del partito Wafd\", 1919-1922), in Libia (rivolta dei Senussi, contro l'Italia, 1920-1922), in Marocco (rivolta di Abd el-Krim, 1921-1923), in Tunisia (moti del partito liberale costituzionale, 1922-1924). Nel 1926 si tenne a Il Cairo il primo Congresso islamico, un passo di rilievo nella crescita del sentimento panarabista.\nLa proposta irachena di N\u016br\u012b al-Sa\u02bf\u012bd.\nLa Gran Bretagna, che di interessi e progetti nell'area ne aveva a tutti i livelli, sognava di costituire un grande Stato arabo da far gestire alla dinastia degli Hashemiti. Dall'Iraq appena riconquistato part\u00ec perci\u00f2 la proposta, avanzata dal \"premier\" N\u016br\u012b al-Sa\u02bf\u012bd, di un'unione fra l'Iraq, la Siria, il Libano, la Transgiordania e la Palestina.\nQuesto progetto di federazione fu avversato da Ibn Sa\u02bf\u016bd (rivale degli Hashemiti), dall'Egitto (che mirava, s\u00ec, all'unit\u00e0 araba, ma terzomondista) e da alcune parti delle \"\u00e9lite\" politiche di Siria e Libano, le quali non credevano che l'eventuale federazione avrebbe potuto preservare loro l'indipendenza recentemente raggiunta.\nLa proposta perci\u00f2 non ebbe concreto seguito.\nLa proposta egiziana e il Protocollo di Alessandria.\nNel 1944 l'Egitto, formalmente una libera monarchia (Regno d'Egitto) e di fatto colonia inglese coinvolta nella seconda guerra mondiale, form\u00f2 un gruppo di studio i cui lavori sfociarono nel cosiddetto Protocollo di Alessandria. Questo protocollo fu il faticoso frutto della Conferenza di Alessandria del 25 settembre 1944, tenutasi appunto nell'antica citt\u00e0.\nAd ostacolare il raggiungimento di un accordo, quello poi schematizzato nel Protocollo, concorsero diversi fattori. Alla generale diffidenza nei confronti dell'Egitto, il cui desiderio di \"leadership\" in un possibile organismo plurinazionale poteva suscitare gelosie e reticenze, si aggiungevano timori di varia natura: il Libano cristiano non si figurava certo a proprio agio in un organismo a schiacciante maggioranza musulmana, l'Arabia Saudita di \u02bfAbd al-\u02bfAz\u012bz temeva che l'Egitto di Mustafa al-Nahhas agisse per garantire alla Gran Bretagna il grande Stato hashemita da quella anelato, mentre lo Yemen temeva di perdere lo \"splendido isolamento\" in cui prosperava riparato. Pressioni e sollecitazioni diplomatiche britanniche riuscirono a far superare sia queste remore che il pi\u00f9 critico contrasto fra un'impostazione hashemita che mirava ad una federazione ristretta, fra i soli paesi del Mashreq, e una egiziana di apertura indiscriminata verso tutti i paesi arabi.\nSuperate le distanze, il Protocollo pose le basi definitive per la costituzione della Lega; fra i brani del documento, uno riguard\u00f2 la questione ebraico-palestinese, che svolse nei termini del doloroso riconoscimento degli orrori e delle sofferenze patite dagli ebrei, ma che negava le pretese sioniste di stabilire uno stato ebraico in palestina.\nIl trattato.\nIl trattato fu quindi sottoscritto quando ancora era in corso la seconda guerra mondiale.\nIl primo segretario generale della Lega fu \u02bfAbd al-Ra\u1e25m\u0101n \u02bfAzz\u0101m Bey, un medico, diplomatico e deputato egiziano che aveva partecipato al sorgere del nazionalismo arabo in Egitto, Tunisia e soprattutto in Libia (dove era stato consigliere di Ramadan al-Suwayhili) e che fu uno dei maggiori sostenitori del panarabismo ed insieme oppositore alla spartizione della Palestina.\nLe caratteristiche della Lega araba.\nSecondo la nota lettura datane da Boutros Boutros-Ghali, la Lega aveva sin dal suo sorgere caratteristiche di tutto rilievo: in primo luogo era la prima organizzazione internazionale che radunasse \"esclusivamente\" paesi definibili in termini occidentali come \"sottosviluppati\", e comunque genericamente \"poveri\"; ci\u00f2 la rendeva, in quest'ottica e secondo questo autore, \"all'avanguardia\", anzi un esperimento-pilota per i paesi del terzo mondo.\nIn secondo luogo la Lega era la prima organizzazione avente per scopo la decolonizzazione, che perseguiva elevando la lotta anticoloniale al livello di \"guerra giusta\", compatibile con finalit\u00e0 e principi dell'ONU ma ben prima che il diritto all'autodeterminazione fosse sancito in documenti delle Nazioni Unite.\nInfine, sempre secondo Boutros-Ghali, la costituzione della Lega contribu\u00ec a diffondere l'opzione politica del \"non allineamento\"\nScopi ed organizzazione.\nLo scopo della Lega, secondo l'art. 2 del trattato costitutivo, \u00e8 di allestire relazioni pi\u00f9 strette fra i paesi aderenti, coordinando le attivit\u00e0 politiche di questi secondo principi di collaborazione, nonch\u00e9 di salvaguardare le rispettive sovranit\u00e0 e indipendenza e considerare in un'ottica generale gli affari e gli interessi dei paesi arabi.\nLe attivit\u00e0 riguardano fra l'altro il coordinamento dell'economia, dei trasporti e delle comunicazioni, delle relazioni internazionali, delle attivit\u00e0 culturali e sociali e della salute pubblica.\nOrganizzata con un \"Consiglio\" composto di rappresentanti dei paesi membri, la Lega perviene alle sue determinazioni attraverso il voto consiliare (ogni paese ha diritto ad un voto, qualunque sia il numero dei suoi rappresentanti); nelle decisioni prese a maggioranza, le decisioni del Consiglio sono vincolanti soltanto per i paesi che le accettino, mentre le decisioni prese all'unanimit\u00e0 vincolano alla loro osservanza tutti i paesi membri.\nLe finalit\u00e0 della Lega sono perseguite anche con enti ed istituzioni da essa dipendenti, ad esempio dall'ALECSO, che ha competenza in materie di Istruzione, Cultura e Scienza, oppure dal Consiglio dell'Unit\u00e0 Economica Araba (CAEU) che ha funzioni di coordinamento delle politiche economiche degli stati membri (e che, in quanto tale, agisce talora anche in loro rappresentanza, come nel 1982 quando sigl\u00f2 un accordo di cooperazione con la Comunit\u00e0 Europea).\nFra le funzioni della Lega araba, c'\u00e8 anche quella di mediazione e di composizione delle dispute fra i paesi membri qualora i contrasti non riguardino questioni di sovranit\u00e0, indipendenza, o integrit\u00e0 territoriale. Resta inoltre disponibile per la devoluzione ad essa di contenziosi fra paesi membri, con modalit\u00e0 di arbitrato ad effetti obbligatori e vincolanti per i contendenti.\nLa Lega araba ha attualmente 22 membri.\nLa Palestina nella lega.\nLa presenza della Palestina nella lega fu oggetto di uno specifico allegato al trattato costitutivo.\n. L'allegato sottolinea anzi che fu proprio sulla base del riconoscimento della sua indipendenza che pot\u00e9 essere affidato il Mandato per la sua gestione.\nNel riconoscere quindi una indipendenza \"de jure\" soltanto oscurata da circostanze di forza maggiore, il trattato dichiara la necessit\u00e0 di ammettere un delegato dalla Palestina.\nLe prime attivit\u00e0 della Lega.\nDopo l'emissione di una severa censura contro i disordini antiebraici del novembre 1945 in Egitto, il 2 marzo 1946 la Lega si rivolse alla Commissione d'inchiesta anglo-americana, che studiava la possibilit\u00e0 di insediamento degli ebrei in Palestina, manifestando il rigetto delle pretese sioniste su quel territorio poich\u00e9 \"il fratello ebreo\" era andato in Occidente e ne tornava occidentalizzato, non pi\u00f9 un orientale, con un diverso modo (occidentale) di vedere le cose, con idee imperialistiche, reazionarie o rivoluzionarie: a questo \"vecchio cugino\", disse per la Lega il segretario generale \u02bfAbd al-Ra\u1e25m\u0101n \u02bfAzz\u0101m, non poteva essere dato un cordiale benvenuto. La Lega araba non fu consultata l'anno successivo, quando l'UNSCOP tenne il suo giro di consultazioni per sondare le posizioni dei paesi, delle etnie e dei raggruppamenti sociali potenzialmente interessati dalla eventuale creazione di uno stato \"ex novo\" nell'area, in vista del progetto di partizione della Palestina del \"palazzo di vetro\"; furono ascoltati invece i pareri di alcuni dei paesi membri.\nIl rapporto critico \"con\", o piuttosto \"nei confronti del\" nascente stato di Israele sarebbe sempre stato una costante della Lega che, come detto, alla questione palestinese aveva addirittura dedicato un passo di rilievo del suo stesso atto di fondazione. Le tensioni in Palestina ed intorno all'area crebbero sensibilmente, con gravi e sempre pi\u00f9 ricorrenti accessi di violenza, dai primi ventilati progetti di creazione del nuovo stato sino all'immediata vigilia della sua proclamazione. Nel maggio 1948, poco prima della formale proclamazione di Israele, la Lega sottoline\u00f2 all'Egitto la necessit\u00e0 di prendere parte all'eventuale conseguente conflitto. Il conflitto, la guerra arabo-israeliana, effettivamente scoppi\u00f2 pochi giorni dopo e l'Egitto invi\u00f2 truppe in supporto a quelle di altri paesi membri.\nI rapporti con le Nazioni Unite.\nGi\u00e0 nel testo del trattato, all'articolo 3, la Lega faceva riferimento alla possibile futura creazione di enti internazionali per la pace, la sicurezza e le relazioni socio-economiche fra stati, e la menzione era nella prospettiva di una collaborazione con questi. Come detto, infatti, l'ONU nacque ufficialmente solo un mese dopo la Lega, pertanto il trattato, sottoscritto quando se ne dava gi\u00e0 per certa la nascita a breve, ma non si poteva darne per certi i termini, conteneva una formulazione generica, da meglio precisare eventualmente in seguito a seconda dei caratteri definitivi che le Nazioni Unite avrebbero effettivamente assunto; fra i diversi a confermare che la ragione di questa specifica formulazione risiedeva nell'incertezza sulla futura concreta configurazione del creando ente, \u02bfAbd al-\u1e24am\u012bd Badaw\u012b, all'epoca ministro degli Esteri egiziano.\nIl 17 giugno 1950 alcuni dei paesi membri della Lega sottoscrissero il Trattato Congiunto di Cooperazione Economica e Difensiva (MDECT), un patto di difesa collettiva e di cooperazione economica in cui, oltre ad espandere la competenza della Lega a funzioni di solidariet\u00e0 per casi di difficolt\u00e0 militari o economiche dei paesi sottoscrittori, si faceva pi\u00f9 esplicito riferimento, gi\u00e0 direttamente nel preambolo e poi in diversi articoli, alla conformit\u00e0 dei patti alle previsioni della Carta delle Nazioni Unite: il MDECT sanciva che i patti che venivano a stipularsi fra i paesi contraenti avrebbero dovuto informarsi ai principi dello statuto ONU, ed in particolare menzionava l'art. 51 di questo, relativo al diritto di autodifesa. Pi\u00f9 generalmente, nessuna delle previsioni del MDECT andava a ledere, n\u00e9 intendeva farlo, alcun diritto od obbligo spettante ai paesi membri in ragione di previsioni dello statuto ONU o di Risoluzioni del suo Consiglio di Sicurezza.\nIl rilievo storico del MDECT fu individuato dagli studiosi in due aspetti principali: da un lato la cooperazione economica si adattava in modo ottimale alla gestione della produzione di petrolio, la risorsa caratteristica di alcuni dei paesi membri che si andava scoprendo strategica proprio in quegli anni, ed il cui sfruttamento i nazionalisti arabi cercavano di politicizzare, strumentalizzandolo agli interessi arabi ed accelerando quel processo che poi avrebbe dato vita, dieci anni dopo, all'OPEC. Del resto, era stata proprio la Lega araba ad utilizzare l'\"oro nero\" come arma di pressione internazionale nel giugno 1946 (Risoluzione di Bludan, Siria), obbligando, secondo alcuni osservatori, alcuni paesi come gli Stati Uniti a tener almeno conto di questa minaccia nell'appoggio del 1947 al piano di partizione della Palestina.\nDall'altro lato, il ripetuto richiamo \"deferente\", di esplicita subordinazione all'ONU poneva le opportune premesse per lo stabilimento di rapporti e relazioni di vaglia con quell'organismo.\nIl successivo 1\u00ba novembre, effettivamente, l'Assemblea Generale delle Nazioni Unite deliber\u00f2 il riconoscimento della Lega ed invit\u00f2 il suo segretario generale a partecipare alle sessioni come \"osservatore\", ci\u00f2 che effettivamente la Lega fece partecipandovi con regolarit\u00e0; nel 1953 il riconoscimento fu esteso alla concessione dei privilegi e delle immunit\u00e0 spettanti alle organizzazioni internazionali. Nel 1954 la Lega apr\u00ec a New York una prima rappresentanza permanente presso l'ONU e nel 1956 ne apr\u00ec una seconda a Ginevra.\nLa posizione delle potenze.\nLa nascita della Lega \u00e8 sempre stata osservata tenendo ovviamente conto dei potenziali effetti sugli interessi delle potenze occidentali e dell'Unione Sovietica.\nIl ruolo della Gran Bretagna, principalmente, ha rilevato sia per il coinvolgimento di questa potenza nelle aree nordafricane e mediorientali, con il suo esercizio di mandati ed il suo dispiegamento di forze, sia nell'ottica dei suoi rapporti con le altre potenze. Se in molti riconoscono a Londra di essere stata \"sponsor\" della Lega, taluni si spingono ad individuarne gli obiettivi anche, collateralmente, nella competizione con la Francia, anch'essa mandataria e titolare di importanti interessi nell'area. Nel tempo, questi interessi britannici si sarebbero resi anche pi\u00f9 complessi a causa dell'ispessimento delle distanze fra le fazioni dividenti i paesi membri.\nL'Iraq del filo-britannico N\u016br\u012b al-Sa\u02bf\u012bd, ad esempio, and\u00f2 contrapponendosi progressivamente all'Egitto, e quando negli anni '50 Nasser con la sua visione \"progressista\" cominci\u00f2 a suscitare preoccupazioni nei governi dei paesi pi\u00f9 tradizionalisti, questi ultimi si ritrovarono pronti a scegliere per Baghdad nel caso l'alternativa fosse diventata inevitabile.\nLa Lega ed il petrolio.\nLa risorsa petrolifera, cruciale nelle economie di diversi fra i paesi aderenti e certamente non ultimo fra i motivi di interessamento al mondo arabo da parte dei paesi occidentali, fu oggetto di diretto intervento della Lega. Dopo la sottoscrizione del MDECT, si tennero diversi incontri sino a che, fra l'agosto e il settembre 1951, il Comitato Politico della Lega deliber\u00f2 di dar vita all'AOEC, comitato per le esportazioni di petrolio arabo, poi effettivamente nato poco tempo dopo. Uno dei suoi primi atti fu il coordinamento di un boicottaggio nei confronti di Israele che, ignorando (nell'ottica della Lega) la risoluzione delle Nazioni Unite del 1952 per la quale si doveva consentire il ritorno dei profughi palestinesi nei propri territori, fu dichiarato titolare di un \"potere di aggressione\" e la Lega impose che il petrolio non dovesse raggiungere Israele in alcun modo.\nIn quegli anni nei paesi aderenti accaddero molti fatti di rilievo, soprattutto and\u00f2 modificandosi la politica dell'Arabia Saudita, in cui nel 1953 Sa\u02bf\u016bd era succeduto al padre, re Abd al-Aziz, e lottava per la revisione delle frontiere orientali del suo paese, mettendo in discussione l'accordo con la Gran Bretagna e pretendendo l'appoggio degli Stati Uniti nella \"riconquista\" dell'oasi di al-Buraymi, sul frainteso presupposto di averne titolo a causa delle concessioni petrolifere accordate a compagnie americane. L'anno successivo in Egitto saliva al potere Nasser, che mentre poneva mano agli accordi con la Gran Bretagna per annullare ogni forma di ulteriore intromissione del Regno Unito negli affari egiziani, pubblicava il libro \"La filosofia della rivoluzione\" in cui considerava il petrolio una delle tre componenti vitali della potenza araba: \"il petrolio \u00e8 il nervo vitale della civilizzazione e la civilizzazione senza di esso non pu\u00f2 esistere\". Stati Uniti e Gran Bretagna assistevano a queste vicende, cruciali per i rispettivi interessi, partecipandovi nella massima cautela per non portare le materie sino alla competenza delle Nazioni Unite, ove l'Unione Sovietica avrebbe potuto essere titolata ad \"intromettersi\".\nIl 17 luglio 1954 nacque un \"ufficio per il petrolio\" che il 15 gennaio 1959 fu tramutato nel Dipartimento affari petroliferi, sempre alle dipendenze del comitato politico della Lega; la sua attivit\u00e0, potenziata dopo la nascita, nel 1960, dell'OPEC, evolse sino a comprendere regolari congressi che sfociarono nell'espressa intenzione di usare il petrolio a fini strategici nei rapporti con le potenze occidentali (tuttora \"coloniali\", nella visione della Lega) e contro il sionismo. Il quinto congresso, nel 1965, fu aperto con la considerazione che \"il petrolio arabo oggi \u00e8, come \u00e8 sempre stato, l'asse e l'oggetto di tutte le cospirazioni ordite dall'alleanza fra colonialismo e sionismo. [...] L'arma che il petrolio arabo rappresenta pu\u00f2 essere puntata al cuore del colonialismo e del sionismo, nel caso fossero mai tentati di commettere qualsiasi nuovo atto di aggressione\".\nLe tensioni fra i paesi membri.\nLa crisi giordana.\nNel 1970, mentre i palestinesi intensificavano il ricorso alle armi in attentati ed altre azioni, alcuni dei paesi membri manifestarono un raffreddamento nei confronti dei fedayyin e degli altri guerriglieri di quella causa. Fu il caso della Giordania, il cui territorio era spesso teatro delle loro azioni, sino a che il governo di Amman, temendo di poterne essere anche rovesciato, dovette inviare l'esercito contro i palestinesi ed espellerli nelle operazioni rimaste note come \"Settembre nero\".\nL'Iraq chiese l'espulsione della Giordania dalla Lega.\nLa crisi egiziana.\nNel 1979 fu sospesa la partecipazione dell'Egitto, paese il cui ruolo era stato importante nella stessa ideazione della Lega e che le aveva fornito la prima sede ed il primo segretario generale, a causa della sottoscrizione del trattato di pace israelo-egiziano; alcuni dei paesi membri interruppero le relazioni diplomatiche con Il Cairo.\nLa sede della Lega fu spostata a Tunisi e l'Egitto non sarebbe rientrato nell'organizzazione se non nel 1989, dopo che un po' alla volta erano stati ricuciti i rapporti diplomatici con gli altri membri.\nLa crisi libica.\nIn seguito alle sommosse in Libia del 2011 e alle violenze sui civili da parte del regime di Gheddafi, il\nSegretario generale della Lega araba, \u02bfAmr M\u016bs\u0101, decise di sospendere la Libia dalle riunioni del Consiglio e da tutte le Commissioni della Lega araba a partire dal 22 febbraio 2011. Con la vittoria del CNT nel conflitto, la partecipazione della Libia \u00e8 stata ripristinata il 27 agosto 2011.\nLa crisi siriana.\nIl 12 novembre 2011, il segretario generale della Lega araba, Nab\u012bl al-\u02bfArab\u012b, ha sospeso la partecipazione della Siria alla Lega araba per isolare il regime del presidente Bashar al-Assad, impegnato in un sanguinoso conflitto contro le milizie terroristiche introdotte in Siria dai governi anti-Assad di Turchia, Qatar, Arabia Saudita. La sospensione \u00e8 stata resa effettiva dal 16 novembre 2011.\nL'Iniziativa araba di pace del 2002.\nUna fra le pi\u00f9 importanti azioni di politica estera di questa organizzazione \u00e8 avvenuta il 28 marzo 2002 al summit annuale della Lega araba.\nFu infatti adottato col nome di \"Iniziativa araba di pace\", un piano suggerito ed ispirato dall'Arabia Saudita, per la ricomposizione del conflitto israelo-palestinese.\nQuesta iniziativa offre ad Israele la piena normalizzazione dei rapporti diplomatici da parte degli altri 21 appartenenti alla Lega (poich\u00e9 l'Egitto gi\u00e0 riconosce diplomaticamente Israele) in cambio del ritiro israeliano da tutti i Territori Occupati, incluse le Alture del Golan, viene richiesto inoltre \"il riconoscimento di uno Stato palestinese indipendente con Gerusalemme Est capitale\" comprendente la Striscia di Gaza, la Cisgiordania ed una proposta di soluzione per i rifugiati palestinesi e i loro discendenti.\nL'iniziativa \u00e8 stata nuovamente appoggiata al summit di Riad del 2007 e nel luglio dello stesso anno la Lega araba ha mandato una missione comprendente i ministri degli esteri di Giordania ed Egitto in Israele per promuovere l'iniziativa che \u00e8 stata accolta dallo stato ebraico con alcune riserve. Nel marzo 2008 una risoluzione della Lega ha riaffermato l'opportunit\u00e0 di riferirsi al piano di pace proposto.\nEconomia.\nIl territorio della Lega araba \u00e8 ricco di risorse e particolarmente importanti sono le enormi riserve di petrolio e gas naturale presenti nel sottosuolo. Vi sono anche spazi fertili molto estesi, basti pensare all'intero corso del Nilo, del suo delta. L'instabilit\u00e0 endemica della regione non influenza la fiorente industria del turismo che viene considerata la pi\u00f9 promettente attivit\u00e0 di quelle regioni con Egitto, Emirati Arabi Uniti, Libano, Tunisia, Marocco e Giordania che fanno la parte del leone.\nStati membri.\nAi 7 membri fondatori di tale organizzazione si sono in seguito aggiunti 15 paesi membri e 5 osservatori.\nLa Lega araba conta attualmente 22 membri ufficiali; di seguito la lista con indicata la data di ammissione:\nLa sede della Lega \u00e8 sempre stata al Cairo, in Egitto, tranne che nel periodo dal 1979 al 1989 quando, a seguito della sospensione dell'Egitto per la pace con Israele, la sede venne spostata a Tunisi, in Tunisia."}
{"id": "17414", "revid": "764447", "url": "https://it.wikipedia.org/wiki?curid=17414", "title": "Unione del Maghreb arabo", "text": "L'Unione del Maghreb arabo (; in francese: \"Union du Maghreb Arabe\") \u00e8 un accordo commerciale che mira all'unit\u00e0 economica e futura tra i paesi del Maghreb. Esso indica l'unione politica formata il 17 febbraio 1989, con il trattato di Marrakech, dai cinque paesi del Grande Maghreb, cio\u00e8 (da est a ovest) la Libia, la Tunisia, l'Algeria, il Marocco e la Mauritania.\nL'Unione non \u00e8 stata in grado di realizzare progressi tangibili sui suoi obiettivi a causa di profondi disaccordi economici e politici tra Marocco e Algeria riguardo, tra l'altro, alla questione del Sahara occidentale, nonch\u00e9 per l'isolamento internazionale della Libia. Dal 3 luglio 2008 non si sono tenute riunioni di alto livello e i commentatori considerano l'Unione in gran parte dormiente.\nCreazione.\nL'idea di un'unione economica del Maghreb inizi\u00f2 con l'indipendenza della Tunisia e del Marocco nel 1956. Solo trent'anni dopo, per\u00f2, cinque stati del Maghreb - Algeria, Libia, Mauritania, Marocco e Tunisia - si incontrarono per il primo vertice del Maghreb nel 1988. L'Unione \u00e8 stata istituita il 17 febbraio 1989 quando il trattato \u00e8 stato firmato dagli Stati membri a Marrakech. Secondo l'atto costitutivo, il suo obiettivo \u00e8 garantire la cooperazione \"con istituzioni regionali simili ... [per] partecipare all'arricchimento del dialogo internazionale ... [per] rafforzare l'indipendenza degli Stati membri e ... [per] salvaguardare ... i loro beni\". La rilevanza strategica della regione si basa sul fatto che, collettivamente, vanta grandi riserve di fosfato, petrolio e gas ed \u00e8 un centro di transito verso l'Europa meridionale. Il successo dell'Unione sarebbe quindi di importanza economica.\nOrganizzazione.\nI segretari generali vengono scelti a rotazione fra i 5 Paesi.\nPaesi membri.\nDurante la sedicesima sessione dei ministri degli esteri dell'AMU, tenutasi il 12 novembre 1994 ad Algeri, l'Egitto ha presentato domanda di adesione al gruppo AMU.\nEconomia.\nI 5 paesi dell'Unione hanno un PIL combinato (a parit\u00e0 di potere d'acquisto; PPP) di $ 1,276 trilioni di dollari. Il paese pi\u00f9 ricco in base al PIL pro capite al PPP \u00e8 l'Algeria. Sulla base del PIL pro capite (nominale), la Libia \u00e8 il paese pi\u00f9 ricco, con entrate superiori a 7803 USD pro capite.\nOperazioni.\nCi sono stati problemi di rivalit\u00e0 tradizionali all'interno dell'AMU. Ad esempio, nel 1994, l'Algeria ha deciso di trasferire la presidenza dell'AMU in Libia. A ci\u00f2 hanno fatto seguito tensioni diplomatiche tra l'Algeria e altri membri, in particolare il Marocco e la Libia, i cui leader si sono sempre rifiutati di partecipare alle riunioni dell'AMU tenute ad Algeri. I funzionari algerini hanno giustificato la decisione sostenendo che stavano semplicemente rispettando il regolamenti istituzionali dell'AMU, i quali stabiliscono che la presidenza dovrebbe effettivamente ruotare su base annuale. L'Algeria ha accettato la presidenza tunisina nel 1994, ma non \u00e8 stata in grado di trasferirla a causa dell'assenza di tutte le condizioni necessarie per rinunciare alla presidenza, come previsto dal regolamento costitutivo.\nIn seguito all'annuncio della decisione di trasferire la presidenza dell'Unione, il leader libico, Muammar Gheddafi, ha dichiarato che era giunto il momento di mettere l'Unione \"nel congelatore\". Ci\u00f2 ha sollevato dubbi sulla posizione della Libia nei confronti dell'Unione. La preoccupazione era che la Libia avrebbe avuto un'influenza negativa sul modo in cui avrebbe presieduto l'organizzazione.\nInoltre, le rivalit\u00e0 tradizionali tra Marocco e Algeria e la questione irrisolta della sovranit\u00e0 del Sahara occidentale hanno bloccato le riunioni sindacali dall'inizio degli anni '90, nonostante numerosi tentativi di rilanciare il processo politico. Il Sahara occidentale, ex colonia spagnola a sud del Marocco, \"reintegrata\" dal regno del Marocco, ha dichiarato l'indipendenza come Repubblica Democratica Araba dei Sahrawi. L'ultima conferenza di alto livello, a met\u00e0 del 2005, \u00e8 stata deragliata dal rifiuto del Marocco di incontrarsi, a causa del supporto algerino all'indipendenza dei Sahrawi. L'Algeria ha costantemente sostenuto il movimento di liberazione del Fronte Polisario.\nDiversi tentativi sono stati fatti, in particolare dalle Nazioni Unite, per risolvere il problema del Sahara occidentale. A met\u00e0 del 2003, l'inviato personale del segretario generale delle Nazioni Unite, James Baker, propose un piano di insediamento, noto anche come Baker Plan II. La proposta delle Nazioni Unite \u00e8 stata respinta dal Marocco e accettata dalla Repubblica Democratica Araba Sahrawi. Per quanto riguarda i tentativi bilaterali, \u00e8 stato realizzato molto poco, poich\u00e9 il Marocco continua a rifiutare qualsiasi concessione che consentirebbe l'indipendenza del Sahara occidentale, mentre l'Algeria mantiene il suo sostegno all'autodeterminazione dei Sahrawi.\nInoltre, la disputa tra la Libia di Gheddafi e la Mauritania non ha reso pi\u00f9 facile il compito di rinvigorire l'organizzazione. La Mauritania ha accusato i servizi segreti libici di essere coinvolti in un tentativo di colpo di stato del 2003 contro il presidente Maaouya Ould Sid'Ahmed Taya. La Libia ha negato l'accusa."}
{"id": "17416", "revid": "709565", "url": "https://it.wikipedia.org/wiki?curid=17416", "title": "Paperino agente per un giorno", "text": "Paperino agente per un giorno (\"Officer For a Day\") \u00e8 una storia a fumetti che fa parte della fortunata serie che passa sotto il nome di \"testi di Carl Barks\".\nAntefatto.\nDopo il \"pensionamento ufficiale\", l'insistenza di Chase Craig, allora direttore editoriale della Western Publishing, convinse il \"Maestro dell'Oregon\" a riprendere in mano la matita e schizzare cos\u00ec, in formato di \"layout\", le sceneggiature per nuove storie, da destinare ad altri disegnatori per la realizzazione finale. Questa in particolare, come molte altre, fin\u00ec nelle capaci mani di Tony Strobl, che pur restando uno dei migliori artisti ad interpretare il tratto barksiano, comunque non riusciva ad interpretarne appieno lo spirito.\nLa versione di Jippes.\nArrivano gli anni novanta e con essi Daan Jippes. L'artista olandese aveva gi\u00e0 realizzato alcune storie partendo da testi barksiani, ma solo allora inizi\u00f2 a recuperare queste sceneggiature di Barks, rimaste un po' anonime nella parte grafica. E cos\u00ec avvenne anche per questa, che su Zio Paperone n. 119 recuper\u00f2 un titolo pi\u00f9 vicino alla versione originale e venne presentata in una veste grafica molto pi\u00f9 consona. Infatti le espressioni e le movenze sono quanto di pi\u00f9 fedele possibile al tratto barksiano.\nTrama.\nLa storia in questione si basa sulla proverbiale sbadataggine e sull'inadeguatezza del protagonista nel vestire i panni del poliziotto, rinverdendo, se non nella lunghezza (14 tavole in tutto), almeno nello spirito, le atmosfere delle classiche storie di 10 pagine che comparivano sulle pagine di \"Walt Disney's Comics and Stories\".\nSi narra di Paperino che, a causa dell'influenza asiatica che ha costretto a letto l'intero corpo di polizia di Paperopoli, sfida per le strade della citt\u00e0 la criminalit\u00e0 come \"sostituto dei poliziotti volontari di riserva\" (gli stessi volontari di riserva sono a letto malati, per\u00f2 con l'influenza di Hong Kong).\nDopo una lunga serie di insuccessi con la criminalit\u00e0 locale, il nostro eroe deve anche affrontare un'invasione aliena nella piazza principale della citt\u00e0. Per un disguido incredibile (il cane da guardia dei venusiani assaggia Paperino per determinare cosa \u00e8) il nostro eroe viene scambiato per un \"fungo ambulante\". Questo non migliora certo le cose, soprattutto se si aggiunge che alla fine gli alieni partiranno convinti che gli unici esseri intelligenti sulla Terra siano le galline.\nGrazie ad una serie di colpi di fortuna, Paperino riuscir\u00e0 non solo a convincere i venusiani a partire, ma anche a catturare, con il loro inconsapevole aiuto, i criminali che impazzano per le strade cittadine.\nNel finale la citt\u00e0 rester\u00e0 in pratica vuota: oltre ai poliziotti e ai poliziotti volontari, anche i criminali sono a letto malati con l'influenza venusiana. Purtroppo anche Paperino \u00e8 a letto e cos\u00ec tocca a Qui, Quo e Qua, sostituti del sostituto dei poliziotti volontari di riserva, proteggere la citt\u00e0!"}
{"id": "17417", "revid": "125395982", "url": "https://it.wikipedia.org/wiki?curid=17417", "title": "Parco nazionale del Gran Paradiso", "text": "Il Parco nazionale del Gran Paradiso () \u00e8 il parco nazionale pi\u00f9 vecchio d'Italia, istituito il 3 dicembre del 1922, situato a cavallo delle regioni Valle d'Aosta e Piemonte, attorno al massiccio del Gran Paradiso, gestito dall\"Ente Parco Nazionale Gran Paradiso\", con sede a Torino. Esteso per una superficie di 71.043,79 ettari, su un terreno prevalentemente montuoso, dal lato francese confina con il Parco nazionale della Vanoise. \nStoria.\nLa storia del Parco nazionale del Gran Paradiso \u00e8 strettamente legata alla salvaguardia del suo animale simbolo: lo stambecco (\"Capra ibex\"). Questo ungulato, un tempo largamente diffuso a quote elevate, oltre il limite del bosco, su tutto l'arco alpino \u00e8 stato oggetto di caccia indiscriminata per secoli. I motivi per cui lo stambecco era una preda cos\u00ec ambita dai cacciatori erano i pi\u00f9 disparati: la succulenza della sua carne, alcune parti del suo corpo erano considerate medicinali, l'imponenza delle sue corna ricercate come trofeo e persino il potere afrodisiaco attribuito ad un suo ossicino (la croce del cuore), spesso utilizzato come talismano. All'inizio del XIX secolo, si riteneva che questo animale fosse ormai estinto in tutta Europa, finch\u00e9 l'ispettore forestale valdostano Joseph Delapierre scopr\u00ec che negli impervi e scoscesi valloni che discendono dal massiccio del Gran Paradiso ne sopravviveva una colonia di circa cento esemplari.\nIl 21 settembre 1821 il re di Sardegna Carlo Felice eman\u00f2 le Regie patenti con le quali ordinava: \u00ab\"Rimane fin d'ora proibita in qualsivoglia parte de' regni domini la caccia degli stambecchi\"\u00bb. Questo decreto, che salv\u00f2 lo stambecco dall'estinzione, non fu ispirato da valori di protezionismo ambientale, non contemplati nella mentalit\u00e0 dell'epoca, bens\u00ec da mere speculazioni venatorie. La rarit\u00e0 di questi esemplari ne rendeva la caccia un lusso che il sovrano concedeva solo a s\u00e9 stesso.\nNel 1850, il giovane re Vittorio Emanuele II, incuriosito dai racconti del fratello Fernando, che durante una visita alle miniere di Cogne era stato a caccia, volle percorrere di persona le valli valdostane. Part\u00ec dalla valle di Champorcher, valic\u00f2 a cavallo la Fen\u00eatre de Champorcher e raggiunse Cogne; lungo questo tragitto, uccise sei camosci ed uno stambecco. Il re rimase colpito dalla abbondanza di fauna e decise di costituire in quelle valli una Riserva reale di caccia.\nFurono necessari alcuni anni affinch\u00e9 i funzionari di Casa Savoia riuscissero a stipulare centinaia di contratti con cui i valligiani e i comuni cedettero al sovrano l'utilizzo esclusivo dei diritti venatori relativi alla caccia al camoscio ed ai volatili, poich\u00e9 la caccia allo stambecco era vietata ai valligiani gi\u00e0 da un trentennio, ed in alcuni casi persino dei diritti di pesca e di pascolo. I montanari non poterono pi\u00f9 portare ovini, bovini e caprini sui pascoli d'alta quota, che furono riservati alla selvaggina.\nNasce ufficialmente, nel 1856, la Riserva Reale di Caccia del Gran Paradiso, il cui territorio era pi\u00f9 ampio dell'attuale parco nazionale; infatti comprendeva anche alcuni comuni valdostani (Champorcher, Champdepraz, F\u00e9nis, Valgrisenche e Brissogne) che in seguito non furono inseriti entro i confini dell'area protetta. I valligiani, dopo i primi malumori, cedettero volentieri i loro diritti al sovrano, comprendendo che la presenza dei sovrani in quelle valli avrebbe portato benessere per la popolazione locale. Re Vittorio promise che avrebbe fatto \"trottare i quattrini sui sentieri del Gran Paradiso\".\nFu istituito un corpo di vigilanza composto di circa cinquanta addetti denominati Reali Cacciatori Guardie, furono restaurate chiese, argini e case comunali, costruiti casotti per i guardaparco e case di caccia pi\u00f9 grandi utilizzando manovalanza locale. Tuttavia, l'opera pi\u00f9 importante che cambi\u00f2 il volto delle valli valdostane e canavesane fu la fittissima rete di mulattiere selciate fatte costruire per collegare i paesi con le case di caccia, coprendo una distanza di oltre 300\u00a0km. Queste strade furono progettate per permettere al re ed al suo seguito di spostarsi comodamente a cavallo all'interno della riserva. La maggior parte di esse \u00e8 ancor oggi percorribile. Superano dei ripidi versanti con innumerevoli, ampissimi tornanti mantenendo sempre una lieve e costante pendenza. Si snodano in buona parte oltre i duemila metri ed in taluni casi superano i tremila (Colle del Lauson 3296 m e Colle della Porta 3002 m). I punti pi\u00f9 impervi sono stati superati scavando il tracciato nella roccia. La carreggiata \u00e8 lastricata di pietre, sostenuta da muri a secco costruiti con notevole perizia e presenta una larghezza variabile da un metro ad un metro e mezzo.\nIl tratto meglio conservato si trova in Valle Orco; dal Colle del Nivolet, dopo un primo tratto a mezza costa, la mulattiera reale scavalca i colli della Terra e della Porta, tocca la casa di caccia del Gran Piano (recuperata di recente come rifugio) per poi scendere al paese di Noasca.\nLe battute di caccia del re.\nRe Vittorio si recava nella riserva del Gran Paradiso di solito nel mese di agosto e vi si fermava da due a quattro settimane. I giornali e le pubblicazioni dell'epoca erano esaltate per il carattere bonario del re, che conversa e discute con grande affabilit\u00e0, in lingua piemontese, con la popolazione locale e lo descrivono come un baldo cavaliere ed un fucile infallibile. In realt\u00e0 le campagne di caccia erano organizzate in modo che il re potesse fare il tiro a segno sulle prede stando comodamente ad aspettare in una delle poste di avvistamento costruite lungo i sentieri.\nIl seguito del re era composto da circa 250 uomini, ingaggiati tra gli abitanti delle valli, che svolgevano le mansioni di battitori e portatori. Per questi ultimi, la caccia cominciava gi\u00e0 nella notte. Si recavano nei luoghi frequentati dalla selvaggina, formavano un enorme cerchio attorno agli animali e poi con urla e spari li spaventavano in modo da spingerli verso la conca dove il re era in attesa dietro una vedetta semicircolare di pietre. Soltanto il sovrano poteva sparare agli ungulati; alle sue spalle stava il \"grand veneur\" che aveva l'ordine di dare il colpo di grazia agli esemplari feriti o sfuggiti al tiro del re. Oggetto della caccia erano i maschi di stambecco e camoscio adulti. Ne venivano abbattuti diverse decine al giorno. La scelta di risparmiare le femmine ed i cuccioli favor\u00ec l'aumento del numero degli ungulati e le cacce reali divennero di anno in anno pi\u00f9 abbondanti.\nIl giorno dopo la caccia, il re ed il suo seguito si trasferivano alla successiva casa di caccia. La domenica era di riposo per i battitori e, dai paesi, qualche prete saliva a celebrare la messa all'aperto. Il percorso maggiormente battuto dal re durante i suoi tours del Gran Paradiso era il seguente: partiva da Champorcher, valicava la Fen\u00eatre de Champorcher (2828 m), scendeva a Cogne, raggiungeva Valsavarenche passando dal Col du Lauson (3296 m), saliva al Colle del Nivolet (2612 m) e da qui si inoltrava nel territorio canavesano passando sopra Ceresole Reale per poi scendere fino al paese di Noasca (1058 m) lungo il vallone di Ciamosseretto (come dice il nome, ricchissimo di camosci). Le case di caccia maggiormente utilizzate furono quelle di Dondena (2186 m), del Lauson (2584 m, oggi rifugio Vittorio Sella), di Orvieille e del Gran Piano di Noasca (anche quest'ultima recentemente recuperata come rifugio).\nAnche i successori di Re Vittorio, Umberto I e Vittorio Emanuele III, intrapresero lunghe campagne venatorie nella riserva. L'ultima caccia reale si svolse nel 1913. Vittorio Emanuele III, pi\u00f9 colto e meno affabile con i valligiani del nonno, cambi\u00f2 orientamento e decise, nel 1919, di cedere allo Stato i territori del Gran Paradiso di sua propriet\u00e0 con i relativi diritti, indicando come condizione che si prendesse in considerazione l'idea di istituire un parco nazionale per la protezione della flora e della fauna alpina.\nIl parco nazionale.\nIl 3 dicembre 1922 re Vittorio Emanuele III, nei primi giorni del governo Mussolini, firmava il decreto legge che istituiva il Parco Nazionale del Gran Paradiso. L'articolo 1 del decreto sancisce che la finalit\u00e0 del parco \u00e8 quella di \"conservare la fauna e la flora e di preservare le speciali formazioni geologiche, nonch\u00e9 la bellezza del paesaggio\". L'articolo 4 sancisce che la gestione \u00e8 affidata alla \"Commissione Reale del Parco Nazionale del Gran Paradiso\". Seguono una serie di norme: nel perimetro del parco sono vietate la caccia e la pesca, l'accesso con cani, armi ed ordigni che servano a tali scopi, la Commissione pu\u00f2 sospendere e regolare il pascolo in alcune localit\u00e0.\nIl servizio di vigilanza venne affidato al Corpo Reale delle foreste che reintegr\u00f2 tutti i guardaparco della vecchia riserva che ne fecero richiesta. Vennero poi gli anni bui del parco.\nNel 1933 fu abolita con regio decreto la Commissione Reale e la gestione del parco pass\u00f2 al ministero (fascista) per l'Agricoltura e Foreste. La sorveglianza, affidata alla Milizia Nazionale Forestale, divenne una sorta di servizio punitivo: venivano mandati dei malfattori o degli antagonistici politici, spesso non abituati alla rigidit\u00e0 della montagna, ad espiare le proprie pene (una specie di \"piccola Siberia\" italiana). La vigilanza perse d'efficacia, riprese il bracconaggio e a volte fu persino ordinato ai guardaparco di uccidere esemplari di stambecchi e di camosci della miglior specie per farne dono alle autorit\u00e0 militari. Durante la guerra, data l'assoluta scarsit\u00e0 di viveri, il bracconaggio si rese necessario anche per la popolazione locale.\nTornata la pace gli stambecchi erano ridotti ad appena 400 capi. Il 5 agosto 1947, con decreto legislativo del Capo provvisorio dello Stato Enrico De Nicola, venne istituito l\"Ente Parco Nazionale Gran Paradiso\" con un consiglio di amministrazione composto da 13 elementi ed un corpo di guardie giurate alle sue dirette dipendenze. Fu nominato direttore soprintendente (lo sar\u00e0 sino al 1969) il prof. Renzo Videsott che l'anno successivo, nel 1948, vi costituir\u00e0 nel castello di Sarre la prima associazione ambientalista italiana, la Federazione Nazionale Pro Natura. Terminava cos\u00ec il lungo percorso di passaggio, durato quasi un trentennio, dalla riserva di caccia al parco nazionale.\nNegli anni duemila il Parco nazionale \u00e8 riconosciuto anche come sito di interesse comunitario (cod. SIC/ZPS: IT1201000) e fa parte dell'Important Bird Area \"Gran Paradiso\" (cod. IBA: IT008). Nel 2006 \u00e8 stato insignito del Diploma europeo delle aree protette, rinnovato nel 2012 insieme al Parco nazionale della Vanoise.\nNel 2007, il Consiglio direttivo dell'Ente Parco, con deliberazione n. 16 del 27 luglio 2007, ha stabilito una modifica dei confini del parco, dandone comunicazione al Ministero dell'Ambiente e per la Tutela del Territorio e del Mare il 30 ottobre 2007. Per Decreto del Presidente della Repubblica 27 maggio 2009, pubblicato sulla Gazzetta Ufficiale n. 235 del 9 ottobre 2009, il parco \u00e8 stato quindi riperimetrato, con una riduzione della superficie complessiva totale pari allo 0,07 per cento del territorio. Il Presidente della Repubblica ha comunque ritenuto positivo l'intervento perch\u00e9 la selezione delle aree periferiche da includere nel parco \u00e8 stata compiuta in base alla loro valenza naturalistica, per esempio sono state cedute aree fortemente antropizzate e incluse aree maggiormente naturali, mentre per il nuovo perimetro del parco \u00e8 stata data la priorit\u00e0 alla presenza dei confini naturali per permetterne una gestione pi\u00f9 razionale del territorio:\nNel 2014 il Gran Paradiso \u00e8 entrato a far parte della \"Green List\" mondiale delle aree protette, istituito dal Consiglio d'Europa. Il Gran Paradiso \u00e8 unico parco italiano ad aver ottenuto questo riconoscimento. Ci\u00f2 viene riconfermato nel 2017 e nel 2021. \nGeografia fisica.\nOrografia.\nIl Gran Paradiso \u00e8 l'unico massiccio montuoso culminante a oltre 4000 metri interamente in territorio italiano. Il parco \u00e8 interessato da cinque valli principali: Val di Rh\u00eames, Val di Cogne, Valsavarenche, Valle dell'Orco e Val Soana; in particolare, ne delimitano approssimativamente i confini la Val di Cogne a nord, la Val di Rh\u00eames a ovest, Valle Orco a sud e la Val Soana a est. La fascia che va dai tre ai 4000 m \u00e8 ammantata di 59 candidi ghiacciai, pi\u00f9 estesi sul lato valdostano, di cui almeno 29 sono costantemente monitorati dai guardaparco. Si tratta di ghiacciai perenni ma relativamente recenti essendosi formati durante la \"piccola glaciazione\" del secolo XVII.\nDalla cima pi\u00f9 alta (4061 m) parte la dorsale che divide Cogne da Valsavarenche la quale, scendendo verso Aosta, si impenna nelle due vette dell'Herb\u00e9tet (3778 m) e della Grivola (3969 m). Sul versante piemontese si stagliano verso il cielo il Ciarforon (3642 m), la Tresenta (3609 m), la Becca di Monciair (3544 m). Queste montagne sono facilmente individuabili, da un occhio esperto, anche dalla pianura torinese. Il Ciarforon \u00e8 una delle vette pi\u00f9 singolari delle Alpi: sul versante aostano \u00e8 ricoperto da un'enorme calotta ghiacciata; dal Piemonte appare come uno spoglio monte di forma trapezoidale.\nLa Torre del Gran San Pietro (3692 m) e i Becchi della Tribolazione (3360 circa) si trovano nell'alto vallone di Piantonetto; il punto di osservazione privilegiato \u00e8 il rifugio Pontese al Pian delle Muande di Teleccio. Dalla Punta di Galisia (3346 m), un monte sulla cui sommit\u00e0 si incontrano i confini di Piemonte, Valle d'Aosta e Francia, si stacca in direzione sud-est un crinale fatto di cime frastagliate e appuntite che culminano nell'imponente bastionata rocciosa delle tre Levanne (3600 m circa): sono le \"dentate e scintillanti vette\" che ispirarono l'ode \"Piemonte\" al poeta Giosu\u00e8 Carducci che nel 1890 ebbe modo di venire da queste parti mentre presiedeva gli esami di maturit\u00e0 a Cuorgn\u00e8.\nLa Granta Parey (3387 m) \u00e8 la montagna simbolo della Val di Rh\u00eames: segna il punto pi\u00f9 occidentale del parco. Le vette del settore orientale del parco sono pi\u00f9 basse; tra di esse spiccano la Punta Lavina (3308 m) e la Rosa dei Banchi (3164 m). Quest'ultima \u00e8 molto frequentata dagli escursionisti per l'aereo panorama che offre verso la Valle Soana e la Valle di Champorcher.\nLe cime del parco nazionale fanno parte ovviamente delle Alpi Graie.\nGeomorfologia.\nLa geomorfologia dell'area \u00e8 stata modellata dalla espansione dei ghiacciai, che durante le glaciazioni quaternarie ricoprivano tutta l'area, e ancor oggi nelle aree circostanti i ghiacciai sono visibili tipici aspetti di ambiente periglaciale. Nella valle di Ceresole Reale sono presenti delle marmitte dei giganti. Il limite delle nevi perenni \u00e8 posto a circa 3000 metri d'altitudine.\nIn Valle Soana, a Piata di Lazin, sono presenti i caratteristici \"cerchi di pietra\" (\"patterned groud\") modellati dal gelo.\nIdrografia.\nIl territorio del parco ricade a sud nel bacino idrografico dell'Orco e a nord in quello della Dora Baltea.\nCascate.\nData la forte acclivit\u00e0 che caratterizza i valloni del Gran Paradiso va da s\u00e9 che i torrenti che li solcano originino lungo il loro impetuoso fluire numerose cascate che ingentiliscono l'aspro paesaggio del parco. Le pi\u00f9 spettacolari sono quelle di Lillaz, frazione di Cogne. Anche sul versante piemontese vi sono alcune pittoresche cascate facilmente osservabili dai turisti: quella sovrastante l'abitato di Noasca oppure quella formata dal torrente di Nel all'altezza della borgata Chiapili di sotto. Nei pressi delle baite di Chiapili di sopra, la borgata pi\u00f9 alta di Ceresole Reale, altre due fragorose cascate fanno bella mostra di s\u00e9.\nAmbiente.\nCome previsto dalla Legge quadro sulle aree protette, il territorio del parco \u00e8 suddiviso secondo diversi gradi di protezione:\nFlora.\nNella parte pi\u00f9 bassa del parco, come livello altimetrico, sono presenti boschi di larici, praterie, boschi di latifoglie composti da pioppo tremulo, nocciolo, ciliegio selvatico, acero montano, quercia, castagno, frassino, betulla, sorbo degli uccellatori. Le faggete, in una fascia tra gli 800 e i 1200 m, si trovano soltanto sul versante piemontese tra Noasca, Campiglia e Locana. Tra i 1500 e i 2000 m vi sono le foreste di aghifoglie. Il pino cembro \u00e8 largamente diffuso in Val di Rhem\u00eas mentre l'abete bianco si trova solo in Val di Cogne presso Vieyes, Sylvenoire e Chevril. In tutte le valli troviamo il sempreverde abete rosso ed il larice . Quest'ultimo \u00e8 l'unica conifera d'Europa che perde gli aghi nel periodo invernale. I boschi di larice sono molto luminosi e permettono lo sviluppo di un folto sottobosco composto da rododendri, mirtilli, lamponi, gerani dei boschi, fragole di bosco.\nIn generale, peccete, lariceti e pinete coprono circa il 6% del territorio del parco.\nImpossibile elencare la sterminata variet\u00e0 di fiori che da marzo ad agosto ravvivano con i loro colori i diversi ambienti del parco. Ci limiteremo ad alcuni esempi. Il giglio martagone tipico del bosco, e il giglio di San Giovanni che sboccia nei prati, fioriscono all'inizio dell'estate. Il velenosissimo aconito si trova lungo i corsi d'acqua. Tra la fascia pi\u00f9 alta dei boschi e i 2200 m vi sono distese di rododendri con i loro caratteristici fiori a campanula color ciclamino.\nOltre i 2500 m tra le rocce trovano il loro habitat la sassifraga, l'androsace alpina, l'artemisia, il cerastio e il ranuncolo dei ghiacci Anche la stella alpina e il genep\u00ec si trovano a queste altezze ma sono rarissimi. Le torbiere e le zone umide sono colonizzate dall'erioforo i cui candidi batuffoli preannunciano la fine dell'estate.\nFauna.\nL'animale simbolo del parco \u00e8 lo stambecco presente in circa 2700 unit\u00e0 (censimento di settembre 2011). Il maschio adulto pu\u00f2 pesare dai 90 ai 120\u00a0kg mentre le corna possono arrivare anche a 100\u00a0cm. La femmina, pi\u00f9 piccola, ha delle corna pi\u00f9 lisce lunghe appena 30\u00a0cm. I branchi sono composti da soli maschi oppure da femmine e cuccioli. I maschi anziani vivono isolati. Il periodo degli amori coincide con i mesi di novembre e dicembre; in questo periodo gli stambecchi maschi che hanno raggiunto la piena maturit\u00e0 sessuale si battono tra di loro squarciando il silenzio dei valloni con l'inconfondibile rumore delle cornate udibile anche dal fondovalle. La femmina rimane fertile per pochi giorni. La gravidanza dura sei mesi. A primavera inoltrata, la stambecca si ritira su qualche cengia isolata dove dar\u00e0 alla luce (maggio, giugno) un piccolo, talvolta due. Lo stambecco ha un carattere mite ed imperturbabile e si lascia facilmente osservare dall'uomo.\nIl camoscio, invece, \u00e8 diffidente, elegante nei suoi balzi, veloce e scattante. Di dimensioni minori (massimo 45\u201350\u00a0kg), se ne contano oltre 8000 esemplari. Le sue corna, non imponenti come quelle dello stambecco, sono sottili e leggermente uncinate. Questo ungulato non \u00e8 pi\u00f9 in pericolo di estinzione in quanto l'assoluta mancanza di predatori naturali ne ha favorito la crescita numerica e l'eccessiva colonizzazione del territorio (durante l'inverno scendono a valle danneggiando il sottobosco, attraversano le strade asfaltate, arrivano a cercare il cibo a pochi metri dalle case) tanto da rendere necessarie, a volte, delle azioni di caccia selettiva per ridurne il numero.\nIl parco, in passato, non era un ecosistema equilibrato e completo. I predatori naturali erano del tutto assenti: l'orso e il lupo estinti da secoli, gli altri erano perseguitati ai tempi della riserva. Il compito delle Reali Cacciatori Guardie era quello di proteggere la selvaggina non solo dai bracconieri ma anche dagli animali ritenuti nocivi e il re ricompensava con laute mance l'abbattimento di una lince, di un gipeto, di una volpe o di un'aquila. Si giunse cos\u00ec, all'incirca nel 1912-13, all'estinzione della lince europea e del gipeto.\nOggi, grazie a sorveglianza e attivit\u00e0 di conservazione, si contano 27 coppie di aquila reale (censimento 2013), raggiungendo una delle densit\u00e0 maggiori di coppie di aquile reali sulle Alpi mentre molto presente resta la volpe. Circa trent'anni or sono si sperimentarono le tecniche per la reintroduzione della lince. Inoltre, \u00e8 stato anche reintrodotto il gipeto, che ora pu\u00f2 contare di circa 7 individui. Dal 2011 il gipeto ha iniziato a nidificare di nuovo nel Parco, anche se senza successo nel primo anno. Nel 2012 la nidificazione si \u00e8 ripetuta per due coppie ed \u00e8 andata a buon fine in entrambi i casi, coll'allevamento di un giovane per ciascun nido. Il lupo, in aumento in Italia, risalendo l'Appennino, \u00e8 tornato a farsi vedere nel Parco negli ultimi anni e conta oggi 6-7 esemplari, si tratta di un branco familiare di 5-6 esemplari tra la Valsavarenche, la Val di Rh\u00eames e la Valgrisenche ed un lupo solitario in Val di Cogne. Nel 2017 \u00e8 stata accertata la formazione di un branco in Valsavarenche, con sei cuccioli.\nUn altro mammifero molto diffuso nel parco \u00e8 la marmotta (se ne contano circa 6000 unit\u00e0). Vive in tane sotterranee con diversi cunicoli come vie d'uscita. Predilige le praterie e le aree pianeggianti, in particolare nella Val di Rh\u00eames e nella Valsavarenche. \u00c8 un roditore e ai primi freddi cade in un profondo letargo che dura quasi sei mesi. Inconfondibile il suo verso: un fischio che la marmotta \"sentinella\" emette, drizzandosi in verticale, quando avvista un pericolo o un animale estraneo al suo ambiente seguito dal repentino fuggi fuggi degli altri componenti del branco.\nFanno parte della fauna del Gran Paradiso anche numerose specie di volatili: poiane, picchi, cince, pernici bianche, gracchi, sparvieri, astori, allocchi, civette.\nNei laghi e nei torrenti nuotano due specie di trote: una autoctona, la trota fario, l'altra alloctona, il salmerino di fontana, quest'ultimo introdotto negli anni sessanta a scopo turistico con il beneplacito di alcuni scienziati dell'epoca, e in corso di eradicazione dai laghetti d'alta quota grazie al \"Progetto Life+ Bioaquae\".\nIn 4 piccoli laghi alpini: il lago del Nivolet Superiore, di Trebecchi Inferiore, di Trebecchi Superiore e quello di Lillet \u00e8 stata riscontrata la presenza di un piccolo crostaceo, la \"Daphnia middendondorffiana\". Sono tutti laghi ubicati ad una quota superiore a 2500 m s.l.m. e senza fauna ittica e questa daphnia \u00e8 una specie che normalmente ha come habitat le acque dolci degli ecosistemi artici.\nTra i rettili ricordiamo la vipera comune (\"Vipera aspis\", tipica delle zone asciutte, e tra gli anfibi la salamandre \"Salamandra salamandra\"). Nei boschi di aghifoglie capita talvolta di rinvenire dei mucchi di aghi di conifere alti anche mezzo metro: sono i nidi della \"Formica rufa\".\nTurismo.\nPunti di interesse.\nDi particolare interesse sono gli habitat considerati prioritari dalla Direttiva Habitat: i pavimenti calcarei, le foreste di \"Pinus uncinata\", le paludi basso calcaree con formazioni pioniere alpine di \"Caricion bicoloris\"-\"atrofuscae\", le formazioni erbose secche su substrato calcareo (\"Festuco\"-\"Brometalia\"), le torbiere alte attive, le torbiere boscose.\nIn particolare, all'interno del parco si trovano alcuni biotopi di particolare interesse comunitario, proposti come siti di interesse comunitario Natura 2000:\nCentri visitatori.\nI Centri visitatori del parco sono dei punti informativi monotematici (il gipeto, lo stambecco, il camoscio, la geologia, i predatori, i mestieri) distribuiti sul territorio dei vari comuni del parco e presenti in ogni valle. Sono gestiti dall'Ente Parco, in particolare in territorio valdostano sono gestiti in collaborazione con Fondation Grand-Paradis.\nI centri visitatori sono:\nAi centri visite si aggiungono alcune esposizioni museali o collezioni botaniche:\nRifugi e bivacchi.\nAll'interno del parco sono allestiti numerosi rifugi, a cui si aggiungono i bivacchi per gli alpinisti e per coloro che ne usufruiscono saltuariamente nel rispetto delle regole dettate dal CAI. Ognuno di essi ha diversi periodi di apertura e chiusura e in alcuni \u00e8 data la possibilit\u00e0 di vitto e/o alloggio. Tra essi, i rifugi che hanno ottenuto il \"Marchio Qualit\u00e0\" dell'Ente parco sono il Rifugio Guido Muzio, il Rifugio Massimo Mila, il Rifugio Le Fonti, il Rifugio Mario Bezzi.\nLista completa:\nGastronomia e artigianato.\nI prodotti alimentari del Parco sono principalmente bodeun (insaccato con sangue di maiale e patate e la mocetta, salume a base di camoscio). Sopravvive la lavorazione artigianale del cuoio, del rame, del ferro battuto e degli attrezzi agricoli da montagna.\nAttivit\u00e0.\nIl parco organizza numerose attivit\u00e0 didattico-divulgative con le scuole e offre in vari periodi dell'anno la possibilit\u00e0 di svolgere varie attivit\u00e0 nei campi avventura e nei campi lavoro. Nel parco \u00e8 inoltre possibile praticare sci alpinismo con il supporto di guide alpine e trekking. Inoltre, grazie al progetto \"R\u00ea.V.E. \u2013 Grand Paradis\", cofinanziato con il fondo FESR dell'Unione Europea, dal 2012 \u00e8 disponibile una flotta di biciclette elettriche a pedalata assistita per attraversare il parco, in uno dei sistemi di bike sharing pi\u00f9 grandi d'Europa.\nSentiero per non vedenti.\nDal 1992 \u00e8 presente nel parco un sentiero attrezzato per non vedenti di circa un chilometro e con scarsa pendenza."}
{"id": "17419", "revid": "124299912", "url": "https://it.wikipedia.org/wiki?curid=17419", "title": "Parchi regionali d'Italia", "text": "I parchi regionali italiani sono aree naturali protette costituite da zone terrestri, fluviali, lacustri ed eventualmente da tratti di mare prospicienti la costa, di valore ambientale e naturalistico, che rappresentano, nell'ambito di una o pi\u00f9 regioni adiacenti, un sistema omogeneo, individuato dagli assetti naturalistici dei luoghi, dai valori paesaggistici e artistici e dalle tradizioni culturali delle popolazioni locali. \nRegolamentati con D.P.R. 616/77 che ha trasferito alle Regioni le competenze in materia di aree protette, attualmente l'EUAP (6\u00ba aggiornamento del 2010) prevede 134 parchi regionali che coprono una superficie di circa 1 milione e 300\u00a0000 ettari. L'elenco che segue include anche altri parchi regionali non inclusi nell'EUAP. Esistono, inoltre, altre tipologie di parchi, che \u00e8 possibile definire di terzo livello territoriale, e sono denominati Parchi urbani. Questi ultimi vengono disciplinati con apposite normative regionali e posso includere il territorio di uno o pi\u00f9 comuni ovvero province.\nLombardia.\n\u00a0\u00a0Parchi regionali non inclusi nell'EUAP\nSicilia.\nIn Sicilia, per la particolare legislazione autonoma, non esistevano parchi nazionali, ma solo regionali fino al 2016, quando dopo una sentenza della Corte Costituzionale del 2009, sono stati istituiti i primi parchi nazionali nell'isola. Nel 2019 \u00e8 stata annullata l'istitituzione del Parco dei Monti Sicani."}
{"id": "17420", "revid": "322321", "url": "https://it.wikipedia.org/wiki?curid=17420", "title": "Provincia autonoma di Trento", "text": "La provincia autonoma di Trento (\"Autonome Provinz Trient\" in tedesco, \"Provinzia Autonoma de Trent\" in ladino, \"S\u00e8lbstendig Provintz vo Tria\" in cimbro, \"Autonome Provinz va Trea't\" in mocheno, \"Provincia de Trent\" in dialetto trentino), comunemente nota come Trentino, \u00e8 una provincia italiana del Trentino-Alto Adige di abitanti, con capoluogo Trento, confinante a nord con la provincia autonoma di Bolzano, a est e a sud con le province venete di Belluno, Vicenza e Verona, e a ovest con le province lombarde di Brescia e Sondrio.\nCome provincia autonoma del Trentino-Alto Adige, insieme al Veneto e al Friuli-Venezia Giulia, appartiene alla macroarea del Triveneto o delle Tre Venezie, la cui denominazione trae ispirazione dalla \"Regio X Venetia et Histria\" in et\u00e0 imperiale romana ed \u00e8 inoltre una delle tre entit\u00e0 territoriali che, assieme al Tirolo austriaco e all'Alto Adige, costituisce l'Euregio Tirolo-Alto Adige-Trentino.\nLa regione storico-geografica trentina fu gi\u00e0 \"municipium\" romano, ducato longobardo e contea carolingia, quindi parte del principato vescovile di Trento in seno al Sacro Romano Impero (secoli XI-XIX), infine per circa un secolo (1815-1918) parte meridionale, linguisticamente romanza, del Tirolo, prima austriaco, poi austro-ungarico. Il territorio annesso al Regno d'Italia nel 1919, secondo quanto stabilito dal Trattato di Saint-Germain-en-Laye stipulato in seguito al primo conflitto mondiale, and\u00f2 a formare la regione denominata Venezia Tridentina.\nIn Trentino si parla soprattutto l'italiano, ma \u00e8 diffuso il dialetto trentino, parlato nei centri principali e nelle valli (dove si possono riscontrare varianti dalle differenze anche piuttosto marcate). Nel territorio sono presenti minoranze linguistiche germanofone (lingua mochena nella valle dei Mocheni e lingua cimbra nel comune di Luserna negli altipiani cimbri) e ladine (Val di Fassa) ufficialmente riconosciute. Al censimento linguistico del 2011 pi\u00f9 di settemila abitanti della Val di Non e della Val di Sole si sono anch'essi dichiarati di lingua ladina, ma senza alcun riconoscimento giuridico.\nDenominazione.\nIl termine \"Trentino\" deriva da \"Tridentum\", il nome latino della citt\u00e0 di Trento. L'uso del termine \"Trentino\" nell'accezione oggi in uso compare gi\u00e0 nel Seicento. Durante il dominio asburgico la denominazione ufficiale dell'odierna provincia autonoma in italiano era \"Tirolo meridionale\" o \"Tirolo italiano\". Allo scoppio delle guerre d'indipendenza italiane le autorit\u00e0 austriache disposero che l'uso della parola Trentino venisse bandita dalle pubblicazioni per essere sostituito dalle denominazioni ufficiali.\nDurante l'appartenenza austriaca il territorio abitato dalla popolazione di lingua italiana (indicativamente l'attuale Trentino) veniva talvolta identificato dai tedeschi con l'esonimo \"Welschtirol\", il corrispettivo di Tirolo italiano, ovvero \"S\u00fcdtirol\", l'italiano Tirolo meridionale. Tale denominazione veniva strettamente utilizzata per delineare il confine linguistico nel Tirolo.\nOggi negli atti regionali, che per statuto sono redatti in italiano e tedesco, l'istituzione provinciale \u00e8 denominata \"Provincia autonoma di Trento\" (in tedesco: \"Autonome Provinz Trient\").\nStoria.\nDai primi insediamenti all'et\u00e0 romana.\nIl cambiamento del clima circa anni fa, resosi pi\u00f9 mite e meno rigido, permise l'insediamento di popolazioni sedentarie nel territorio del Trentino, in particolare in prossimit\u00e0 di corsi d'acqua e piccoli laghi.\nAll'Et\u00e0 del bronzo risalgono alcune importanti strutture abitative in legno (palafitte), edificate su pali in legno in prossimit\u00e0 di ambienti lacustri. Scavi archeologici realizzati negli anni trenta nei pressi della sponda meridionale del lago di Ledro, nella localit\u00e0 di Molina di Ledro, hanno portato alla luce un importante insediamento che viene fatto risalire a circa 2000 anni prima di Cristo.\nAttorno al VI secolo a.C. si insedi\u00f2 nel territorio provinciale, come del resto in buona parte dell'arco alpino centrale ed orientale, la popolazione dei Reti, che si stabil\u00ec nelle diverse vallate e in particolare nel Trentino occidentale (reperti importanti sono stati rinvenuti ad esempio a Sanzeno in Val di Non, nell'altopiano della Paganella, a Stenico nelle Giudicarie esteriori). Secondo lo storico romano Tito Livio la popolazione dei Reti era della stessa etnia degli Etruschi, dei quali \u00e8 accertata la dominazione del vicino Veneto.\nI primi contatti fra Reti e Romani risalgono al III secolo a.C., ma solo nel I secolo a.C. inizi\u00f2 l'espansione romana verso nord. Tra il 50 e il 40 a.C. \"Tridentum\" divenne \"municipium\" romano e assunse i caratteri del pi\u00f9 importante centro economico, commerciale e politico della regione.\nDall'Alto Medioevo al Principato Vescovile di Trento.\nIn parallelo alla crisi dell'Impero Romano, ormai evidente tra il IV e il V secolo d.C., si assistette a un'ampia evangelizzazione delle vallate del Trentino, in particolare dovuta all'opera di San Vigilio, terzo vescovo di Trento e poi patrono della citt\u00e0, e dei missionari anatolici evangelizzatori dell'Anaunia, Sisinnio, Martirio e Alessandro.\nDopo le incursioni dei Goti, una buona parte del Trentino venne inclusa nel Ducato longobardo di Trento retto per primo dal duca Evino (\u2020 595), per alcuni aspetti il primo vero fondatore dell'unit\u00e0 territoriale trentina, e poi dal cattolico Gaidoaldo. In seguito il ducato venne conquistato da Carlo Magno (774) assieme al restante regno longobardo. Infine il Trentino venne integrato nel Sacro Romano Impero Germanico nel corso del X secolo per opera degli Ottoni.\nNel 1027 ebbe origine il Principato vescovile di Trento, quando l'imperatore Corrado II nomin\u00f2 il vescovo di Trento Udalrico II principe del territorio tridentino. Le zone del principato comprendevano il Trentino occidentale e centrale, la parte meridionale dell'attuale Alto Adige, parte del Trentino orientale con esclusione del Primiero e della Valsugana orientale (territori assegnati inizialmente al vescovo di Feltre) e della Val di Fassa (affidata al vescovo di Bressanone). Fu un periodo di prima urbanizzazione del territorio con la fondazione di diversi borghi e centri urbani nell'area atesina.\nUn accordo (1339) con il re di Boemia permise al vescovo Nicol\u00f2 da Bruna, gi\u00e0 cancelliere reale, di riorganizzare l'esercito del Principato Vescovile e di dotarsi dello stemma raffigurante l'aquila di San Venceslao, tuttora simbolo della provincia, saldando i legami fra il Trentino e la Boemia.\nIl potere temporale del vescovo di Trento venne per\u00f2 via via insidiato dai conti di Tirolo (signori venostani - dal toponimo Tirolo, castello di loro propriet\u00e0 vicino a Merano), che si assicurarono il controllo delle regioni che corrispondono oggi all'Alto Adige e al Tirolo del Nord, mettendo in discussione l'autorit\u00e0 politica anche del vescovo di Bressanone. A loro volta i conti del Tirolo videro scemare la propria influenza e nel 1363 il castello di Tirolo e tutti i feudi e diritti passarono in eredit\u00e0 agli Asburgo.\nSia il Ducato di Milano che la Repubblica di Venezia in pi\u00f9 occasioni tentarono di annettersi territori del Trentino. La Serenissima per circa un secolo riusc\u00ec a mantenere il controllo della Vallagarina (1411), in particolare di Rovereto (dal 1416), annettendosi anche Torbole e Riva del Garda (1441). Dopo la battaglia di Agnadello (1509) i Veneziani sconfitti dalla Lega di Cambrai persero i domini trentini.\nIl \"rifondatore\" del Principato Vescovile tridentino \u00e8 considerato il cardinale Bernardo Clesio (1514-1539), trentino eletto dopo una serie di tre vescovi tedeschi imposti dall'Impero, principe sensibile alla cultura umanistica, protagonista di una riqualificazione architettonica di Trento e uno dei pi\u00f9 importanti organizzatori del Concilio di Trento (1545-1563). A Clesio succedettero al vertice della Chiesa tridentina quattro membri della potente famiglia Madruzzo (i cardinali Cristoforo, Ludovico e Carlo Gaudenzio e il vescovo Carlo Emanuele), che mantennero il Principato Vescovile al centro degli equilibri della Regione per pi\u00f9 di un secolo (1539-1658).\nNel XVIII secolo il Principato Vescovile perse gran parte della propria autonomia a favore del Tirolo.\nEt\u00e0 napoleonica.\nGli inizi del XIX secolo furono segnati anche in Trentino dal periodo napoleonico. In seguito alle sconfitte austriache ad opera delle truppe francesi, il trattato di Lun\u00e9ville (9 febbraio 1801) stabil\u00ec la secolarizzazione degli stati ecclesiastici e quindi la fine del Principato vescovile di Trento. Tra il 1805 e il 1810 il Trentino venne inglobato nel filo-napoleonico Regno di Baviera, ai termini del Trattato di Presburgo.\nNel 1809, durante la guerra della quinta coalizione, torn\u00f2 brevemente sotto il controllo dell'esercito asburgico, affiancato dagli insorti al comando di Andreas Hofer, (alcuni scontri si registrarono a Vezzano e nella Valle dell'Adige fino alla citt\u00e0 di Trento). Il successivo trattato di pace sanc\u00ec il passaggio di Trento e Bolzano al Regno d'Italia (dipartimento dell\"'Alto Adige\").\nAnnessione nella Contea del Tirolo.\nCon la Restaurazione il Principato Vescovile non venne ricostituito e il Trentino cess\u00f2 di godere di una propria autonomia, venendo annesso alla Contea del Tirolo, abitata in maggioranza da popolazioni di lingua tedesca, venendo inglobato nella Confederazione germanica.\nLa dura politica di Restaurazione intrapresa dagli Asburgo port\u00f2 alla sommossa di Trento del 1848 e suscit\u00f2 le proteste dei politici trentini, che si rifiutarono di partecipare alla Dieta costituente tirolese di Innsbruck per l'ingiusta sproporzione della rappresentanza italiana. Le istanze per il distacco del Trentino dalla Confederazione germanica e la completa autonomia dal Tirolo vennero per\u00f2 respinte. Il movimento filo-italiano e irredentista si rafforz\u00f2, anche in risposta ad una nuova tendenza centralista asburgica e ai tentativi di germanizzazione intensificatisi dopo la sconfitta austriaca di Sadowa. Cesare Battisti fu uno tra i maggiori irredentisti, che sostenevano la necessit\u00e0 dell'annessione del Trentino al Regno d'Italia.\nPrima guerra mondiale e il Trentino nel Regno d'Italia.\nIn seguito all'ordine di mobilitazione emanato dall'Imperatore Francesco Giuseppe il 31 luglio 1914, oltre trentini furono chiamati a combattere nell'esercito austro-ungarico, prima sul fronte orientale contro russi e serbi (1914-1917) e dal 1915 anche sul fronte meridionale contro il Regno d'Italia, pagando un tributo di sangue pesante: circa caduti ed altre migliaia di feriti e prigionieri.\nIl territorio del Trentino divenne uno dei principali teatri di scontro della prima guerra mondiale tra Regno d'Italia e l'Impero austro-ungarico, cosa che caus\u00f2 distruzioni enormi. Decine di migliaia di civili, abitanti dei paesi a ridosso del fronte o comunque sospettabili di possibili connivenze con gli italiani, furono costretti ad abbandonare le proprie case ed evacuati in campi profughi in lontani territori dell'impero austro-ungarico, tra cui Katzenau. Altre migliaia di trentini vennero internati in diverse localit\u00e0 in Italia, a seguito delle evacuazioni ordinate dal Regio esercito nei territori occupati del Trentino meridionale dopo i primi mesi di guerra. L'esodo dei trentini assunse nel complesso proporzioni drammatiche. Si calcola che su una popolazione censita nel 1910 di abitanti, ben vennero allontanati dal Trentino. Nei giorni precedenti al 23 maggio 1915, data della dichiarazione di guerra da parte dell'Italia, i comandi militari austriaci e il Ministero dell'interno fecero scattare il piano di evacuazione del Trentino e del Litorale austriaco, predisposto gi\u00e0 da mesi. Il piano prevedeva inizialmente l'evacuazione di persone dal Trentino (di cui di lingua tedesca).\nNel 1915 viste le necessit\u00e0 di pi\u00f9 soldati, l'Austria invit\u00f2 gli \"Standsch\u00fctzen\" del Tirolo e Voralberg, iscritti alle associazioni di tiro al bersaglio (di et\u00e0 inferiore ai 18 e superiore ai 50 anni), a combattere per la difesa del confine meridionale.\nCon il trattato di Saint-Germain-en-Laye (1919) il Trentino in quanto parte del Tirolo a sud dello spartiacque alpino venne annesso al Regno d'Italia. Nacque cos\u00ec la regione della Venezia Tridentina, la cui amministrazione provinciale provvisoria fu affidata al popolare Enrico Conci, gi\u00e0 deputato a Vienna. Questa iniziale parentesi liberale fu stroncata con l'avvento del fascismo nel 1922, quando gli organismi di autogoverno trentino vennero soppressi estendendo alla provincia la legge comunale e provinciale italiana in chiave autoritaria, e mortificando qualunque istanza autonomista. La Provincia di Trento fu istituita con e comprendeva in origine l'intero Trentino-Alto Adige. Furono staccati dal contesto provinciale i distretti giudiziari di Ampezzo e Livinallongo, passati a far parte del territorio della provincia di Belluno. Alcuni aspetti dell'ordinamento asburgico come il sistema catastale-tavolare, l'ordinamento della pubblicit\u00e0 immobiliare basato sui libri fondiari, furono conservati nei territori annessi nel 1919.\nNel 1927 la neoistituita Provincia di Bolzano fu staccata dal Trentino. Nel 1929 vennero scorporati dal Trentino i comuni di Pedemonte e Casotto, unificandoli tra loro col nome di Pedemonte ed aggregandoli alla provincia di Vicenza. Nel 1934 vennero scorporati dal Trentino i comuni di Magasa e Valvestino aggregandoli alla provincia di Brescia. Tutti questi comuni hanno chiesto per via referendaria di essere riannessi al Trentino ed \u00e8 in corso la complessa procedura di riaggregazione col parere favorevole di tutte le parti.\nSeconda guerra mondiale e il Trentino nell'Italia repubblicana.\nDopo la caduta di Mussolini, il Trentino assieme all'Alto Adige e alla Provincia di Belluno venne inglobato nella Zona d'Operazione delle Prealpi (10 settembre 1943) con capoluogo Bolzano e sottoposto all'amministrazione militare della Germania nazista, bench\u00e9 formalmente parte della Repubblica Sociale Italiana.\nNelle valli si organizzarono diversi gruppi della Resistenza, a cui le truppe di occupazione naziste reagirono con una sanguinosa repressione, culminata nelle stragi del basso Sarca (28 giugno 1944) e di Malga Zonta (12 agosto 1944). Alle repressioni partecip\u00f2 anche il corpo di sicurezza trentino (CST), concepito come forza di polizia, ma in realt\u00e0 impiegato massicciamente fuori provincia (specie nel Bellunese e nel Vicentino) in operazioni antipartigiane e di rappresaglia.\nDurante la seconda guerra mondiale Trento fu anche bombardata dagli alleati dal 2 settembre 1943 fino al 3 maggio 1945, per un totale di 80 incursioni che causarono circa 400 vittime e 1792 danneggiamenti di edifici. Durante il primo bombardamento si verific\u00f2 la strage della Portela, dove vi furono circa 200 morti. Il 2 maggio del 1945 le forze armate tedesche deposero le armi.\nNel secondo dopoguerra, mentre gli altoatesini mirarono al ritorno all'Austria, i trentini chiesero che la regione Trentino-Alto Adige divenisse autonoma in seno all'Italia. Le richieste trentine furono coronate da successo e in base all'Accordo De Gasperi-Gruber (1946) fra il ministro degli Esteri italiano, il trentino Alcide De Gasperi, e quello austriaco Karl Gruber, venne approvato il primo statuto di autonomia e istituita la Regione Trentino-Alto Adige, che distacc\u00f2 dalla provincia di Trento e aggreg\u00f2 a quella di Bolzano i seguenti 12 comuni, abitati mistilingui con prevalenza dalla minoranza di lingua tedesca: Anterivo, Bronzolo, Cortaccia, Egna, Lauregno, Magr\u00e8 (dal quale fu successivamente scorporato il comune di Cortina sulla Strada del Vino), Montagna, Ora, Proves, Salorno, Senale-San Felice e Trodena.\nFino alla met\u00e0 degli anni cinquanta del Novecento la Democrazia Cristiana trentina e la S\u00fcdtiroler Volkspartei (SVP), il partito di riferimento della popolazione di lingua tedesca in Alto Adige, collaborarono nella gestione dell'ente regionale. Tuttavia, a partire dal 1955, anno in cui si ricostituiva la Repubblica austriaca, decisa a sostenere le rivendicazioni altoatesine, la SVP impost\u00f2 una politica intransigente nei confronti della popolazione e delle istituzioni italiane in Alto Adige e scelse una linea di scontro nei confronti dell'istituto regionale, percepito come centralista e poco attento alla diversit\u00e0 della minoranza tedesca, anche perch\u00e9 dominato da trentini e altoatesini di lingua italiana. Gli sviluppi di questa politica condussero alla nascita di un movimento terroristico, il Comitato per la liberazione del Sudtirolo, le cui azioni sconfinarono anche in Trentino (provocandovi tre morti).\nNel 1972, dopo lunghe trattative che coinvolsero anche il governo austriaco, entr\u00f2 in vigore il secondo statuto di autonomia e gran parte delle competenze del Trentino-Alto Adige vennero trasferite alle due province, che divennero autonome, di fatto ciascuna una piccola Regione, mentre la regione divenne un organo di raccordo fra le politiche del Trentino e quelle dell'Alto Adige, conservando alla regione tra le poche prerogative l'impianto e la tenuta dei libri fondiari. Negli anni immediatamente successivi, a seguito di quegli accordi, vennero attribuite alla due province sempre nuove deleghe di poteri statali, accompagnate da mezzi finanziari, secondo alcuni osservatori, elevati in rapporto alla consistenza della popolazione locale, tanto che le due province vennero a trovarsi avvantaggiate finanziariamente rispetto alle regioni a statuto ordinario confinanti, Lombardia e Veneto. Per questo motivo, anche in vista dell'allora incipiente riforma sul federalismo fiscale, il 30 novembre 2009 il presidente della provincia di Bolzano Luis Durnwalder, il presidente della Provincia di Trento Lorenzo Dellai e i ministri Giulio Tremonti e Roberto Calderoli siglarono a Milano un'intesa con lo scopo di devolvere nuove competenze alle due province autonome e di far aderire queste due ultime al patto di stabilit\u00e0. Da allora le due province si fanno carico di finanziare un fondo destinato allo sviluppo dei comuni extraregionali confinanti interessati all'aggregazione al Trentino-Alto Adige.\nA partire dal 1993 \u00e8 stata rafforzata la cooperazione transfrontaliera tra le regioni del Tirolo storico a cavallo tra Italia e Austria. Insieme costituiscono la Euregio Tirolo-Alto Adige-Trentino, un gruppo europeo di cooperazione transfrontaliera, le cui sedute talora comprendono anche il Land austriaco del Vorarlberg.\nGeografia fisica.\nIl Trentino \u00e8 situato nel versante meridionale della catena delle Alpi, a contatto con la pianure padana e veneta.\nIl territorio della provincia, che si estende per \u00a0km\u00b2, \u00e8 quasi interamente montuoso. Esso non presenta per\u00f2 caratteri di omogeneit\u00e0, ma assume invece una certa variet\u00e0 di forme, nonch\u00e9 di condizioni climatiche ed ambientali.\nIl Trentino \u00e8 formato infatti da diverse vallate prettamente alpine (ad esempio le valli di Sole, Valle di Primiero e di Fiemme), che si aprono ai piedi dei complessi montuosi pi\u00f9 importanti, segnate da un clima piuttosto rigido, dalla presenza di ghiacciai e dall'abbondanza di acque, ma anche da vallate subalpine, altopiani e piccole pianure dal clima submediterraneo, dove \u00e8 possibile anche la coltivazione dell'olivo (come ad esempio la riviera settentrionale del lago di Garda o la bassa valle del fiume Sarca).\nMorfologia.\nDal punto di vista geologico la Provincia di Trento presenta dei complessi montuosi di origine diversa. Nel lembo occidentale del Trentino, al confine con la Lombardia, dominano per la loro struttura massiccia, la presenza di nevi perenni (tra le pi\u00f9 estese d'Italia) e le loro elevazioni il Gruppo dell'Adamello e il Gruppo della Presanella, formati da diorite tonilica. Attraversando la valle del torrente Noce, si arriva nel settore dominato dal gruppo Ortles-Cevedale. Esso \u00e8 costituito soprattutto da scisti cristallini ed \u00e8 caratterizzato da ampi ghiacciai.\nIn Trentino sono poi presenti diversi gruppi dolomitici, costituiti cio\u00e8 da dolomia, doppio carbonato di calcio e magnesio. Nella parte occidentale della Provincia, le Dolomiti di Brenta rappresentano l'unico complesso dolomitico situato a ovest del fiume Adige.\nNella parte orientale della Provincia si estendono poi altri gruppi dolomitici, spesso in continuit\u00e0 con il Veneto e il vicino Alto Adige.\nFra questi, basti ricordare la \"Regina delle Dolomiti\", la Marmolada, l'estrema variet\u00e0 di forme, paesaggi e guglie delle Pale di San Martino (gruppi condivisi con la provincia di Belluno); il massiccio \"castello\" del Gruppo del Sella (condiviso con le province di Belluno e Bolzano); i pinnacoli e i campanili del Latem\u00e0r e le inconfondibili forme del Sassolungo e del Catinaccio (situati fra Trentino e Alto Adige).\nNel Trentino orientale sono presenti poi la vasta catena montuosa del Lagorai costituita da porfidi ed il massiccio granitico della Cima d'Asta, che rappresentano i territori pi\u00f9 incontaminati e selvaggi della Provincia.\nInfine, meno elevate ma non meno importanti sono le vette della Paganella e del Monte Bondone, non lontani dal capoluogo, nonch\u00e9 le porzioni trentine delle Prealpi venete, costituite dai settori settentrionali del Monte Baldo, dei Monti Lessini, delle Piccole Dolomiti e del Pasubio, e degli altipiani al confine meridionale con il Veneto.\nSismicit\u00e0.\nIn base alla classificazione sismica italiana il Trentino meridionale \u00e8 stato classificato come appartenente alla zona sismica 3 (sismicit\u00e0 bassa) e quello settentrionale alla zona sismica 4 (sismicit\u00e0 molto bassa).\nIn territorio trentino si trovano tuttavia due zone di faglia, quella del monte Baldo e quella delle Giudicarie, che possono provocare terremoti. Il 13 dicembre 1976 lo spostamento della faglia del Monte Baldo provoc\u00f2 a Riva del Garda e Molina di Ledro una scossa di terremoto del 7\u00ba grado della scala Mercalli, che danneggi\u00f2 gravemente i centri storici e rese necessaria l'evacuazione di decine di famiglie. Anche i Lavini di Marco, una distesa di blocchi di roccia calcarea dovuti a delle frane in epoche remote, vengono ricondotti da Dante Alighieri nel suo Inferno a fenomeni tellurici.\nIdrografia.\nIl Trentino \u00e8 caratterizzato da una valle che ne solca la lunghezza, la Valle dell'Adige, da Ala a Salorno, rappresentando quasi una spina dorsale del territorio.\nSu essa si innestano diverse valli minori, formate da affluenti dell'Adige, i principali dei quali sono il Noce (affluente da destra presso Zambana, dopo aver percorso le valli di Sole e di Non) e l'Avisio (che solca nell'ordine le valli di Fassa, Fiemme e Cembra e si getta nell'Adige da sinistra, a Lavis). Appartengono al bacino atesino anche il Fersina (percorre la Valle dei Mocheni e la conca di Pergine per poi lambire la citt\u00e0 di Trento) e il Leno, che provenendo dalla Vallarsa e dalla valle di Terragnolo confluisce nell'Adige a Rovereto). L'intera porzione sud-occidentale della provincia appartiene invece al bacino del Po: la valle percorsa dal Chiese (affluente dell'Oglio), e quelle percorse dal Sarca (principale immissario del Lago di Garda). A oriente, invece, parte del territorio si colloca nel bacino del Brenta, che nasce dai laghi di Levico e Caldonazzo, percorre la Valsugana e, gi\u00e0 in provincia di Vicenza, riceve le acque del Cism\u00f2n provenienti dalla valle di Primiero.\nAppartengono alla provincia la punta settentrionale del Lago di Garda e numerosi laghi alpini: tra di essi si possono ricordare i laghi di Levico e Caldonazzo in Valsugana, di Toblino, Cavedine e Terlago nella Valle dei Laghi, di Molveno nell'altopiano della Paganella, di Tovel nella Val di Tovel, della Serraia nell'altopiano di Pin\u00e9, il lago di Cei sopra Rovereto.\nIl dislivello fra le valli solcate dai corsi d'acqua minori e le valli principali provoca spesso la formazione di salti, cio\u00e8 cascate. Molte delle cascate del Trentino presentano questa origine. Fra le principali, le cascate di Nardis e del L\u00e0res e in Val di Genova, di Lert e del Ribor in Val di Daone, del Regagnolo in Val di Rabbi, di Fedaia ai piedi della Marmolada, di Sardagna e di Ponte Alto a Trento, la cascata del lupo presso l'altopiano di Pin\u00e9.\nClima.\nIl clima del Trentino pu\u00f2 essere definito di transizione tra il clima semicontinentale e quello alpino. Le temperature di gennaio sono comprese dai -5\u00a0\u00b0C ai -10\u00b0 mentre in estate sui 25\u00b0-30\u00b0 ed anche pi\u00f9. Pur presentando gran parte del proprio territorio ad un'altitudine media piuttosto elevata (circa il 77% al di sopra dei m s.l.m., poco meno del 20% al di sopra dei m s.l.m.), esso non presenta quei caratteri di rigidit\u00e0 propri di altre aree alpine.\nA partire dalle fasce altimetriche pi\u00f9 basse, il clima pu\u00f2 essere suddiviso in quattro grandi aree:\nAmbiente naturale.\nAlcuni fattori, come la densit\u00e0 di popolazione relativamente bassa della Provincia, la presenza di vasti ambienti isolati e ad altimetria piuttosto elevata, l'istituzione di diverse aree naturali protette, un certo grado di rispetto degli abitanti per i luoghi naturali (seppur in pochi casi compromessi da infrastrutture e costruzioni), hanno permesso la conservazione di numerose specie animali e vegetali.\nTra la popolazione faunistica del Trentino, estremamente varia, si possono ricordare alcune specie particolarmente numerose: gli ungulati (cervi, caprioli, camosci, e in misura minore stambecchi), lepri, volpi, scoiattoli, marmotte, galli cedroni.\nIl territorio del Trentino \u00e8 ricoperto per circa il 50% da boschi (circa ettari). Nei versanti pi\u00f9 elevati esso \u00e8 composto principalmente da conifere, ma sono presenti anche faggi, aceri, frassini e sorbi.\nTra le iniziative ambientali pi\u00f9 importanti portate avanti dalla Provincia autonoma di Trento, va segnalato il \"Progetto Life Ursus\", volto al ripopolamento nel Trentino dell'orso bruno (\"ursus arctos\"), il pi\u00f9 grande e significativo mammifero delle Alpi.\nAgli orsi autoctoni trentini, prossimi all'estinzione, sono stati affiancati una serie di esemplari provenienti dalle foreste della Slovenia. Gli orsi, inseriti in un primo momento nell'area del Parco Adamello Brenta, si sono spostati anche nei territori limitrofi del Trentino occidentale, sconfinando anche in Alto Adige, Austria e Germania.\nIn Trentino sono state istituite tre aree naturali protette (una nazionale e due provinciali):\nIn Consiglio provinciale sono state inoltre avanzate alcune proposte di istituzione di diversi nuovi parchi provinciali, mentre recentemente \u00e8 stata approvata la legge (legge 11/2007) che prevede il riassetto dei parchi trentini la futura istituzione di parchi locali la cui organizzazione pu\u00f2 essere determinata dalle nascenti \"comunit\u00e0 di valle\". Le aree individuate come possibili zone per le nuove aree protette provinciali o locali sono il Cadria-Tenno, il Lagorai-Cima d'Asta, il Latemar, il Monte Baldo-Garda trentino, il Monte Bondone e i territori del Pasubio-Piccole Dolomiti-Lessini.\nSociet\u00e0.\nEvoluzione demografica.\nAl 1\u00ba gennaio 2020 si contavano 542\u00a0739 abitanti, di cui 47\u00a0880 stranieri (8,8%).\nComuni.\nLa Provincia autonoma di Trento \u00e8 caratterizzata da numerosi comuni di piccole dimensioni. Per l'espletamento di numerosi servizi, di cui i comuni non potrebbero farsi carico singolarmente, sono stati istituiti (sotto la presidenza provinciale dell'avvocato Bruno Kessler) prima i comprensori, sostituiti ora dalle pi\u00f9 piccole comunit\u00e0 di valle.\nA seguito di numerose fusioni di comuni, il numero dei comuni \u00e8 passato, dal 2009 ad oggi, da 223 a 166.\nI comuni della provincia sono i seguenti:\nComuni pi\u00f9 popolosi.\nQuesti sono i dieci pi\u00f9 popolosi ordinati per numero di abitanti (dati: Istat 31 dicembre 2019):\nEtnie e minoranze straniere.\nAl 1\u00ba gennaio 2018 risiedono in Trentino stranieri, 473 unit\u00e0 in pi\u00f9 rispetto al 1\u00ba gennaio 2017 (con un incremento relativo dell\u20191,0%). Gli stranieri costituiscono l\u20198,7% della popolazione residente totale, un livello analogo alla media nazionale. In Italia, infatti, gli stranieri sono l'8,6% della popolazione residente, mentre nella provincia di Bolzano sono il 9,1% e nella ripartizione Nord-Est il 10,5%.\nAl 1\u00ba gennaio 2017 i gruppi pi\u00f9 numerosi sono quelli di:\nEconomia.\nIl Trentino \u00e8 un territorio montano e quindi con pochi terreni agricoli idonei ad una ricca agricoltura, ma la sua posizione di passaggio tra l'Italia e le terre del Nord Europa ha sempre favorito i commerci. Nel Medioevo si svilupparono le industrie tessili a Trento e ad Ala e, grazie all'apporto di alcuni mercanti di Norimberga e dei veneziani, l'industria della seta a Rovereto. L'economia del Trentino si bas\u00f2 per secoli anche sulla fornitura di legname pregiato alle terre della pianura padana ed in particolare alla Repubblica di Venezia.\nNel periodo di dominazione asburgica successiva alla perdita del Lombardo-Veneto (1859/1866-1918), il Trentino era la terra pi\u00f9 assolata per quelle particolari coltivazioni, che non erano possibili nella parte dell'impero posta al suo Nord; il suo clima mite lo rese meta turistica preferita di eminenti personalit\u00e0 dell'impero per soggiorni di vacanza, svago ad Arco, e cure termali a Levico e Roncegno. Tuttavia, a causa del carattere montuoso e dell'isolamento in cui gran parte del suo territorio si trovava, il Trentino rimase una terra povera. Proprio per contrastare l'indigenza don Lorenzo Guetti fond\u00f2 allo spirare del XIX secolo la prima cooperativa trentina, formula societaria che in Trentino ebbe matrice cattolica e che poi ebbe grande fortuna in Trentino nel secolo successivo.\nUna particolarit\u00e0 dell'economia trentina \u00e8 ancora oggi l'ampiezza del settore cooperativo (oltre soci in Trentino), che ha riscontri simili di diffusione solo in Emilia-Romagna; le cooperative trentine sono dette \"bianche\" perch\u00e9 legate storicamente alla Democrazia Cristiana, in contrapposizione a quelle dell'Emilia-Romagna, legate al Partito Comunista e perci\u00f2 dette \"rosse\". Le cooperative trentine sono molto attive nel settore del credito (prima casse rurali, ora banche di credito cooperativo) e della trasformazione dei prodotti agricoli (caseifici sociali, cantine sociali, consorzi ortofrutticoli), meno nel settore della distribuzione commerciale (famiglie cooperative, sindacato agricolo industriale trentino - SAIT), mentre quelle emiliane prediligono altri settori (grande distribuzione, costruzioni edili e stradali, assicurazioni) per cui nel sistema cooperativo, riunificatosi alla fine del XX secolo dopo un cinquantennio di contrapposizione ideologico-politica, diventano complementari. Le cooperative trentine sono riunite nella federazione dei consorzi cooperativi, che vigila sulle singole cooperative.\nIl benessere diffuso arriv\u00f2 negli anni settanta del Novecento insieme al boom del Nordest e all'ampliamento dell'autonomia politica, dovuto alle pressioni dei corregionali dell'Alto Adige e alla capacit\u00e0 dei politici trentini inseriti ai massimi livelli a livello nazionale (soprattutto Flaminio Piccoli e Bruno Kessler).\nAgricoltura e allevamento.\nNonostante le caratteristiche del territorio, prevalentemente montano, il settore agricolo \u00e8 piuttosto rilevante. Al contrario del vicino Alto Adige, le aziende agricole non sono indipendenti fra loro (struttura del \"maso chiuso\", che pure ha impedito in provincia di Bolzano un eccessivo frazionamento delle propriet\u00e0), ma spesso inserite in un'ampia rete di cooperative agricole. Una caratteristica costante \u00e8 sempre stata il maggior costo dei terreni agricoli, rispetto a terreni ben pi\u00f9 produttivi posti nella vicina pianura padana.\nIn passato l'agricoltura era soprattutto di sopravvivenza, ma dall'ultima parte del Novecento la frutticoltura e la viticoltura hanno assunto una particolare importanza.\nInfatti il comparto agricolo pi\u00f9 importante \u00e8 diventato quello frutticolo. La produzione numericamente pi\u00f9 rilevante \u00e8 relativa alle mele (assieme all'Alto Adige viene raggiunta circa il 60% della produzione nazionale con primato anche europeo di produzione), in particolare della variet\u00e0 \"Golden Delicious\".\nSe la produzione di mele, pur presente anche nelle zone pianeggianti, \u00e8 assolutamente prevalente in tutta la fascia tra i 400 e i metri s.l.m., nelle zone tra i 200 e i 400 metri \u00e8 assolutamente prevalente la produzione di un vasto assortimento di uve, in particolare delle variet\u00e0 adatte a produrre gli spumanti con il metodo classico e i vini tipici, tanto che le uve sono il prodotto agricolo pi\u00f9 significativo dopo le mele, prodotto di alta qualit\u00e0 anche se (diversamente dalle mele) quantitativamente modesta rispetto alla produzione nazionale italiana. Proprio l'aver intrapreso per prima la strada dell'alta qualit\u00e0 del vino e delle grappe, nonch\u00e9 l'esplosione della produzione di spumanti di alta qualit\u00e0 ha reso la viticoltura particolarmente fiorente e redditizia.\nLa coltivazione dei piccoli frutti (fragole, lamponi, mirtilli e more) \u00e8 significativa, nonostante sia necessariamente quantitativamente limitata, e peculiare di alcune zone specifiche del Trentino, in particolare la Valle dei Mocheni ed altre zone di montagna.\nAlcune aree, come la Val di Gresta, sono interessate dalla coltivazione degli ortaggi (patata, carota, cavolo cappuccio, zucchina, radicchio, sedano, cipolla, ecc.).\nStoricamente molto significativo l'allevamento, in passato uno dei mezzi di sostentamento pi\u00f9 importanti nelle vallate alpine. Testimonianza di ci\u00f2 \u00e8 la presenza in quasi tutto il territorio provinciale di malghe e ricoveri estivi per il bestiame, in parte tuttora utilizzati per la pratica dell'alpeggio. Il settore zootecnico pi\u00f9 rilevante \u00e8 relativo ai bovini da latte, da cui si ricava una grande variet\u00e0 di prodotti caseari tipici, anche se il settore caseario \u00e8 meno rilevante che in passato; tuttavia vengono tuttora prodotte varie tipologie peculiari di formaggi, stagionati e freschi. Di particolare pregio il Trentingrana (sotto denominazione della DOP \"Grana padano\"), il Puzzone di Moena DOP, la Tos\u00e8la del Primiero e il Casolet della Val di Sole. Altre leccornie degne di nota del settore alimentare sono la farina di granoturco di Storo, le mele della Val di Non e le produzioni locali di miele e funghi. Infine sulla sponda trentina del Lago di Garda \u00e8 coltivato l'ulivo: si tratta della punta con la latitudine pi\u00f9 elevata all'interno dell'areale di questa pianta (se si eccettuano i territori lombardi del Lago di Como), tipicamente mediterranea. Il fatto di essere cos\u00ec settentrionale permette di avere un olio pi\u00f9 ricco di polifenoli e clorofilla; questo \u00e8 il motivo del colore verde di questo olio e del sapore del tutto particolare.\nCi si \u00e8 resi conto che, non potendo competere con i terreni di pianura con la quantit\u00e0, era molto pi\u00f9 conveniente orientarsi all'alta qualit\u00e0 dei prodotti con una puntigliosa tutela dei marchi dei prodotti locali. Quanto a sviluppo dei marchi di origine e qualit\u00e0 ed alla loro difesa, gli imprenditori trentini e le cooperative agricole o di lavorazione dei prodotti agricoli sono state dei maestri anche per il resto d'Italia, che sta seguendo in ritardo tale politica commerciale.\nLa Provincia, in ambito agricolo, nell'ottica della valorizzazione dei prodotti, \u00e8 sempre stata sensibile al tema della produzione sostenibile e naturale e, gi\u00e0 dal 2003, ha istituito il Centro di ricerca SafeCrop, Centro per la ricerca e lo sviluppo di sistemi per la protezione delle piante a basso impatto sull'ambiente e sulla salute del consumatore.\nInfine si pu\u00f2 notare la ricca produzione di vino tra cui spicca lo spumante Trento DOC.\nIndustria.\nL'industria occupa circa il 30% della popolazione attiva della Provincia, contribuendo per circa un terzo alla ricchezza complessiva prodotta.\nLe industrie sono concentrate nella Valle dell'Adige, in Vallagarina e nella Valsugana e sono spesso di piccole-medie dimensioni. Sono attive nei settori tessile, edilizio, della meccanica, del legno e della carta. Un ambito industriale particolarmente importante \u00e8 relativo alla lavorazione del porfido, principalmente in Val di Cembra e nelle zone limitrofe (comuni di Albiano, Fornace, Civezzano, Lona-Lases, Baselga di Pin\u00e9).\nImportante, ad oggi, \u00e8 il polo industriale della meccatronica sito a Rovereto .\nMolto importante per qualit\u00e0, immagine, storia e tradizione, \u00e8 il settore alimentare con numerose cantine (vino) e distillerie tradizionali. Alcune grosse realt\u00e0 cooperative (come Cavit o Mezzocorona) e altre piccole o medie realt\u00e0 private (come Marzadro, Ferrari, Villa de Varda, Zeni, Endrizzi, Bertagnolli, Poier) collaborano e contribuiscono per espandere sempre pi\u00f9 la tradizione trentina del \"bere bene\". Ci si \u00e8 resi conto che, non potendo competere con la quantit\u00e0, era molto pi\u00f9 conveniente orientarsi all'alta qualit\u00e0 dei prodotti con una puntigliosa tutela dei marchi dei prodotti locali, sia con riconoscimenti DOC, DOP e IGP per i vini sia con la riqualificazione di prodotti prima trascurati come le grappe e i liquori sia con l'introduzione di prodotti nuovi come gli spumanti metodo classico (gi\u00e0 prima denominato champenoise). Quanto a sviluppo dei marchi di origine e qualit\u00e0 ed alla loro difesa, gli imprenditori trentini e le cooperative di trasformazione dei prodotti agricoli sono state dei maestri anche per il resto d'Italia, che sta seguendo in ritardo tale politica commerciale.\nL'abbondanza d'acqua, l'orografia del territorio e la presenza di dislivelli molto ampi hanno favorito la produzione di energia idroelettrica (il Trentino detiene una quota tra l'8% e il 10% dell'intera produzione nazionale).\nSettore terziario.\nViste le ampie competenze amministrative e le notevoli risorse finanziarie della Provincia autonoma di Trento il settore pubblico svolge un ruolo di primaria importanza, non solo in quanto vengono gestiti a livello provinciale servizi solitamente gestiti dallo stato, ma anche in quanto principale datore di lavoro del Trentino. I dipendenti pubblici in Trentino ammontano a quasi persone.\nA Trento ha sede ITAS - Istituto Trentino-Alto Adige per assicurazioni, una \"societ\u00e0 mutua assicuratrice\" costituita nel 1821.\nUna delle attivit\u00e0 economiche pi\u00f9 importanti \u00e8 il turismo, sia estivo che soprattutto invernale, caratterizzato da una notevole variet\u00e0 e ampiezza nell'offerta turistica.\nSecondo le statistiche del 2005, in Provincia sono presenti strutture alberghiere, per un totale di posti letto; includendo alloggi privati, seconde case e esercizi complementari il Trentino conta strutture per posti letto complessivi.\nTurismo montano.\nLe principali localit\u00e0 turistiche sono centri a carattere montano, caratterizzate dalla presenza di numerosi impianti di risalita, spesso parte di ampi caroselli sciistici, e di strutture per la pratica degli sport invernali.\nIl centro pi\u00f9 \"mondano\" della provincia \u00e8 Madonna di Campiglio, adagiata a metri, sorta in una conca tra le Dolomiti di Brenta e le nevi perenni del gruppo dell'Adamello e del gruppo della Presanella, antica sede di un ospizio medievale dedicato a Santa Maria. A Campiglio (pista 3-Tre) vengono spesso disputate gare di slalom speciale della coppa del Mondo di sci alpino. Accomunato dalla stessa origine, nel Trentino orientale si \u00e8 sviluppato San Martino di Castrozza, attorniato dai prati un tempo custoditi dall'antico monastero di San Martino e Giuliano e dalle vette del pi\u00f9 esteso fra i gruppi dolomitici, le Pale di San Martino. La localit\u00e0, situata nel Primiero, \u00e8 considerata da molti la zona pi\u00f9 bella delle Dolomiti. Sempre nella valle di Primiero \u00e8 presente un altro borgo storico ricco di fascino, Fiera di Primiero, situato proprio ai piedi del summenzionato massiccio delle Pale.\nDa San Martino, valicando il passo Rolle si giunge in val di Fiemme (fra i centri maggiori, Cavalese, Predazzo e Tesero), vallata celebre per le sue estese foreste di abete rosso e nota come importante centro sportivo, soprattutto per lo sci nordico, del quale ha organizzato tre mondiali (1991, 2003 e 2013); a nord di Fiemme si estende la terra dei ladini, la val di Fassa, formata da diversi piccoli centri (i pi\u00f9 grandi e forse i pi\u00f9 conosciuti sono Moena e Canazei) e scolpita da alcuni fra i pi\u00f9 rilevanti gruppi delle Dolomiti (Marmolada, Sella, Catinaccio).\nNumerose sono le frazioni adagiate sugli altopiani di Folgaria e Lavarone, antiche comunit\u00e0 di origine cimbra e importanti centri turistici sia estivi che invernali, non lontano dal confine con il Veneto.\nNel Trentino occidentale, le due stazioni di Folgarida e Marilleva, unite al comprensorio del passo del Tonale e al paese di Peio rappresentano i maggiori centri sciistici della val di Sole. Infine, localit\u00e0 turistiche di primo piano sono i paesi (Andalo, Molveno e Fai) adagiati tra le pendici della Paganella e il cuore del gruppo dolomitico del Brenta.\nAltre zone interessate da impianti di risalita per la pratica dello sci sono l'altopiano di Brentonico, il passo Brocon, la Panarotta e il monte Bondone.\nI numerosi valichi alpini lo rendono un'attrattiva per cicloturisti e ciclisti amatori d'estate. Particolarmente famoso \u00e8 il giro del Sella Ronda con i suoi passi affrontati numerose volte dal giro d'Italia professionisti. Vi si tengono annualmente il giro del Trentino, il trofeo Melinda, la maratona delle Dolomiti e diverse gran fondo.\nTurismo climatico.\nAltre mete frequentate sono le stazioni climatiche sorte nei pressi dei diversi laghi della Provincia, apprezzate in particolare dai turisti stranieri. Fra queste, si possono ricordare Riva del Garda e Torbole sulla sponda settentrionale del lago di Garda e i diversi centri della Valsugana nei pressi dei laghi di Levico e Caldonazzo.\nInfine, importante \u00e8 il turismo termale: i centri termali pi\u00f9 importanti del Trentino sono Comano, ai piedi del settore meridionale delle Dolomiti di Brenta, Levico e Vetriolo in alta Valsugana, Peio e Rabbi nelle due vallate laterali della Val di Sole. Nel 2007 \u00e8 stata scoperta un'ulteriore sorgente termale situata a Torbole sul Garda nel territorio del municipio di Arco. Attualmente lo sfruttamento di tale sorgente \u00e8 ancora in fase di pianificazione ma si prevede comunque la creazione di un polo termale.\nTrasporti e comunicazioni.\nLinee stradali.\nIl Trentino \u00e8 terra di attraversamento tra l'area germanica e l'Italia settentrionale.\nGli assi principali di comunicazione stradale sono l'Autostrada A22 del Brennero e la Strada statale 12 dell'Abetone e del Brennero, che si sviluppano lungo la Valle dell'Adige. La direzione della societ\u00e0 \"Autostrada del Brennero s.p.a.\" si trova a Trento, in quanto i principali azionisti della Societ\u00e0 sono la Regione Trentino-Alto Adige e le due province di Bolzano e Trento.\nPoich\u00e9 l'autostrada si caratterizza per un grande traffico di mezzi pesanti, \u00e8 obiettivo primario della Provincia e della Regione diminuire pesantemente il traffico su gomma, spostando i veicoli pesanti sulla ferrovia, in futuro potenziata dal tunnel del Brennero tra Alto Adige e Tirolo.\n\u00c8 stata proposta pi\u00f9 volte la costruzione sul territorio trentino di un'altra autostrada, l'A31 (detta \"Valdastico\" o \"PiRuBi\"), che collegherebbe Trento a Vicenza e Rovigo. La realizzazione di questa infrastruttura, gi\u00e0 da molti anni interamente realizzata sul territorio veneto sino alla galleria di collegamento al Trentino \u00e8 fortemente appoggiata dalla Regione Veneto, dalla Provincia di Vicenza e dall'ANAS, mentre divide popolazione e politica trentina.\nLinee ferroviarie.\nLa linea ferroviaria principale \u00e8 la Ferrovia del Brennero, che collega il Trentino a sud verso la Pianura Padana e a nord verso i Paesi Germanici. \u00c8 in costruzione un lungo tunnel ferroviario che tra qualche anno render\u00e0 possibili velocissimi collegamenti tra la pianura padana e l'area germanica sia per le persone che per le merci, sottopassando il passo del Brennero ad alta velocit\u00e0.\nIn Trentino esistono altre due linee ferroviarie: la Ferrovia della Valsugana, che collega Trento a Venezia, e la regionale (a scartamento ridotto) ferrovia Trento-Mal\u00e9-Mezzana, che mette in comunicazione il capoluogo con le valli del Noce, Non e Sole, ed \u00e8 in gestione alla societ\u00e0 Trentino trasporti.\nNel passato esistevano inoltre diverse altre ferrovie, attivate in era asburgica e poi dismesse: la Ferrovia della Val di Fiemme, che collegava Ora a Predazzo, la Ferrovia dell'Alta Anaunia (\"Dermulo-Fondo-Mendola\"), diramazione della tranvia Trento-Mal\u00e9 che raggiungeva il Passo della Mendola, e la Ferrovia Rovereto-Arco-Riva (\"RAR\").\nTrasporto pubblico.\nIl trasporto pubblico su gomma in tutto il Trentino, urbano a Trento e Rovereto, suburbano ed extraurbano in tutte le valli della provincia \u00e8 affidato alla societ\u00e0 Trentino trasporti, nata dalla fusione delle precedenti aziende \"Atesina\" e \"ferrovia Trento-Mal\u00e9-Marilleva\". Trentino trasporti svolge un capillare servizio pubblico raggiungendo anche i paesi pi\u00f9 piccoli e isolati dell'intera provincia. La stessa societ\u00e0 \u00e8 concessionaria della linea ferroviaria Trento-Mal\u00e9-Mezzana. La linea ferroviaria della Valsugana \u00e8 invece gestita da Trenitalia, bench\u00e9 si discuta da tempo di una sua possibile provincializzazione. La Provincia autonoma di Trento, bench\u00e9 non proprietaria dell'infrastruttura, ha acquistato diversi treni minuetto per questa linea, affidandoli in gestione a Trenitalia.\nUn ruolo importante \u00e8 ricoperto dalla presenza sul territorio delle piste ciclabili che si sviluppano per circa 400\u00a0km; il Trentino \u00e8 attraversato dalla Ciclopista del Sole dove il percorso segue il fiume Adige e da numerosi tracciati che percorrono i fondovalli delle valli trentine.\nInfrastrutture e trasporti.\nAeroporti.\nA Trento esiste anche un aeroporto, che si trova a sud della citt\u00e0, ovvero presso Mattarello. Esso \u00e8 aperto dal 1969 al traffico aereo turistico nazionale e comunitario, accoglie aerei da turismo, alianti ed elicotteri. L'aeroporto ospita il museo dell'aeronautica Gianni Caproni e la sede del Nucleo Elicotteri della provincia di Trento.\nCultura, istruzione e ricerca.\nIstruzione e ricerca.\nA Trento \u00e8 presente l'Universit\u00e0 di Trento, istituita per volont\u00e0 del presidente provinciale Bruno Kessler nel 1962, di medie dimensioni (circa diciassettemila studenti), ma molto attiva a livello internazionale. All'inizio le pur ricche risorse della Provincia non furono in grado di garantirne lo sviluppo, ma poi si riusc\u00ec ad accollare tutti gli oneri dell'insegnamento allo Stato, sicch\u00e9 le risorse della Provincia poterono concentrarsi sullo spingerne lo sviluppo e nel finanziare la sola ricerca (tramite l'Istituto Trentino di Cultura, ora denominato Fondazione Bruno Kessler) con maggior larghezza di mezzi rispetto ad altre realt\u00e0 nazionali.\nSono presenti i dipartimenti di Economia e Management, Giurisprudenza, lettere e filosofia, Ingegneria, Sociologia, Scienze matematiche, fisiche e naturali, Scienze cognitive (nella sede di Rovereto).\nFu la prima universit\u00e0 italiana a istituire corsi di laurea in sociologia, corso di laurea con cui l'universit\u00e0 nacque. Secondo l'indagine \"Censis-la Repubblica\" del 2012 \u00e8 seconda per qualit\u00e0 nella classifica degli atenei italiani di medie dimensioni.\nLa Provincia ha dato vita anche negli anni sessanta ad un importante istituto di ricerca scientifica ed umanistica: l\"'Istituto Trentino di Cultura\" (divenuto nel 2007 Fondazione Bruno Kessler), strutturata in due Centri scientifico tecnologici (Materiali e Microsistemi, e Information Technology)(FBK-irst), due centri umanistici, l'Istituto per gli studi storici italo-germanici (FBK-isig) e l'Istituto per le scienze religiose (FBK-isr). Della Fondazione Bruno Kessler (www.fbk.eu) fa parte anche l'ECT*, l'European Center for Theoretical studies in Nuclear Physics and related areas.\nA Trento hanno sede infine il \"Centre for Computational and Systems Biology \"CoSBi, centro bioinformatico di eccellenza scientifica e tecnologica che opera nei settori farmaceutico e nutrigenomico nato dall'accordo siglato tra il governo italiano, la Provincia autonoma di Trento, l'Universit\u00e0 di Trento e la Microsoft e il \"Centro di Ecologia Alpina\" (presso le Viote del Monte Bondone), confluito dal 1\u00ba gennaio 2008 nella Fondazione Edmund Mach, che raccoglie l'eredit\u00e0 storica dell'Istituto Agrario di San Michele all'Adige, istituto di istruzione secondaria, ricerca e assistenza tecnica in agricoltura.\nMusei.\nNel territorio della Provincia sono presenti numerosi enti museali, che hanno avuto significativo sviluppo nell'ultimo ventennio dai mezzi finanziari della Provincia. Fra i principali:\nDa segnalare inoltre gli istituti di cultura e i musei dedicati alla tre minoranze della Provincia, l\"'Istitut cultural Ladin \"majon di fascegn\"\" in Val di Fassa e il \"Kulturinstitut Bersntol - Lus\u00e9rn\" per la valorizzazione delle minoranze germanofone m\u00f2chene e cimbre.\nEditoria e mass media.\nIl Trentino, nonostante le piccole dimensioni del suo territorio, \u00e8 storicamente caratterizzato da una discreta pluralit\u00e0 di pubblicazioni e di mezzi di comunicazione locali.\nNel primo dopoguerra venivano pubblicati tre quotidiani: \"Il nuovo Trentino\", giornale cattolico a lungo diretto da Alcide De Gasperi, \"La Libert\u00e0\", di ispirazione liberale, e \"Il Brennero\", foglio fascista.\nDalla fine della Seconda guerra mondiale vengono invece pubblicati due quotidiani, \"L'Adige\" e il \"Trentino\" (entrambi della casa editrice sudtirolese Athesia); a questi si affianca il \"Corriere del Trentino\", edizione locale del \"Corriere della Sera\". La diffusione di quotidiani \u00e8 decisamente superiore alla media nazionale.\nFra i periodici locali, \"Vita trentina\" \u00e8 il settimanale edito dall'Arcidiocesi di Trento, mentre \"QuestoTrentino\" \u00e8 un quindicinale d'informazione indipendente.\nSono inoltre presenti testate di informazione esclusivamente online, come \"La Voce del Trentino\", \"Secolo Trentino\", \"Il Dolomiti\" e \"Trento Today\" del gruppo editoriale Citynews.\nLa Provincia ha inoltre supportato la nascita nel 2000 dell\"'Osservatorio sui Balcani\", con sede a Rovereto, una delle testate giornalistiche italiane pi\u00f9 attente all'area dei Balcani e dell'Europa sud-orientale.\nSono presenti numerose reti radiofoniche a carattere regionale (\"Radio Dolomiti\", \"RTT\", \"Radio Studio Sette\") o a dimensione valligiana e comunitaria. Due infine sono le emittenti televisive private: \"RTTR\" e \"Trentino TV (gi\u00e0 TCA)\", che affiancano la sede regionale della RAI di Trento.\nReligione.\nPur rimanendo una regione con un saldo legame con la tradizione cattolica, il Trentino si sta muovendo lentamente verso un processo di secolarizzazione.\nEventi.\nTra gli eventi principali della provincia si cita il festival musicale \"I Suoni delle Dolomiti\", attivit\u00e0 che si ripete annualmente da 1996.\nLingue e dialetti.\nDialetti trentini e aree culturali.\nDiverse influenze esterne (principalmente venete e lombarde orientali, ma anche tirolesi e ladine) hanno determinato la diffusione in Trentino di dialetti con alcuni caratteri diversi. I dialetti trentini sono sostanzialmente raggruppabili in un'area centrale, un'area occidentale (a influenza lombarda) e un'area orientale (a influenza veneta).\nSecondo la partizione linguistica proposta da Cesare Battisti nel 1915, \u00e8 possibile infatti distinguere l\"area trentina\" propriamente detta, che comprende il capoluogo, la Valle dell'Adige, la Valle dei Laghi, le Giudicarie Esteriori, l'altopiano di Pin\u00e8 e il Perginese; l\"area trentina a sostrato ladino\", sia nel Trentino occidentale (Valli di Sole e di Non) che in quello orientale (il medio corso dell'Avisio, cio\u00e8 le valli di Fiemme e Cembra); l\"area ad influenza veneta\", con una \"fase feltrina\" nel Primiero, una \"fase vicentina\" nella Valsugana e una \"fase veronese\" nella Vallagarina; l\"area a influenza lombarda\" (Giudicarie Interiori e Val di Ledro).\nLe minoranze linguistiche.\nNella Provincia sono presenti inoltre tre minoranze linguistiche, le cui lingue sono tutelate dallo statuto di autonomia regionale (art. 102) e da leggi nazionali e provinciali:\nAlcuni comuni delle province contigue sono di lingua cimbra o di lingua ladina: questo fattore contribuisce alla loro richiesta di unificazione al Trentino. Alcuni comuni hanno gi\u00e0 formalizzato la richiesta con un referendum, altri intendono farlo.\nSin dal 2001, in occasione del censimento decennale della popolazione, la popolazione trentina pu\u00f2 dichiarare la propria appartenenza a una delle minoranze storiche.\nI ladini della Val di Fassa sono la minoranza riconosciuta pi\u00f9 numerosa, seguita dalle comunit\u00e0 germanofone dei M\u00f2cheni e dei Cimbri.\nLa minoranza non riconosciuta pi\u00f9 consistente \u00e8 quella della Val di Non e Val di Sole. Nel censimento del 2011 infatti pi\u00f9 di nonesi e solandri si sono autodichiarati di lingua ladina, superando numericamente i ladini fassani. L'appartenenza degli idiomi noneso e solandro al gruppo linguistico retoromanzo rimane oggetto di dibattito linguistico e politico.\nNelle scuole trentine vengono insegnati sin dalla scuola primaria il tedesco e l'inglese.\nStemma e gonfalone.\nLo stemma ufficiale della Provincia raffigura l'aquila fiammeggiante di San Venceslao, antico simbolo donato dal Re di Boemia Giovanni I al vescovo trentino Niccol\u00f2 da Bruna come stendardo ufficiale del piccolo esercito del Principato vescovile di Trento nel 1339.\nIn base allo statuto di autonomia della Regione Autonoma Trentino-Alto Adige entrato in vigore nel 1972 (art.3), la Provincia Autonoma di Trento ha anche un gonfalone ufficiale, uguale alla bandiera ma pi\u00f9 stretto e pi\u00f9 lungo, esposta nei locali pubblici accanto alla bandiera italiana e a quella europea (esso sostituisce la bandiera regionale del Trentino-Alto Adige, usata raramente).\nLa bandiera \u00e8 composta da tre strisce orizzontali della stessa dimensione (drappo \"interzato in fascia\"), le due pi\u00f9 esterne porpora e la centrale bianca, con al centro lo stemma.\nAmministrazione.\nL'autonomia provinciale.\nL'autonomia del Trentino si fonda sulle modifiche allo Statuto di Autonomia della Regione Trentino-Alto Adige varate nel 1972, come aggiornamento del precedente accordo del 1946 Accordo De Gasperi-Gruber: mentre tutte le altre province italiane hanno mere funzioni amministrative, la provincia autonoma di Trento (con quella di Bolzano) ha potere legislativo in molte materie normalmente di competenza statale o regionale.\nL'origine dell'autonomia trentina (e similmente quella Sudtirolese-Altoatesina) ha per\u00f2 origini molto antiche e la si pu\u00f2 far risalire al 1027, quando venne istituito il Principato vescovile di Trento, entit\u00e0 sottoposta al Sacro Romano Impero ma di fatto dotata di capacit\u00e0 politico-amministrative proprie. Le fondamenta dell'autonomia trentina si basano su modalit\u00e0 e abitudini all'autogoverno piuttosto antiche, le Regole, le Magnifiche comunit\u00e0, ne sono un esempio. Dal 1027 alla fine della Prima guerra mondiale il Trentino (seppur in maniera pi\u00f9 o meno marcata) ha mantenuto il suo status di territorio autonomo (nella seconda met\u00e0 del secolo XIX fu comunque chiesta un potenziamento dell'autonomia al governo di Vienna). Solo con l'annessione al Regno d'Italia e l'avvento del regime fascista, l'autonomia venne cancellata, per poi essere ripristinata dopo la fine della seconda guerra mondiale .\nParticolarmente importanti sono le deleghe in materia di sanit\u00e0, scuola, formazione, lavoro, trasporti e viabilit\u00e0. Il finanziamento della provincia deriva dalla trattenuta del 90% delle imposte sui redditi raccolti nel territorio provinciale e da una quota su altri tipi di imposte statali (IVA, tassa di successione). Restano a carico dello Stato funzioni come esercito, contributi alla Unione Europea, ambasciate e consolati all'estero, pubblica sicurezza, magistratura e carceri.\nGrazie alle notevoli risorse a disposizione, la provincia ha potuto dare sostegno pubblico all'economia, dall'agricoltura al turismo al terziario alla cultura (universit\u00e0) alla cura del territorio (strade, regimentazione delle acque), con un rilevante aumento del reddito. Ne deriva che una parte rilevante della popolazione attiva \u00e8 impiegata nella pubblica amministrazione e negli enti pubblici.\nViste le maggiori disponibilit\u00e0 finanziarie rispetto alle confinanti regioni a statuto ordinario, sono diversi i progetti di aggregazione di comuni del Veneto e della Lombardia al Trentino. Soprattutto numerosi comuni veneti di confine hanno indetto dei referendum, nella grande maggioranza dei casi ad esito positivo, per richiedere formalmente l'aggregazione al Trentino (richieste su cui il Trentino si \u00e8 espresso negativamente). Lo Stato italiano ha preso atto dell'iniziativa istituendo con legge statale 23.12.2009 n. 191 (Legge finanziaria 2010) un apposito \"Fondo di perequazione e solidariet\u00e0 per i territori dei Comuni appartenenti alle province di Regioni a Statuto ordinario confinanti con le province di Trento e Bolzano\".\n\u00c8 inoltre in corso la procedura costituzionale per il ricongiungimento dei comuni di Pedemonte (VI), Magasa e Valvestino (BS), scorporati dalla provincia di Trento nel periodo fascista senza sentire le popolazioni, rimasti dipendenti dal Trentino per le competenze degli uffici giudiziari e di pubblicit\u00e0 immobiliare (Libri Fondiari e Catasto). Le popolazioni interessate si sono gi\u00e0 espresse a favore del passaggio alla provincia autonoma di Trento per via referendaria, cos\u00ec come si sono espressi in senso favorevole sia la Provincia autonoma di Trento, la Regione Trentino-Alto Adige, la Regione Lombardia e la Regione Veneto, mentre uguale parere favorevole alla ricongiunzione o al trasferimento non hanno trovato da parte della Regione Trentino-Alto Adige numerosi altri comuni del Veneto, nonostante il parere positivo delle relative popolazioni in via referendaria e l'espresso assenso della Regione Veneto.\nConsiglio provinciale.\nLa funzione legislativa spetta al Consiglio provinciale, formato da 35 membri (34 pi\u00f9 il presidente della provincia), di cui 1 spettante alla minoranza ladina. L'elezione del Consiglio provinciale avviene con sistema proporzionale e con premio di maggioranza. Il Consiglio della Provincia Autonoma di Trento unito al Consiglio della Provincia Autonoma di Bolzano forma il Consiglio Regionale del Trentino-Alto Adige. I consiglieri provinciali sono dunque anche consiglieri regionali.\nGruppi consiliari.\nLe elezioni provinciali del 21 ottobre 2018 hanno determinato la vittoria di una coalizione di centrodestra (46,73%). I tredici gruppi consiliari sono cos\u00ec suddivisi:\nGiunta provinciale.\nLa funzione esecutiva spetta alla Giunta provinciale, composta dal presidente e da otto assessori, scelti dal presidente fra i consiglieri eletti. Il presidente della Giunta pu\u00f2 inoltre nominare personalit\u00e0 non elette in consiglio come assessori esterni.\nIl Presidente della Provincia assume inoltre nel corso della legislatura, a rotazione con il collega altoatesino, il ruolo di Presidente del Trentino-Alto Adige.\nLa suddivisione amministrativa.\nComunit\u00e0 comprensoriali (1973 - 2007).\nL'unit\u00e0 amministrativa dei comprensori fu istituita dalla giunta di Bruno Kessler negli anni settanta, al fine di garantire una maggiore efficienza nell'amministrazione del territorio provinciale, frazionato in 210 comuni, a volte di piccole o piccolissime dimensioni. Non sempre i confini dei comprensori rispettavano una tradizione di collaborazione fra comunit\u00e0 vicine e infatti si sono rivelati spesso strumenti poco efficaci, tranne nei casi in cui includessero una comunit\u00e0 di valle ben definita (Val di Fiemme, Primiero, Val di Sole, Val di Fassa). Inoltre la giunta comprensoriale non era eletta direttamente, ma nominata dalle giunte dei diversi comuni.\nComunit\u00e0 di valle.\nNel 2006 \u00e8 stata approvata una riforma che prevede l'istituzione di un consiglio delle autonomie e il passaggio all'istituto giuridico delle comunit\u00e0 di valle, pi\u00f9 omogenee rispetto ai comprensori.\nLe nuove comunit\u00e0 di valle hanno pi\u00f9 poteri rispetto ai vecchi comprensori: la Provincia infatti ha devoluto ad esse la competenza in diverse materie come le infrastrutture d'interesse locale, determinati servizi pubblici, urbanistica, assistenza ed edilizia scolastica, distribuzione dell'energia, trasporto locale, servizi socio-assistenziali, gestione del ciclo dell'acqua e dei rifiuti.\nRispetto ai vecchi comprensori, le variazioni territoriali pi\u00f9 significative sono l'istituzione di enti autonomi per comunit\u00e0 unite da vincoli storici e geografici come la Val di Cembra, la Valle dei Laghi, l'Altopiano di Folgaria, Lavarone e Luserna, l'Altopiano della Paganella e la Piana Rotaliana, prima parte di comprensori pi\u00f9 ampi.\nProtezione Civile della Provincia autonoma di Trento.\nLa Provincia autonoma di Trento ha competenza primaria (esclusiva) in materia di protezione civile, ai sensi dell'art. 8 dello Statuto Speciale di Autonomia, approvato con D.P.R. 31.8.1972, n. 670.\nIl Presidente della Provincia automa di Trento promuove e coordina l'attuazione sull'intero territorio provinciale delle politiche della protezione civile e la conformazione alle linee strategiche determinate dalla Giunta provinciale. Il Presidente si avvale in via ordinaria del Dipartimento Protezione civile della Provincia autonoma, al quale spetta il coordinamento della protezione civile e dei servizi antincendi.\nPer protezione civile si intende l'insieme integrato delle funzioni, dei compiti, delle attivit\u00e0 e degli interventi riconducibili alle materie di competenza della Provincia autonoma di Trento preordinati a garantire l'incolumit\u00e0 delle persone e l'integrit\u00e0 dei beni e dell'ambiente rispetto al verificarsi delle calamit\u00e0 e degli eventi eccezionali definiti dall'articolo 2; costituiscono la funzione di protezione civile la previsione, la prevenzione, la protezione e la gestione dell'emergenza;\nPer servizi antincendi si intende l'insieme delle funzioni, dei compiti, delle attivit\u00e0 e degli interventi che, nell'ambito della protezione civile e della gestione dell'emergenza, sono preordinati alla prevenzione degli incendi e al soccorso pubblico, compresa l'estinzione degli incendi.\nDal 18 settembre 2020 il Dipartimento \u00e8 stato denominato \"Dipartimento Protezione civile, foreste e fauna\" a seguito dell'assunzione delle competenze del Corpo forestale provinciale della Provincia autonoma di Trento.\nNormativa di riferimento.\nLe attivit\u00e0 della protezione civile della Provincia autonoma di Trento sono disciplinate dalla legge provinciale 1 luglio 2011, n. 9 (Disciplina delle attivit\u00e0 di protezione civile in provincia di Trento), che ha sostanzialmente sostituito la legge provinciale 10 gennaio 1992, n. 2 (Organizzazione degli interventi della Provincia in materia di protezione civile).\nStrutture operative della Protezione civile del Trentino.\nCostituiscono Strutture operative della protezione civile:\na) il Dipartimento competente in materia di protezione civile e le sue Strutture organizzative che operano nello stesso ambito:\n- Servizio Prevenzione rischi e CUE;\n- Servizio Geologico;\n- Servizio Antincendi e protezione civile;\n- Servizio Bacini montani;- Servizio Foreste;\n- Servizio Faunistico.\nb) il Corpo permanente dei Vigili del fuoco della Provincia autonoma di Trento;\nc) i Corpi dei Vigili del fuoco volontari;\nd) le Unioni distrettuali e la Federazione provinciale dei Corpi dei Vigili del fuoco volontari;\ne) il Corpo forestale della Provincia autonoma di Trento;\nf) le Strutture dell'Azienda provinciale per i servizi sanitari competenti per gli aspetti attinenti all'igiene, la sanit\u00e0 pubblica e il soccorso sanitario;g) il Servizio provinciale del Trentino del corpo nazionale soccorso alpino e speleologico;\nh) le Strutture operative della Croce rossa italiana del Trentino;\ni) le Organizzazioni di volontariato convenzionate con la Provincia:\n- Scuola Provinciale Cani da Ricerca e Catastrofe Onlus;\n- Nu.Vol.A. - Protezione civile Ana Trento;\n- Psicologi per i popoli del Trentino OdV;\nj) le Strutture organizzative locali di protezione civile, la Polizia locale e le Commissioni locali valanghe.\nI numeri di Protezione civile del Trentino.\nProtezione civile del Trentino consta (al 28.12.2021) di 12125 unit\u00e0 di cui 952 dipendenti del Dipartimento Protezione civile, foreste e fauna della Provincia autonoma di Trento e 11173 Volontari (compresi 1500 Allievi dei VVF Volontari).\nAi 952 dipendenti si pu\u00f2 aggiungere, a seconda del tipo di evento, il personale di altri Servizi della Provincia autonoma di Trento, che concorre nel contrasto dell\u2019emergenza sotto il coordinamento del Dirigente Generale il Dipartimento Protezione civile. Tale personale (per circa 400 unit\u00e0) appartiene al Dipartimento Territorio (Ag. per l\u2019Ambiente, ecc.) ed al Dipartimento Infrastrutture (Serv. Gestione strade, Serv. Edilizia, Ag. Depurazione, ecc.).\nIl rapporto tra Volontariato di protezione civile ed abitanti del Trentino \u00e8 di 1 Volontario di protezione civile ogni 49 abitanti.\nMissioni al di fuori del territorio provinciale.\nProtezione civile del Trentino ha operato al di fuori del territorio provinciale nei seguenti territori (clicca: mappa):\n- 1980. Sisma Basilicata: interventi a Balvano;\n- 1992. Alluvione in Val Trompia;\n- 1994. Alluvione in Piemonte: interventi a Cannelli;\n- 1997. Sisma in Umbria: interventi a Valtopina, Giove, Casa Tommaso e Colfiorito;\n- 1997. Emergenza umanitaria Macedonia - Kosovo: interventi a Skopje e Peja Pec;\n- 1999. Emergenza umanitaria in Kosovo: interventi a Peja Pec;\n- 1999. Emergenza umanitaria Albania: interventi a Valona e a Kavaj\u00eb;\n- 2000. Roma: giornata mondiale della giovent\u00f9;\n- 2000. Alluvione in Valle d'Aosta: interventi a Cogne;\n- 2000. Alluvione in Piemonte: interventi a Trino Vecellese;\n- 2002. Sisma in Sicilia: interventi a Madonna della Tenda di Cristo (Acireale);\n- 2002. Sisma in Molise: interventi a Macchia Valforte e a Sant'Elia Pianisi,\n- 2003: Sisma in Iran: ricerca dispersi;\n- 2003. Sisma in Algeria: ricerca dispersi;\n- 2004. Sisma a Sal\u00f2: interventi a Sal\u00f2, Vobarno, Pompegnino e Ro\u00e8 Volciano;\n- 2004. Campagna AIB Sardegna: Lu Statiali in Gaddhura;\n- 2004. Tsunami in Sri Lanka: interventi a Koddaikkaller;\n- 2005. Emergenza neve Marche: interventi a Macerata;\n- 2005. Campagna AIB a San Remo;\n- 2005. Sardegna: servizio sanitario all'Arcipelago della Maddalena;\n- 2006. Ricerca disperso a Limone (BS);\n- 2007. Campagna AIB Sicilia: interventi presso la riserva dello Zingaro;\n- 2007. Campagna AIB Abruzzo: parco del Gran Sasso;\n- 2009. Ricerca disperso a Limone (BS);\n- 2009. Sisma de L'Aquila: interventi a L'Aquila, Paganica, San Demetrio N\u00e9 Vestini, Bazzano, Tione degli Abruzzi, Coppito, Cansatessa, Collemaggio, Onna, Villa Sant'Angelo e Stiffe;\n- 2010. Campagna AIB in Libano;\n- 2011. Alluvione in Liguria: interventi a Brugnato e Rocchetta di Vara;\n- 2012. Emergenza neve Emilia-Romagna: interventi a San Leo, Torriana, Novafeltria, Maiolo, Sant'Agata Feltria, Pennabilli, Casteldelci, Mercato Saraceno, Sarsina, Bagno di Romagna e Morciano di Romagna;\n- 2012. Emergenza neve Marche: interventi a Urbania;\n- 2012. Sisma Emilia: interventi a San Felice sul Panaro, San Biagio, Concordia sul Secchia, Di.Coma.C. Bologna;\n- 2012. Emergenza neve Abruzzo; interventi a Villetta Barrea, Scanno e Lama dei Peligni;\n- 2012. Emergenza neve Molise: interventi a Roccamandolfi, Campiello Matese e Campochiaro;\n- 2013. Emergenza umanitaria Siria: interventi a Azraq;\n- 2014. Emergenza neve nel Bellunese: interventi a Cencenighe Agordino, Rocca Pietore, Arabba, Comunit\u00e0 Montana Valle del Boite;\n- 2014. Alluvione a Bijeljina (Bosnia ed Erzegovina);\n- 2014. Alluvione in Liguria: interventi a Chiavari e San Colombano Certenoli;\n- 2016. Sisma in Centro Italia: interventi a Amatrice, Retrosi, Castelsantangelo sul Nera, Camerino, Di.Coma.C. a Rieti;\n- 2017. Sisma in Centro Italia: interventi a Monte San Martino, Penna San Giovanni, Serravalle di Chienti e Camerino;\n- 2017. Emergenza neve in Centro Italia: interventi a Teramo, Valle Castellana; Castello Bonifaci, diga di Talvacchia, Ceppo, Basciano,\nAquilano, Castel Castagna, Bisenti, Farindola, Rigopiano, Atri, San Donato, Villa Ruzzi, Ronzano, Accumoli;\n- 2017. Sisma Isola d'Ischia;\n- 2017. Alluvione in Emilia: interventi a Brescello e Lentigione;\n- 2018. Sisma in Centro Italia: interventi a Visso;\n- 2019. Esercitazione in Campania: Campi Flegrei - Di.Coma.C. Caserta;\n- 2020. Nubifragio a Verona: interventi in citt\u00e0;\n- 2020. Emergenza Covid-19: allestimento ospedale da campo a Torino\n- 2021. Emergenza neve nel Bellunese: interventi a Santo Stefano e Cibiana di Cadore;\n- 2021. Emergenza neve in Toscana: previsione valanghe\n- 2021. Emergenza antincendio boschivo in Sicilia (province di Messina e Palermo).\nLa comunicazione social di Protezione civile del Trentino.\nProtezione civile del Trentino utilizza i seguenti social per comunicare le allerte e le proprie attivit\u00e0:\n- facebook: https://www.facebook.com/dpc.pat;\n-\u00a0twitter: https://twitter.com/dpcpat1 ; \u00b7\n- instagram: https://www.instagram.com/protezione_civile_trentino;\n- telegram (canale pubblico): https://t.me/dpcpat1\nVigili del Fuoco Volontari.\nIn provincia di Trento (come anche in provincia di Bolzano) sono presenti in ogni comune i Vigili del Fuoco volontari. Essi, in alcuni comuni, sono presenti da pi\u00f9 di cento anni e, grazie alla L.R. del 20 agosto 1954 n. 24 ogni comune del Trentino-Alto Adige deve \"dotarsi\" di uno o pi\u00f9 Corpi di Vigili del Fuoco volontari.\nIn Trentino esistono 239 Corpi di Vigili del Fuoco volontari distribuiti sui 210 comuni (solo il comune di Trento ha 13 Corpi VV.F. Volontari). I Volontari, come dice la parola stessa, prestano la loro opera gratuitamente; i comuni sono tenuti solamente ad acquistare (anche con contributi da parte della Provincia) gli equipaggiamenti e le attrezzature necessari ai Vigili del Fuoco per svolgere i loro compiti.\nGrazie alla presenza capillare dei Vigili del Fuoco in Trentino passano pochi minuti dalla richiesta di soccorso all'arrivo delle squadre sul posto.\nI Vigili del Fuoco Volontari sono raggruppati in 13 distretti e fanno parte della Federazione dei Vigili del Fuoco Volontari della Provincia Autonoma di Trento."}
{"id": "17421", "revid": "1931557", "url": "https://it.wikipedia.org/wiki?curid=17421", "title": "Provincia autonoma di Bolzano", "text": "La provincia autonoma di Bolzano\u00a0\u2013 Alto Adige (\"Autonome Provinz Bozen\u00a0\u2013 S\u00fcdtirol\" in tedesco; \"provinzia Autonoma de Balsan/Bulsan\u00a0\u2013 S\u00fcdtirol\" in ladino) \u00e8 la pi\u00f9 settentrionale delle province della regione Trentino-Alto Adige e d'Italia, con abitanti e una superficie di , la seconda provincia pi\u00f9 estesa d'Italia dopo la provincia di Sassari. \nAssieme alla provincia autonoma di Trento e al Tirolo, costituisce l'Euroregione Tirolo-Alto Adige-Trentino, corrispondente (con buona approssimazione) al territorio della regione storica del Tirolo, a cui \u00e8 legato da motivi linguistici e culturali; inoltre, unitamente al Veneto e al Friuli-Venezia Giulia, appartiene alla macro-area geografica del Triveneto.\nToponomastica.\nLa denominazione riportata nello statuto di Autonomia del 1972 (legge costituzionale dello Stato) e nelle successive norme statali di attuazione \u00e8 quella di \"provincia di Bolzano\" o di \"provincia autonoma di Bolzano\", accompagnata dall'omologa traduzione ufficiale in tedesco (\"Provinz Bozen\" o \"Autonome Provinz Bozen\"). L'articolo 116 della Costituzione della Repubblica Italiana a partire dalla riforma costituzionale del 2001 riporta la dicitura Alto Adige/S\u00fcdtirol: \"La Regione Trentino-Alto Adige/S\u00fcdtirol \u00e8 costituita dalle Province autonome di Trento e di Bolzano\".\nL'ente pertanto utilizza in tutti i suoi atti la doppia denominazione \"Provincia Autonoma di Bolzano\u00a0\u2013 Alto Adige\" (ufficialmente tradotta in tedesco nella forma \"Autonome Provinz Bozen\u00a0\u2013 S\u00fcdtirol\"). Gli abitanti della provincia sono generalmente detti altoatesini. Si pu\u00f2 tuttavia constatare anche in italiano l'utilizzo delle denominazioni \"Sud Tirolo\", \"Sudtirolo\" o \"Tirolo del sud\" per la provincia di Bolzano e \"sudtirolesi\" per i suoi abitanti di lingua tedesca o ladina.\nLa forma ladina non \u00e8 riportata nello statuto di autonomia o in altre leggi dello Stato, ma negli atti provinciali viene abitualmente resa come \"Provinzia Autonoma de Balsan\u00a0\u2013 S\u00fcdtirol\" (nella variante badioto-marebbana) oppure \"Provinzia Autonoma de Bulsan\u00a0\u2013 S\u00fcdtirol\" (nella variante gardenese).\nDurante la dominazione asburgica il territorio dell'odierna provincia di Bolzano era anche conosciuto come \"Mitteltirol\", cio\u00e8 Tirolo centrale, mentre con \"S\u00fcdtirol\" (Tirolo meridionale) spesso si designava l'odierno Trentino o l'intera parte meridionale del Tirolo (essenzialmente il Trentino-Alto Adige), ove si differenziava fra il Tirolo meridionale italiano (\"italienisches S\u00fcdtirol\", \"Welschs\u00fcdtirol\" o \"Welschtirol\", il Trentino) e tedesco (\"Deutschs\u00fcdtirol\", l'odierno Alto Adige). L'uso del termine \"S\u00fcdtirol\" per indicare il territorio fra Brennero e Salorno sarebbe pertanto, secondo alcuni autori, ingiustificato. In ogni caso, nel Patto di Londra del 1915, si parl\u00f2 nell'art. 4 espressamente del \"Trentino\" e del \"Tirolo cisalpino\" (a sud del Brennero) in modo separato.\nAnche in altre lingue l'uso storico non sempre corrisponde con quello attuale. In fonti di lingua inglese \"South Tyrol\" (anche \"South Tirol\") si estende oltre la provincia di Bolzano odierna. In fonti di lingua francese \"Sud-Tyrol\" indica (anche) il Trentino.\nSecondo lo statuto di Autonomia la toponomastica deve essere bilingue. I toponimi italiani dell'Alto Adige sono stati raccolti, e in gran parte coniati, da Ettore Tolomei nel prontuario dei nomi locali dell'Alto Adige e vengono affiancati ufficialmente dai corrispettivi toponimi tedeschi e ladini. Soprattutto nella cartellonistica di montagna vengono invece spesso omesse le indicazioni in italiano. L'amministrazione di alcuni comuni a maggioranza di lingua tedesca ha inoltre disposto che il toponimo Alto Adige, ufficiale anche al tempo del Regno d'Italia napoleonico (per indicare la suddivisione amministrativa detta Dipartimento dell'Alto Adige, gravitante per\u00f2 pi\u00f9 sul Trentino), non venga pi\u00f9 usato negli atti pubblici.\nAbbreviazione St. (Sankt).\nI comuni o le frazioni dell'Alto Adige che portano il nome di un santo hanno, nel corrispondente in lingua tedesca, l'abbreviazione St. che corrisponde a \"Sankt\" (ad esempio Sankt Christina in Gr\u00f6den).\nGeografia fisica.\nMorfologia.\nConfini.\nLa provincia di Bolzano confina a nord e a est con l'Austria (Tirolo e Salisburghese), a ovest con la Svizzera (Canton Grigioni), a sud-est con il Veneto (provincia di Belluno), a sud con la provincia autonoma di Trento (Trentino) e a sud-ovest (presso il passo dello Stelvio) con la Lombardia (provincia di Sondrio). La provincia comprende innumerevoli valli, passi, fiumi e laghi che circondano l'intero territorio altoatesino. La Valle Aurina \u00e8 la valle pi\u00f9 a nord di tutta l'Italia e Predoi il comune pi\u00f9 a settentrione, situato nella parte pi\u00f9 interna della valle, sotto la Vetta d'Italia, al confine con l'Austria.\nMonti.\nL'Alto Adige \u00e8 completamente montuoso. Sul suo territorio si elevano le Alpi Centrali, a cui appartiene l'Ortles, il monte pi\u00f9 alto della provincia autonoma di Bolzano (nonch\u00e9 dell'intera regione Trentino-Alto Adige) con i suoi , e le Alpi Orientali. Tra i principali rilievi si contano anche la Palla Bianca, il Similaun, la Cima Altissima, il Gran Pilastro.\nAppartiene all'Alto Adige anche una parte delle Dolomiti, dichiarate patrimonio dell'umanit\u00e0 nel 2009. Tra i rilievi dolomitici si annoverano le Dolomiti di Sesto con la Punta Tre Scarperi, la Croda dei Baranci, e le Tre Cime di Lavaredo, le Dolomiti di Gardena (Sassolungo, Sassopiatto, Sella, Piz Bo\u00e8) e gli altri rilievi dolomitici come Plan de Corones, Latemar, Plose, Catinaccio, Sciliar.\nValli.\nLa val d'Adige identifica il tratto della valle percorsa dal fiume Adige che va da Merano a Rovereto, in Trentino. La val d'Adige \u00e8 l'area pi\u00f9 densamente popolata della provincia, sorgendovi l'area metropolitana di Bolzano. Segue un elenco delle principali valli e loro tributarie.\nPassi.\nIl Passo del Brennero rappresenta il principale valico di frontiera fra l'Italia e l'Austria. Si pone sullo spartiacque fra i bacini del Mare Adriatico e del Mar Nero. Sul lato italiano vi discende la valle dell'Isarco, su quello austriaco il fiume Sill.\nTra gli altri numerosi valichi alpini si ricordano: Passo Gardena, Passo Nigra, Passo Sella, Passo Stalle, Passo del Rombo, Passo della Mendola, Passo delle Erbe, Passo delle Palade, Passo dello Stelvio, Passo di Campolongo, Passo di Costalunga, Passo di Monte Croce di Comelico, Passo di Monte Giovo, Passo di Pampeago, Passo di Pennes, Passo di Resia, Passo di Valparola, Passo San Lugano.\nIdrografia.\nFiumi.\nIl territorio altoatesino \u00e8 caratterizzato essenzialmente dall'alto bacino del fiume Adige - il secondo fiume italiano dopo il Po - situato a Nord della stretta di Salorno. Gli affluenti pi\u00f9 importanti sono l'Isarco, il Talvera, la Rienza, il Passirio e il Rio Ram, le cui sorgenti si trovano in Svizzera. In Alto Adige sono altres\u00ec situate le fonti della Drava, che in seguito si sviluppa nell'Europa centro-orientale e confluisce nel Danubio.\nLaghi.\nNella provincia di Bolzano vi sono 176 bacini d'acqua naturali con lunghezza maggiore o uguale a 100 metri. Gran parte di tali bacini si trova a quote superiori ai . I laghi naturali con una superficie maggiore di cinque ettari sono 13: di questi solo tre, il lago di Caldaro (il pi\u00f9 esteso lago naturale dell'Alto Adige) e i due laghi di Monticolo, sono situati al di sotto dei .\nTra gli altri principali laghi naturali si contano il lago di Anterselva, lago di Braies, il lago di Carezza, il lago di Costalovara, il lago di Dobbiaco, il lago di Favogna, il lago di Fi\u00e8, il Lago di Santa Maria, il lago di San Valentino alla Muta, il lago di Landro e il lago di Varna.\nVi sono anche laghi artificiali, alcuni dei quali di dimensione ragguardevole. Tra i principali ricordiamo il lago di Resia (in assoluto il lago pi\u00f9 grande della provincia), il lago di Zoccolo, il lago di Fortezza, il lago di Rio di Pusteria e il lago di Valdaora.\nCascate.\nTerra di Alpi e Dolomiti, ricca di corsi d'acqua, l'Alto Adige pu\u00f2 vantare numerose cascate. Tra le pi\u00f9 belle si annoverano: le cascate di Stanghe, a Racines, nei pressi di Vipiteno, le cascate di Riva, a Campo Tures in valle Aurina, la cascata di Parcines, a Parcines in Val Venosta, la pi\u00f9 alta dell'Alto Adige.\nNatura.\nParchi naturali.\nRientra in territorio altoatesino una parte significativa del parco nazionale dello Stelvio, istituito nel 1935 allo scopo di tutelare la flora, la fauna e le bellezze del paesaggio del gruppo Ortles-Cevedale e di promuovere lo sviluppo di un turismo sostenibile nelle vallate alpine dell'Alto Adige.\nTra i parchi della provincia si contano anche il parco naturale Tre Cime, parco naturale Fanes - Sennes - Braies, parco naturale Gruppo di Tessa, parco naturale Monte Corno, parco naturale Puez-Odle, parco naturale dello Sciliar-Catinaccio, parco naturale Vedrette di Ries-Aurina. In totale sono otto i parchi naturali presenti in Alto Adige\nMonumenti naturali.\nParticolari monumenti naturali che si trovano in Alto Adige sono le piramidi di terra, tra cui le piramidi di Plata e le piramidi di Renon.\nIl \"Bletterbach\" \u00e8 un canyon ai piedi del Corno Bianco e la gola \"Rastenbachklamm\" si trova in Oltradige.\nStoria.\nEpoca preromana.\nI rinvenimenti archeologici dimostrano la presenza dell'uomo nelle valli dell'odierno Alto Adige dopo la fine dell'ultima glaciazione, intorno al 12000 a.C. Reperti provenienti dall'Alpe di Siusi sono databili al paleolitico inferiore.\nLa celebre mummia del Similaun, nota anche come \"\u00d6tzi\", avrebbe un'et\u00e0 di circa anni. Questo la pone nell'et\u00e0 del rame, momento di transizione tra il neolitico e l'et\u00e0 del bronzo.\nAppartiene alla tarda et\u00e0 del bronzo e alla prima et\u00e0 del ferro la cultura di Luco-Meluno, che prende il nome da due importanti siti archeologici presso Bressanone.\nIntorno al 500 a.C. si svilupp\u00f2 la cultura di Fritzens-Sanzeno, conosciuta anche come la cultura dei Reti, popolazione di probabile etnia etrusca.\nEpoca romana.\nNel 16 a.C. e 15 a.C., i Romani sotto Druso e Tiberio occuparono il territorio alpino, spingendosi fino alle rive del Danubio. La parte settentrionale dell'odierno Alto Adige venne divisa fra le due province Rezia (\"Raetia prima\" e \"Raetia secunda\") e Norico (\"Noricum\"), mentre quella meridionale che includeva la Val d'Adige fino all'altezza di Merano venne inclusa nella \"Regio X Venetia et Histria\".\nIl periodo romano si protrasse per cinque secoli e lasci\u00f2 profonde tracce nella regione che fu fortemente latinizzata. Le popolazioni autoctone svilupparono una parlata neolatina nella quale si fuse il sostrato retico-celtico, il cosiddetto retoromanzo.\nDopo l'anno 400 d.C., nella tarda romanit\u00e0, si diffuse il cristianesimo, influenzando in misura crescente la vita pubblica e privata.\nEpoca germanica.\nCon la caduta dell'Impero romano d'Occidente nel 476 d.C., popolazioni barbariche di origine germanica invasero la regione che fu inclusa nel Regno di Odoacre e successivamente nel Regno degli Ostrogoti (493-553). Dopo la caduta del regno ostrogoto fu la volta dei Longobardi, che annetterono al loro regno la regione. I Baiuvari e i Franchi, questi ultimi favoriti dagli alleati Longobardi, penetrarono a pi\u00f9 riprese in Val Venosta e Val Pusteria. Nel 774 d.C. Carlo Magno sconfisse i Longobardi a Pavia e conquist\u00f2 il regno longobardo d'Italia.\nIl territorio della provincia pass\u00f2 dunque sotto l'Impero Carolingio, seguendone le vicende e divenne quindi parte del Sacro Romano Impero (dal 1512 Sacro Romano Impero della Nazione Germanica). Fu l'imperatore del Sacro Romano Impero Corrado II a concedere ai vescovi di Trento e Bressanone il potere temporale sulle rispettive diocesi nel 1027. I principati vescovili di Trento e Bressanone sopravvissero fino alla secolarizzazione napoleonica del 1803.\nNel corso del XII secolo inizi\u00f2 l'ascesa delle casate nobiliari a scapito del potere dei due principi vescovi. Riuscirono a imporsi i conti di Tirolo, una casata che prese il nome dall'omonimo castello presso Merano. Fu Mainardo II a dare alla regione del Tirolo i confini che poi, con minimi ampliamenti, restarono immutati fino al 1918. Nel 1363 Margherita di Tirolo fu costretta in seguito a pressioni politiche a cedere la contea del Tirolo al duca d'Austria Rodolfo IV d'Asburgo. Iniziava l'epoca asburgica, interrotta dalle guerre napoleoniche.\nEpoca napoleonica e Restaurazione.\nNel 1805, dopo la disfatta asburgica per opera di Napoleone, il Trattato di Presburgo assegn\u00f2 la Contea del Tirolo alla Baviera, alleata della Francia. Il successivo Trattato di Parigi del 28 febbraio 1810 sanc\u00ec il passaggio di parti dell'odierna provincia di Bolzano al Regno d'Italia napoleonico: la citt\u00e0 di Bolzano, l'Oltradige-Bassa Atesina, una parte rilevante del Salto-Sciliar e una piccola parte del Burgraviato (in particolare l'Alta Val di Non tedesca) furono incorporati nel dipartimento dell'Alto Adige, che comprendeva principalmente gran parte dell'odierno Trentino; le valli dolomitiche intorno a Dobbiaco furono riunite nel Dipartimento della Piave. L'epoca napoleonica venne segnata anche dalle insurrezioni capeggiate da Andreas Hofer. In seguito alla Restaurazione il Regno d'Italia venne dissolto e il territorio dell'odierna provincia pass\u00f2 all'impero austriaco (1814) in seguito all'impero austro-ungarico (1867).\nRegno d'Italia.\nL'Impero asburgico, che in seguito alla Restaurazione divenne la potenza egemone nella penisola italiana, fu un potente avversario del Risorgimento. Ci\u00f2 non riusc\u00ec a impedire la nascita del Regno d'Italia, che fu proclamato nel 1861. Nel neonato stato italiano il processo di unificazione non fu considerato completo, poich\u00e9 molti territori abitati da comunit\u00e0 italiane restavano sotto controllo austriaco e si consolid\u00f2 di conseguenza l'irredentismo, che coinvolse la borghesia del Trentino, mentre era irrilevante nell'odierno Alto Adige, anche se in base al censimento austriaco del 1910 una esigua minoranza della popolazione si dichiarava italofona, mentre il 90% risultava germanofono. L'irredentismo nel Regno d'Italia rispetto all'Alto Adige, propagato solamente da alcuni gruppi e avversato da altri, trovava il suo fondamento nel principio della frontiera naturale, rientrando il territorio nelle frontiere geografiche della penisola italiana ed essendo il confine del Brennero militarmente rilevante.\nNel 1914, all'inizio della prima guerra mondiale, l'Austria-Ungheria e l'Italia aderivano entrambe alla Triplice alleanza, che era di natura difensiva e non contemplava l'intervento italiano al fianco degli austro-tedeschi (che erano le potenze aggredenti). L'Italia mantenne inizialmente la sua neutralit\u00e0, ma in cambio di concessioni territoriali comprendenti anche l'Alto Adige in base ai termini del trattato segreto di Londra, stipulato nell'aprile 1915, dichiar\u00f2 guerra all'Austria-Ungheria.\nIn seguito alla vittoria italiana e allo sfaldamento dell'Impero austro-ungarico il Trattato di Saint-Germain conferm\u00f2, contro le proteste della popolazione locale, il passaggio dell'Alto Adige al Regno d'Italia, il 10 settembre 1919. Dopo aver istituito un governatorato civile, guidato da Luigi Credaro, l'annessione territoriale fu formalizzata nel corso del 1920 dai due parlamenti austriaco e italiano, nonostante una petizione sudtirolese ne chiedesse la revisione. Il 9 maggio 1920 fu organizzata a Merano dal Deutscher Verband una grande manifestazione per l'autonomia del territorio germanofono, evento seguito da ca 15.000 partecipanti che scandirono il \u00abLos von Trient!\u00bb (\u00abVia da Trento\u00bb), rifiutando l'istituzione di una provincia unica per la Venezia Tridentina (la provincia di Trento) e chiedendo un'ampia autonomia per la parte germanofona. Le richieste non furono prese in considerazione dal governo italiano. L'Italia liberale segu\u00ec nei primi anni di governo una politica di integrazione della popolazione germanofona, non dando seguito alle richieste pi\u00f9 oltranziste di un'italianizzazione radicale, voluta invece fortemente da Ettore Tolomei.\nDopo l'avvento del fascismo, la popolazione di lingua tedesca fu sottoposta a un intenso tentativo di snazionalizzazione e italianizzazione. Le scuole di lingua tedesca vennero gradualmente soppresse. La stampa germanofona venne largamente censurata. L'uso dei toponimi tedeschi venne vietato e venne data la possibilit\u00e0 di \"ripristinare\" il cognome italiano (o italianizzare quelli tedeschi) a coloro ne facessero richiesta.\nDal punto di vista amministrativo l'Alto Adige venne in un primo momento accorpato con il Trentino nella Provincia di Trento, al fine di diluire l'influenza dell'elemento linguistico tedesco, ma tale esigenza venne meno quando il regime abol\u00ec la democrazia locale e al contrario emerse la necessit\u00e0 di un controllo pi\u00f9 particolareggiato del territorio. Venne allora istituita la Provincia di Bolzano (1927).\nNel contempo venne promossa la modernizzazione dell'economia altoatesina, con la realizzazione di infrastrutture e la costruzione di impianti idroelettrici per agevolare l'industria pesante installata nella provincia, la cui manovalanza venne reclutata dalle altre regioni italiane.\nIn seguito all'avvicinamento alla Germania nazista furono implementate le opzioni in Alto Adige. Alla popolazione di lingua tedesca fu richiesto di scegliere se diventare cittadini tedeschi e conseguentemente trasferirsi nei territori del Terzo Reich o se rimanere cittadini italiani integrandosi nella cultura italiana e rinunciando a essere riconosciuti come minoranza linguistica. La stragrande maggioranza opt\u00f2 per la Germania, ma solo una parte emigr\u00f2 effettivamente e molti tornarono dopo la seconda guerra mondiale.\nDopo l'armistizio dell'8 settembre 1943 l'Alto Adige venne occupato dalla Germania nazista e, pur facendo formalmente parte della Repubblica Sociale Italiana, venne amministrato dalla Germania in seno alla Zona d'operazioni delle Prealpi. La parentesi nazista venne segnata dallo sterminio della popolazione ebraica, da eccidi nei confronti di militari italiani e da persecuzioni contro gli abitanti di lingua tedesca che non avevano optato per la Germania. La guerra si concluse con 8.000 altoatesini dispersi o morti.\nRepubblica italiana.\nDopo la guerra gli altoatesini di lingua tedesca sperarono nell'unificazione con l'Austria, ma l'accordo De Gasperi-Gruber stabil\u00ec che la provincia rimanesse all'Italia in condizioni di autonomia. Il primo statuto di autonomia del 1948 dava ampie competenze alla regione Trentino-Alto Adige, dove i trentini e gli altoatesini di lingua italiana erano in maggioranza. Lo statuto ripristin\u00f2 l'insegnamento del tedesco e stabil\u00ec la toponomastica bilingue. Fino alla met\u00e0 degli anni cinquanta la Democrazia Cristiana e la S\u00fcdtiroler Volkspartei, il partito di riferimento della popolazione di lingua tedesca, guidato originariamente da membri della Resistenza al nazismo, collaborarono dunque nella gestione dell'ente regionale, che pot\u00e9 svilupparsi anche economicamente.\nVerso la met\u00e0 degli anni cinquanta del Novecento, in seguito al ritorno di molti optanti dalla Germania e alla ricostituzione della Repubblica Austriaca, decisa a sostenere istanze rivendicazioniste, la politica altoatesina si radicalizz\u00f2. La stampa e il clero di lingua tedesca si inserirono nella controversia etnica evocando una \"marcia della morte\" orchestrata dal Governo italiano ai danni della popolazione di lingua tedesca attraverso l'industrializzazione e l'immigrazione da altre regioni d'Italia. .\nLa radicalizzazione port\u00f2 alla nascita di movimenti terroristici: il Gruppo Stieler, autore di diversi danneggiamenti; il Comitato per la liberazione del Sudtirolo, che persegu\u00ec anche una strategia stragista. Il Governo italiano rispose al terrorismo con una massiccia presenza militare in Alto Adige.\nLa questione dell'Alto Adige raggiunse le Nazioni Unite. Dopo anni di discussione nei consessi nazionali e internazionali nel 1972 l'Alto Adige ottenne un'ampia autonomia separata dal Trentino, racchiusa nel Pacchetto per l'Alto Adige e contenuta nel secondo statuto di autonomia del Trentino-Alto Adige, che consegnava la maggioranza politica al gruppo tedesco e istituzionalizzava la separazione etnica attraverso la cosiddetta proporzionale etnica.\nCiononostante, gli attentati terroristici ripresero con forza nella seconda met\u00e0 degli anni settanta del Novecento, per finire solamente alla fine degli anni ottanta. Accanto a gruppi estremistici di lingua tedesca, in particolare Ein Tirol, favorevoli al distacco dallo stato italiano, comparvero anche organizzazioni italiane, come l'Associazione Protezione Italiani e il Movimento Italiano Alto Adige, contrarie ai provvedimenti contenuti nel secondo statuto di autonomia.\nLa pacificazione fu raggiunta sul finire degli anni ottanta del Novecento e ha coinciso con un lungo periodo di prosperit\u00e0 economica, fino allo scoppio della crisi dell'Eurozona. Dopo un passato tormentato l'Alto Adige \u00e8 oggi visto come un esempio di pacifica convivenza fra gruppi etnici.\nSi registrano tuttavia da un lato il disagio della popolazione di lingua italiana, che dagli anni settanta ha visto progressivamente calare la propria consistenza numerica, con la radicalizzazione del voto a favore del Movimento Sociale Italiano - Destra Nazionale negli anni ottanta e successivamente in misura minore di Unitalia; dall'altro lato la crescente insofferenza della popolazione di lingua tedesca con il consolidato successo dei partiti, come i Freiheitlichen, che sostengono l'annessione all'Austria o la creazione di un Alto Adige stato indipendente.\nMonumenti storici.\nL'odierna provincia di Bolzano nel corso della storia \u00e8 passata sotto diverse dominazioni, ciascuna delle quali ha lasciato le proprie tracce. La pi\u00f9 duratura risulta la dominazione asburgica, che dur\u00f2 pi\u00f9 di cinque secoli, prendendo avvio nel 1363 e terminando nel 1918, e segn\u00f2 profondamente sia le popolazioni sia le espressioni storico-artistiche della regione.\nDel periodo medievale sono testimonianza numerosi castelli, tra i quali il pi\u00f9 importante \u00e8 castel Tirolo: dai suoi signori, i conti di Tirolo, ha preso il nome l'intera regione. A castel Roncolo si trovano affreschi di soggetto cavalleresco, castel Coira alloggia un'importante collezione di armature. Sotto l'impero austro-ungarico furono costruiti diversi forti, tra cui il forte di Fortezza.\nOltre a castelli e fortezze nella provincia di Bolzano si trovano innumerevoli chiese, abbazie e monasteri, di stile romanico, gotico e barocco: tra questi l'abbazia di Monte Maria, l'abbazia di Novacella, il monastero di Sabiona, la collegiata di San Candido, il duomo di Bressanone e il duomo di Bolzano.\nDurante il Ventennio furono eretti numerosi monumenti in sintonia con l'iconografia e ideologia del regime fascista, tra essi il Monumento alla Vittoria di Bolzano e il monumento all'Alpino di Brunico.\nSociet\u00e0.\nEvoluzione demografica.\nAlla fine del 2019 si contavano 532\u00a0080 abitanti, di cui 50\u00a0936 stranieri (9,5 %, sopra la media nazionale ma sotto quella dell'Italia settentrionale).\nLe pi\u00f9 grandi comunit\u00e0 di stranieri oltre le persone sono:\nLingue e gruppi linguistici.\nLa provincia autonoma di Bolzano \u00e8 un'area trilingue. Il tedesco e l'italiano sono lingue ufficiali della provincia, a cui si aggiunge il ladino in due valli orientali.\nAl censimento del 2011 gli abitanti di madrelingua tedesca erano il 69,41%. Nella vita privata e pubblica all'interno della componente germanofona predomina un dialetto austrobavarese alpino (il dialetto sudtirolese), caratterizzato da una certa presenza di vocaboli di origine romanza. Il tedesco standard nella sua variante austriaca rimane l'idioma insegnato a scuola, usato nella comunicazione scritta e nelle occasioni ufficiali. Il gruppo tedescofono \u00e8 maggioritario in 102 comuni su 116 (con una punta del 100% a Martello), di questi in ben 77 comuni il gruppo linguistico tedesco costituisce pi\u00f9 del 90% dei residenti.\nSempre al censimento 2011 gli italofoni, sono il 26,06% e sono maggioritari in cinque comuni: Bolzano (73,80%), Laives (71,50%), Bronzolo (62,01%), Salorno (61,85%) e Vadena (61,50%). Il comune di Merano, la seconda citt\u00e0 pi\u00f9 popolosa della provincia, \u00e8 per circa met\u00e0 di madrelingua italiana (49,06%), a Fortezza il 38,51% della cittadinanza appartiene al gruppo italiano e a Bressanone, terzo comune della provincia, gli italofoni sono il 25,84%.\nI madrelingua italiani vengono ricorrentemente definiti \"Walsche\" e la lingua italiana \"Walsch\", entrambi termini che derivano dal germanico antico (\"Walh\", straniero, cfr. Valacchi) e hanno acquisito connotazione negativa.\nGli italofoni, provenienti da regioni diverse, nella vita quotidiana usano per lo pi\u00f9 l'italiano standard, mentre nella Bassa Atesina \u00e8 diffuso anche il dialetto trentino.\nOltre il 4% degli altoatesini \u00e8 di madrelingua ladina dolomitica. I ladinofoni sono concentrati soprattutto nella val Gardena e in val Badia e costituiscono la maggioranza in otto comuni: La Valle (punta del 97,66%), San Martino in Badia, Badia, Marebbe, Santa Cristina Valgardena, Selva di Val Gardena, Ortisei, Corvara in Badia.\nIn occasione del censimento decennale della popolazione, ogni cittadino maggiore di 14 anni \u00e8 chiamato a dichiarare la propria appartenenza a uno dei tre gruppi linguistici. In base ai risultati si procede all'assegnazione dei posti negli impieghi pubblici, delle case popolari, dei contributi per enti e associazioni, secondo il sistema della proporzionale etnica. L'autonomia altoatesina si basa infatti sul principio del separatismo linguistico. Asili, scuole, case di riposo sono distinti per gruppo linguistico. Anche alcune associazioni attirano soci prevalentemente di un solo gruppo linguistico, come il Club Alpino Italiano e l'Alpenverein S\u00fcdtirol, e anche la Caritas intrattiene sezioni separate.\nPer quanto riguarda in particolare la scuola, l'insegnamento viene impartito esclusivamente in lingua italiana o tedesca, secondo l'appartenenza linguistica, da insegnanti di madrelingua. Elemento di attenuazione risulta l'apprendimento dell'altra lingua a partire dalla prima o seconda elementare (a mo' di lingua straniera). A livello della giunta provinciale vi sono due distinti assessorati, uno per l'intendenza scolastica tedesca e uno per quella italiana.\nTra il 1971 e il 2011 il gruppo linguistico italiano, in costante crescita dal primo dopoguerra fino agli anni sessanta, \u00e8 calato da a residenti.\nAi fini della proporzionale etnica, in vigore dal 1981, calcolata invece sui soli cittadini italiani (senza gli altri), i rilevamenti sono stati i seguenti:\nDichiarazioni di aggregazione a un gruppo linguistico:\nUso della lingua tedesca.\nLo statuto del Trentino-Alto Adige sancisce che la \"lingua tedesca \u00e8 parificata a quella italiana\", ma quest'ultima fa testo negli atti aventi carattere legislativo (art. 99).\nI cittadini di lingua tedesca della provincia di Bolzano hanno facolt\u00e0 di usare la loro lingua nei rapporti con gli \"uffici giudiziari\" e con gli organi e uffici della \"pubblica amministrazione\", nonch\u00e9 con i \"concessionari di servizi di pubblico interesse\". Le carte d'identit\u00e0 dei residenti in Alto Adige sono espresse in italiano e tedesco, oltre a essere di colore verde.\nNelle adunanze degli organi collegiali della regione Trentino-Alto Adige, della provincia di Bolzano e degli enti locali \"pu\u00f2 essere usata la lingua italiana o la lingua tedesca\".\nNella \"corrispondenza e nelle comunicazioni orali\" deve essere usata la lingua del richiedente; quando viene avviata d'ufficio, la corrispondenza si svolge nella lingua presunta del cittadino cui \u00e8 destinata.\nLe amministrazioni pubbliche devono usare, nei riguardi dei cittadini di lingua tedesca, anche la \"toponomastica tedesca, se la legge provinciale ne abbia accertata l'esistenza e approvata la dizione\" (art. 101). Una tale legge non \u00e8 stata ancora approvata dal consiglio provinciale.\nUso della lingua ladina.\nLa lingua ladina \u00e8 usata nelle scuole materne ed \u00e8 insegnata nelle scuole delle localit\u00e0 ladine. Tale lingua \u00e8 usata, altres\u00ec, quale strumento di insegnamento nelle scuole di ogni ordine e grado delle localit\u00e0 stesse. In tali scuole l'insegnamento \u00e8 impartito su base paritetica di ore in italiano e tedesco.\nEsiste un assessorato alla scuola in lingua ladina distinto da quelli in lingua italiana e tedesca.\nComuni.\nAppartengono alla provincia autonoma di Bolzano i seguenti 116 comuni:\nComuni pi\u00f9 popolosi.\nI comuni pi\u00f9 popolosi sono:\nComunit\u00e0 comprensoriali.\nI 116 comuni sono raggruppati in otto comunit\u00e0 comprensoriali (ted. \"Bezirksgemeinschaften\"), unit\u00e0 amministrative poste tra la provincia autonoma e i comuni. Svolgono funzioni delegate dalla provincia stessa, in particolare coordinano le attivit\u00e0 dei comuni. Sono rette da una giunta comprensoriale (\"Bezirksausschuss\"), presieduta da un presidente comprensoriale (\"Bezirkspr\u00e4sident\"), entrambi eletti dal consiglio comprensoriale (\"Bezirksrat\"), i cui membri sono scelti dai comuni con un complesso sistema di voto, per la rappresentanza di tutti i gruppi linguistici e politici.\nPolitica.\nSin dal secondo dopoguerra l'agone politico della provincia autonoma di Bolzano \u00e8 egemonizzato dalla S\u00fcdtiroler Volkspartei (letteralmente \"Partito popolare Sud Tirolese\"), che mantiene sin dalla sua fondazione la maggioranza dei seggi nel consiglio provinciale altoatesino (a livello assoluto fino alle elezioni provinciali del 27 ottobre 2013) e ha sempre espresso il presidente della giunta provinciale e la maggioranza degli assessori, nonch\u00e9 i sindaci della stragrande maggioranza dei comuni altoatesini. Esso si connota come partito centrista d'ispirazione cristiano-democratica e cristiano-sociale, sebbene \"de facto\" si tratti di una cosiddetta \"grande tenda\", aperta alle pi\u00f9 disparate posizioni ideologiche: punto qualificante del suo statuto \u00e8 infatti il proporsi quale generico cartello di raccolta (in tedesco \"Sammelpartei\") dei cittadini di lingua tedesca e ladina (senza peralto precludere a nessuno la possibilit\u00e0 di iscriversi). La SVP governa prevalentemente in autonomia o in collaborazione con liste civiche a livello comunale medio-piccolo. Per quanto concerne invece i centri a maggiore presenza italofona, la provincia e le assemblee parlamentari nazionali ed europee, essa si \u00e8 presentata a lungo in alleanza con la Democrazia Cristiana; esaurito il ciclo di tale partito, ha dapprima stretto accordi con le coalizioni di centrosinistra, quindi con il Partito Democratico, mantenendo per\u00f2 sempre totale autonomia decisionale e libert\u00e0 di coscienza politica.\nTra la fine del XX secolo e i primi decenni del XXI si \u00e8 imposto quale secondo partito della provincia il movimento Die Freiheitlichen (\"I Libertari\"); fondato nel 1992 sulla falsariga ideale del Partito della Libert\u00e0 Austriaco, esso si colloca a destra, individuando le proprie linee guida nella tutela dell'identit\u00e0 sudtirolese contro possibili \"contaminazioni\": sollecita dunque il freno all'immigrazione di popolazioni alloctone e si professa conservatore nei confronti dei diritti civili (segnatamente avversando le quote rosa e le rivendicazioni delle comunit\u00e0 LGBT). Esso \u00e8 inoltre il maggior partito a reclamare apertamente la secessione della provincia dall'Italia, puntando a costituirla in Stato sovrano. A livello nazionale i Freiheitlichen si sono talora presentati in coalizione con la Lega Nord.\nLe posizioni secessioniste pi\u00f9 avanzate sono invece rappresentate dai movimenti S\u00fcd-Tiroler Freiheit (\"Libert\u00e0 sudtirolese\"), fondato nel 2007 da Eva Klotz (considerata la leader pi\u00f9 rappresentativa dell'irredentismo sudtirolese) e B\u00fcrger Union f\u00fcr S\u00fcdtirol (gi\u00e0 Union f\u00fcr S\u00fcdtirol, ovvero \"Unione civica per l'Alto Adige\"): entrambi predicano l'annessione della provincia all'Austria (oltre a richiedere genericamente una tutela crescente della popolazione germano-ladina) e vengono generalmente collocati a destra, sebbene entrambi tendano a rifiutare etichette ideologiche definite.\nI partiti d'area ideologica indipendentista hanno talora rasentato (sommando i consensi) il 30% nelle tornate elettorali alle quali si sono presentati. Essi inoltre (fatti salvi i Freiheitlichen) non presentano generalmente liste e candidature per le elezioni politiche, onde sottolineare il loro rifiuto di riconoscere la giurisdizione delle istituzioni italiane sul territorio d'afferenza.\nPer quanto concerne i movimenti di sinistra, tra il 1973 e il 1981 ha operato il Sozialdemokratische Partei S\u00fcdtirols (\"Partito Socialdemocratico del Sudtirolo\"), movimento socialista democratico nato dalla scissione dell'ala sinistra della S\u00fcdtiroler Volkspartei, che ha tuttavia velocemente riassorbito tale bacino elettorale: dagli ultimi decenni del XX secolo la sinistra d'ispirazione moderata altoatesina si \u00e8 coagulata nella corrente \"Arbeitnehmer\" della SVP. Pi\u00f9 longeva e fortunata \u00e8 invece l'esperienza dei Verdi del Sudtirolo, partito ecologista fondato nel 1978 sotto l'egida di Alexander Langer e Arnold Tribus, che fa inoltre dell'interetnicit\u00e0 (propugnando l'integrazione totale tra i gruppi linguistici provinciali) una cifra programmatica qualificante: essi si sono progressivamente attestati a terza forza politica provinciale per consenso.\nNel gruppo linguistico italiano hanno a lungo raccolto forti consensi la Democrazia Cristiana e il Movimento Sociale Italiano, fino al loro scioglimento. Alle elezioni provinciali del 2003 il partito pi\u00f9 forte \u00e8 stato Alleanza Nazionale, a quelle del 2008 Il Popolo della Libert\u00e0 (che per\u00f2 ha raccolto meno voti di Alleanza Nazionale e Forza Italia insieme). Le elezioni provinciali del 2013 videro il crollo del centrodestra italiano (presentatosi diviso in pi\u00f9 liste) e il Partito Democratico risult\u00f2 il primo partito del gruppo linguistico italiano. Alle elezioni provinciali del 2018, il gruppo linguistico italiano si \u00e8 riportato su posizioni pi\u00f9 conservatrici, vedendo la Lega Nord affermarsi come primo partito italiano nonch\u00e9 terza forza politica della provincia.\nPer quanto concerne la comunit\u00e0 ladina, il soggetto politico che si propone specificamente di curarne gli interessi \u00e8 il Moviment Politich Ladins, i cui risultati elettorali sono per\u00f2 sempre stati alquanto modesti, giacch\u00e9 anche la popolazione retoromanza tende a collocarsi nella \"grande tenda\" della SVP, che include una sezione specificamente dedicata ai ladini.\nConsiglio provinciale.\nIl consiglio della provincia autonoma di Bolzano (ted. \"S\u00fcdtiroler Landtag\", lad. \"Cuns\u00ebi dla Provinzia autonoma de Bulsan\") \u00e8 l'organo legislativo dell'Alto Adige e consta di 35 membri. Esso esercita inoltre la funzione di controllo nei confronti della giunta provinciale (ted. \"Landesregierung\", lad. \"Junta provinziala\"). Spetta al consiglio anche deliberare la legge elettorale per il proprio rinnovo: storicamente essa consiste in un sistema proporzionale puro.\nGiunta provinciale.\nIl governo provinciale \u00e8 caratterizzato da una forte continuit\u00e0 personale. Dal 1948 si sono avvicendati al potere appena cinque presidenti, tutti espressi dalla S\u00fcdtiroler Volkspartei (SVP). Tra di essi il pi\u00f9 longevo \u00e8 stato Silvius Magnago, governatore dell'Alto Adige per quasi trent'anni (dal 1960 al 1989); il suo successore, Luis Durnwalder, \u00e8 stato presidente dal 1989 al 2014.\nDall'8 gennaio 2014 il presidente della provincia (ted. \"Landeshauptmann\", lad. \"presid\u00ebnt dla Provinzia\") \u00e8 Arno Kompatscher. La giunta ha sede a Palazzo Widmann; a seguito delle elezioni del 2018, la SVP (partito di maggioranza relativa) governa in coalizione con la Lega.\nStemma e gonfalone.\nLo stemma della provincia autonoma di Bolzano, adottato dalla Giunta Provinciale il 30 luglio 1982 e ratificato da un decreto del presidente della Repubblica il 21 marzo 1983, deroga alle norme araldiche italiane in favore di quelle tipiche dell'area mitteleuropea (che generalmente non prevedono coronamenti esteriori): da esso manca pertanto la corona provinciale. La blasonatura \u00e8 la seguente:\nIl gonfalone \u00e8 stato invece concesso con decreto del presidente della Repubblica il 22 novembre 1996, con la seguente blasonatura:\nE cos\u00ec anche la bandiera, la quale \u00e8 tuttavia priva di riconoscimento formale ed \u00e8 stata creata nel 1995 per rispondere a un desiderio dell'allora presidente della Repubblica Oscar Luigi Scalfaro, che il 4 novembre di quell'anno volle esporre al Palazzo del Quirinale i vessilli di tutte le regioni e le province autonome d'Italia:\nNel territorio provinciale \u00e8 peraltro invalso l'uso della bandiera del Tirolo storico, a due bande bianco-rosse con al centro lo stemma antico recante l'aquila rossa con una corona d'alloro in capo. Essa \u00e8 normalmente pi\u00f9 lunga sul lato verticale che su quello orizzontale ed \u00e8 \"pendente\", ossia appesa a un palo per il lato superiore.\nL'originaria provincia di Bolzano (istituita nel 1927 sotto il Regno d'Italia) adottava uno stemma differente, concesso con Regio Decreto del 27 novembre 1927, dal quale traspare un chiaro messaggio italianizzatore nei confronti del territorio provinciale: al disegno delle montagne altoatesine si sovrappongono infatti il Capo di Savoia e la Stella d'Italia, a significare la nuova potest\u00e0 costituitasi al termine della prima guerra mondiale. Caduto in disuso a seguito dell'occupazione tedesca della provincia, tale stemma \u00e8 stato ripristinato nel secondo dopoguerra, rimanendo quindi in uso fino all'introduzione dei nuovi simboli. La blasonatura era cos\u00ec strutturata:\nAutonomia.\nDopo la riforma dello statuto regionale del Trentino-Alto Adige, risalente al 1972, la provincia \u00e8 stata investita di un ampio potere di legiferare (nello statuto del 1948 questo potere era marginale).\nMentre tutte le altre province italiane hanno mere funzioni amministrative, la provincia autonoma di Bolzano, cos\u00ec come quella di Trento, ha potere legislativo in molte materie normalmente di competenza statale o regionale. Particolarmente importanti sono le competenze in materia di sanit\u00e0, scuola, formazione, lavoro, trasporti e viabilit\u00e0.\nPer la gestione autonoma delle vaste competenze l'Alto Adige dispone di uno specifico regolamento finanziario: 9/10 del gettito fiscale prodotto in Alto Adige spettano alla provincia, che poi versa allo Stato lo 0,6% degli interessi relativi al debito nazionale come contributo al risanamento del deficit pubblico (circa 476 milioni di euro nel 2014). La provincia autonoma dispone di 9.000 euro di risorse all'anno per ognuno dei suoi abitanti, superati dai 12.000 della Valle d'Aosta, contro i 2.000 della Lombardia. La Lombardia per\u00f2 gestisce meno competenze e ha meno risorse proprie, con funzioni e servizi a carico dello Stato centrale che l'Alto Adige invece autogestisce ed autofinanzia, tra le quali il sistema dell'istruzione dalla scuola materna all'universit\u00e0, il settore sanitario e quello sociale, la gestione dell'intera rete delle strade statali e provinciali. Complessivamente il bilancio dell'Alto Adige si aggira sui 5 miliardi di euro all'anno.\nAutonomia legislativa.\nLa provincia possiede la competenza esclusiva a legiferare nelle seguenti materie: ordinamento degli uffici provinciali e del personale a essi addetto; toponomastica, fermo restando l'obbligo del bilinguismo nel territorio della provincia di Bolzano; tutela e conservazione del patrimonio storico, artistico e popolare; usi e costumi locali ed istituzioni culturali (biblioteche, accademie, istituti, musei) aventi carattere provinciale; manifestazioni ed attivit\u00e0 artistiche, culturali ed educative locali, e anche con i mezzi radiotelevisivi, esclusa la facolt\u00e0 di impiantare stazioni radiotelevisive; urbanistica e piani regolatori; tutela del paesaggio; usi civici; ordinamento delle minime propriet\u00e0 colturali, anche agli effetti dell'art. 847 del codice civile; ordinamento dei \"masi chiusi\" (\"Erbhof\") e delle comunit\u00e0 familiari rette da antichi statuti o consuetudini; artigianato; edilizia comunque sovvenzionata, totalmente o parzialmente, da finanziamenti a carattere pubblico, comprese le agevolazioni per la costruzione di case popolari in localit\u00e0 colpite da calamit\u00e0 e le attivit\u00e0 che enti a carattere extra provinciale, esercitano nella provincia con finanziamenti pubblici; porti lacuali; fiere e mercati; opere di prevenzione e di pronto soccorso per calamit\u00e0 pubbliche; miniere, comprese le acque minerali e termali, cave e torbiere; caccia e pesca; alpicoltura e parchi per la protezione della flora e della fauna; viabilit\u00e0, acquedotti e lavori pubblici di interesse provinciale; comunicazioni e trasporti di interesse provinciale, compresi la regolamentazione tecnica e l'esercizio degli impianti di funivia; assunzione diretta di servizi pubblici e loro gestione a mezzo di aziende speciali; turismo e industria alberghiera, compresi le guide, i portatori alpini, i maestri e le scuole di sci; agricoltura, foreste e corpo forestale, patrimonio zootecnico e ittico, istituti fitopatologici, consorzi agrari e stazioni agrarie sperimentali, servizi antigrandine, bonifica; espropriazione per pubblica utilit\u00e0 per tutte le materie di competenza provinciale; costituzione e funzionamento di commissioni comunali e provinciali per l'assistenza e l'orientamento dei lavoratori nel collocamento; opere idrauliche della terza, quarta e quinta categoria; assistenza e beneficenza pubblica; scuola materna; assistenza scolastica per i settori di istruzione in cui la provincia ha competenza legislativa; edilizia scolastica; addestramento e formazione professionale.\nNei seguenti ambiti l'Alto Adige dispone di una competenza legislativa \"concorrente\" con lo Stato centrale: polizia locale urbana e rurale; istruzione elementare e secondaria (media, classica, scientifica, magistrale, tecnica, professionale e artistica); commercio; apprendistato; libretti di lavoro; categorie e qualifiche dei lavoratori; costituzione e funzionamento di commissioni comunali e provinciali di controllo sul collocamento; spettacoli pubblici per quanto attiene alla pubblica sicurezza; esercizi pubblici, fermi restando i requisiti soggettivi richiesti dalle leggi dello Stato per ottenere le licenze, i poteri di vigilanza dello Stato, ai fini della pubblica sicurezza, la facolt\u00e0 del Ministero dell'interno di annullare d'ufficio, ai sensi della legislazione statale, i provvedimenti adottati nella materia, anche se definitivi. La disciplina dei ricorsi ordinari avverso i provvedimenti stessi \u00e8 attuata nell'ambito dell'autonomia provinciale; incremento della produzione industriale; utilizzazione delle acque pubbliche, escluse le grandi derivazioni a scopo idroelettrico; igiene e sanit\u00e0, ivi compresa l'assistenza sanitaria e ospedaliera; attivit\u00e0 sportive e ricreative con i relativi impianti e attrezzature.\nAutonomia finanziaria.\nIn base all'articolo 75 dello statuto del 1972, spettano alla Provincia di Bolzano:\nEconomia.\nL'economia altoatesina \u00e8 fortemente diversificata.\nMolto sviluppata \u00e8 la frutticultura: Il 10% delle mele dell'Unione Europea, ovvero il 2% della produzione mondiale, si coltiva in Alto Adige, su una superficie di 18.000 ettari. Grazie al clima mite, soprattutto lungo la \"Strada del vino\", la vite cresce particolarmente bene. Numerosi vini portano il contrassegno D.O.C. nella zona vitivinicola alto atesina.\nTra i pi\u00f9 conosciuti ricordiamo il Traminer aromatico dell'Alto Adige, il vino di Caldaro, il Santa Maddalena, il Weissburgunder e il Blauburgunder dell'Alto Adige. Da non dimenticare lo Schiava e il Lagrein, vino autoctono. L'area coltivata a vite non supera i 5.100 ettari. Ci\u00f2 non impedisce ai vini altoatesini di ben figurare nei concorsi internazionali di qualit\u00e0. \u00c8 altoatesina anche la birra Forst.\nAnche l'industria ha conosciuto un importante sviluppo. Tra i gruppi pi\u00f9 importanti ricordiamo Fercam (autotrasporti), Leitner (funivie), Loacker e Senfter (alimentari), Rubner (industria del legno), Salewa (abbigliamento da montagna). Pure la Zuegg (alimentari) \u00e8 un'impresa di origine altoatesina. Molti sforzi vengono fatti per coniugare la crescita con la sostenibilit\u00e0 ambientale. La provincia punta in particolare sulle fonti di energia alternativa: biomasse, energia idrica, energia solare. L'Alto Adige \u00e8 pertanto considerato all'avanguardia in Italia per aver puntato molto sull'economia verde delle sue imprese e l'essere cerniera con il mondo germanico ed europeo.\nMa il settore economico di gran lunga pi\u00f9 importante \u00e8 il turismo: rinomate stazioni sciistiche (Plan de Corones, Sellaronda, Plose), le terme a Merano, l'offerta culturale di Bolzano (tra cui il museo archeologico provinciale di Bolzano e il Museion), la bellezza del paesaggio e l'ottima cucina altoatesina attirano ogni anno milioni di turisti. La provincia di Bolzano \u00e8 la prima in Italia quanto a pernottamenti, davanti a Rimini e Venezia.\nTutto ci\u00f2 ha creato un notevole benessere. Con un PIL pro capite di \u20ac (2017) l'Alto Adige si colloca al primo posto tra le regioni ovvero province autonome d'Italia. Nel terzo trimestre 2014, l'Alto Adige aveva un tasso di disoccupazione congiunturale del 4,2%.\nLe principali associazioni economiche che rappresentano le aziende altoatesine sono l'Associazione degli albergatori e pubblici esercenti (HGV), l'Associazione degli artigiani (APA), l'Associazione degli industriali e l'Unione commercio turismo servizi Alto Adige (rappresentanze locali rispettivamente di Confindustria e Confcommercio). Sono inoltre presenti sedi provinciali di CNA e Confesercenti.\nLa provincia autonoma di Bolzano \u00e8 un importante produttore di energia idroelettrica. La provincia controlla la \"SEL Spa\". Nel complesso l'intervento pubblico nell'economia \u00e8 piuttosto pronunciato in Alto Adige, il che si riflette anche nella creazione di numerosi posti di lavoro pubblici, che ammontano a quasi 40.000.\nSociet\u00e0 e cultura.\nIstruzione e ricerca.\nNel territorio della provincia di Bolzano tutte le scuole (asili, elementari, medie e superiori) sono suddivise a seconda della lingua di insegnamento. Fanno eccezione le valli ladine, dove vige l'insegnamento paritetico in italiano e in tedesco.\nLe scuole di lingua italiana della provincia e parte della pubblica amministrazione sono passate dal 2005 al software libero eliminando i costi legati all'acquisto di licenze software di software proprietario (come ad esempio Microsoft Windows e Microsoft Office).\nNel campo dell'istruzione ai pi\u00f9 alti livelli e della ricerca spiccano la Libera Universit\u00e0 di Bolzano, fondata nel 1997, l'Accademia Europea (EURAC), il Techno Innovation Park South Tyrol (TIS) e la Fraunhofer Italia Research.\nReligione.\nLa maggioranza della popolazione, sia italofona che germanofona, \u00e8 di religione cattolica romana. La messa viene di norma celebrata in lingua italiana o tedesca, ma talora si tende ad alternare le due lingue durante la funzione (la cosiddetta \"messa bilingue\"). Anche le parrocchie si dividono in italiane e tedesche, ma si trovano anche parrocchie bilingui (a Bolzano sono 10 su 18). Bolzano \u00e8 dal 1964 sede vescovile della Diocesi di Bolzano-Bressanone. Dal 27 luglio 2011 il vescovo di Bolzano-Bressanone \u00e8 Ivo Muser.\nPur rimanendo una regione con un saldo legame con la tradizione cattolica, anche l'Alto Adige si sta muovendo lentamente verso un processo di laicizzazione.\nA Bolzano \u00e8 presente da pi\u00f9 di un secolo la pi\u00f9 numerosa comunit\u00e0 evangelico-luterana della provincia composta da circa 600 fedeli con una propria chiesa e un proprio pastore. A Merano la comunit\u00e0 evangelico-luterana conta circa 320 fedeli con una propria chiesa e un proprio pastore. Le comunit\u00e0 luterane fanno parte della Chiesa Evangelica Luterana in Italia e hanno a disposizione uno spazio sulla radio del Sender Bozen della RAI. La chiesa evangelico-luterana di Bolzano \u00e8 il luogo di culto anche per la comunit\u00e0 veterocattolica, facente parte della Chiesa vetero-cattolica d'Austria; . Sono presenti anche molti testimoni di Geova, con 12 congregazioni di lingua italiana e 9 di lingua tedesca, e seguaci di altre confessioni libere come quelli della Chiesa cristiana avventista del settimo giorno, Chiesa Neo-Apostolica e della Chiesa di Ges\u00f9 Cristo dei Santi degli Ultimi Giorni (mormoni), tutte con una sede a Bolzano. Anche il buddismo \u00e8 presente in provincia con circa 150 membri della Soka Gakkai; a Merano si trova anche un piccolo tempio tibetano.\nLa comunit\u00e0 ebraica pi\u00f9 importante \u00e8 quella di Merano (falcidiata negli ultimi anni della seconda guerra mondiale dai nazisti, con gravi complicit\u00e0 locali) dove \u00e8 presente una sinagoga e alla quale fanno capo tutte le famiglie ebraiche dell'Alto Adige (circa 60 membri). A Bolzano si trova invece il pi\u00f9 grande cimitero ebraico della provincia.\nCon l'immigrazione sono giunte anche persone di fedi orientali e cristiano-ortodosse (una comunit\u00e0 russo-ortodossa storica \u00e8 presente a Merano), ma la parte pi\u00f9 rilevante \u00e8 costituita dagli islamici che probabilmente superano le unit\u00e0 (ossia circa il 2% della popolazione) rendendo la comunit\u00e0 islamica la pi\u00f9 numerosa tra le fedi minoritarie. Non sono ancora ufficialmente presenti luoghi di culto stabili per musulmani.\nTradizioni.\nL'Alto Adige ha antiche tradizioni, principalmente ereditate dalla sua appartenenza al Tirolo storico. Le associazioni degli Sch\u00fctzen sono particolari cultrici delle tradizioni tirolesi.\nGli Scheibenschlagen sono il tradizionale \"lancio di dischi ardenti\" in occasione della prima domenica di Quaresima, i Herz-Jesu-Feuer sono i \"fuochi del Sacro Cuore di Ges\u00f9\" che si accendono la terza domenica dopo Pentecoste. I Krampus sono dei diavoli travestiti che accompagnano San Nicol\u00f2.\nEsistono poi diverse leggende e saghe legate alle localit\u00e0 dolomitiche; tra le maggiormente note la leggenda del Re Laurino e quella del Regno dei Fanes, che appartiene al patrimonio mitologico ladino.\nAltre antiche tradizioni sono i giochi di carte, come il Watten e il Mao Mao.\nLa transumanza alpina (in tedesco \"Almabtrieb\"), \u00e8 una pratica legata all'allevamento: ogni anno, tra settembre e ottobre, il bestiame portato all'alpeggio durante l'estate ritorna a valle, tra danze e festeggiamenti locali. Di particolare rilievo l'itinerario che dalle Alpi Venoste, dove sono i pascoli estivi, arriva in Val Senales e Val Passiria, percorrendo circa 44\u00a0km; nel 2019 \u00e8 stata riconosciuta Patrimonio immateriale dell'Umanit\u00e0 UNESCO.\nCucina.\nTra i piatti tipici della provincia si annoverano i canederli, gli Schlutzkrapfen, i Tirtlen, il Kaiserschmarren, gli Strauben, lo Strudel. Il T\u00f6rggelen \u00e8 una tipica usanza culinaria autunnale.\nProdotto agroalimentare tipico \u00e8 lo Speck dell'Alto Adige.\nInfrastrutture e trasporti.\nL'Alto Adige, per la posizione al centro delle Alpi e in particolare grazie al passo del Brennero \u2013 il pi\u00f9 basso dell'intero arco alpino \u2013 \u00e8 un fondamentale snodo viario.\nStrade.\nNel senso nord-sud \u00e8 attraversato da:\nTrasversalmente a ovest:\nA est:\nDa annotare che tutte le statali dal 1998 sono passate sotto propriet\u00e0 e gestione diretta della Provincia autonoma, ma hanno comunque mantenuto la loro denominazione di \"strade statali\".\nFerrovie.\nLa principale strada ferrata \u00e8 la linea ferroviaria del Brennero che collega Verona a Monaco di Baviera dalla quale si diramano, a Fortezza la ferrovia della Val Pusteria e a Bolzano la ferrovia Bolzano-Merano, tutte elettrificate. Quest'ultima prosegue come ferrovia della Val Venosta \u2013 a trazione termica\u00a0\u2013 lungo la val Venosta fino a Malles. Chiusa nel 1991, \u00e8 stata riaperta nel maggio 2005 e appartiene alla Provincia Autonoma di Bolzano, tramite la propria societ\u00e0 di trasporto pubblico SAD.\n\u00c8 in costruzione la galleria di base del Brennero-BBT di circa che collegher\u00e0 Fortezza a Innsbruck ed \u00e8 in progetto una nuova linea verso sud che realizzer\u00e0 un sistema a 4 binari.\nUna interessante linea di tipo tramviario \u00e8 la ferrovia del Renon sull'omonimo altopiano, fino al 1966 collegata a Bolzano mediante un tratto a cremagliera e oggi servita dalla funivia del Renon.\nLa ferrovia marmifera di Lasa, a scartamento ridotto, \u00e8 adibita a uso industriale.\nTra le linee storiche e ormai dismesse si ricordano: la ferrovia Bolzano-Caldaro, la ferrovia Brunico-Campo Tures, la ferrovia Lana-Postal, la ferrovia della Val Gardena, la ferrovia della Val di Fiemme e la ferrovia delle Dolomiti Dobbiaco-Cortina d'Ampezzo-Calalzo.\nFunivie e funicolari.\nL'Alto Adige, per la sua conformazione orografica, ospita un numero considerevole di impianti a fune.\nOltre alle innumerevoli realizzazioni di tipo turistico\u00a0\u2013 in particolare di risalita per la pratica dello sci quali cabinovie, sciovie e simili\u00a0\u2013 sono presenti vari impianti utilizzati per collegare gli abitati in quota con il rispettivo fondovalle.\nFra le funivie si citano quelle con stazione a valle presso la citt\u00e0 di Bolzano:\nAnche le funicolari sono ben rappresentate:\nAppartengono al passato della citt\u00e0 di Bolzano la funicolare del Virgolo \u2013 distrutta durante la seconda guerra mondiale e sostituita dal 1957 al 1976 da una funivia aerea \u2013 e quella del Guncina, dismessa negli anni sessanta.\nPiste ciclabili.\nL'intera provincia \u00e8 percorsa da una fitta rete di piste ciclabili \u2013 cittadine ed extraurbane\u00a0\u2013 in continuo ampliamento con prosecuzioni oltre i confini di Brennero, San Candido/Prato alla Drava e Salorno a sud.\nNegli ultimi anni in Alto Adige, \u00e8 stato dato il via per una rete di \"piste ciclabili\" che colleghino tutte le principali vallate tra di loro e con le regioni confinanti.\nMezzi di informazione.\nStampa.\nFra i quotidiani, il pi\u00f9 antico e diffuso \u00e8 il giornale di lingua tedesca \"Dolomiten\", seguito dall'italiano \"Alto Adige\", del gruppo editoriale Athesia, avendolo acquisito nel 2016. Vi \u00e8 poi l'inserto locale del Corriere della Sera, il \"Corriere dell'Alto Adige\"; in lingua tedesca troviamo anche la \"Neue S\u00fcdtiroler Tageszeitung\".\nTra i settimanali di lingua tedesca troviamo il \"ff \u2013 S\u00fcdtiroler Wochenmagazin\", il \"Katholisches Sonntagsblatt\" (a cura della diocesi di Bolzano-Bressanone), la \"S\u00fcdtiroler Wirtschaftszeitung\" (settimanale di economia); in lingua italiana si trova \"Il Segno\" (anche questo a cura della diocesi di Bolzano-Bressanone).\nLa Union Generela di Ladins \u00e8 editrice di un settimanale in lingua ladina, la \"Usc di Ladins\" (\"La Voce dei Ladini\"). Le pagine dedicate alle varie valli sono scritte ciascuna nei rispettivi ladini (non esiste infatti un ladino standard).\nRadiotelevisione.\nLa sede Rai di Bolzano trasmette programmi radiotelevisivi in tutte e tre le lingue della provincia, mediante il canale televisivo RAI Sender Bozen, che affianca Rai 1, Rai 2 e Rai 3.\nLa televisione di stato austriaca ORF ha una sede distaccata a Bolzano.\nLa RAS (Radiotelevisione Azienda Speciale per la Provincia autonoma di Bolzano) garantisce la ricezione gratuita sul territorio provinciale delle reti radiotelevisive degli stati limitrofi: le austriache ORF1, ORF2 e ORF III, i canali germanici Bayerisches Fernsehen, Das Erste, KiKA e ZDF, il canale franco-tedesco arte, i canali svizzeri di lingua tedesca SF 1 e SF zwei e il canale svizzero in lingua italiana RSI LA1. Per quanto riguarda la radio in formato digitale (DAB) si ricevono: Rai Radio Uno, Rai Radio Due, Rai Radio Tre, Rai Sender Bozen; gli austriaci \u00d61, Radio Tirol, Hitradio \u00d63, FM4; i germanici Bayern 1, Bayern 2, Bayern 3, Bayern 4 Klassik, B5 aktuell, Radijojo; gli svizzeri Radio Rumantsch e Radio Swiss Jazz. A ci\u00f2 si aggiungono le stazioni radio private (tra cui S\u00fcdtirol 1).\nCi sono anche canali televisivi locali privati, di cui in lingua italiana RTTR, Video 33 e Alto Adige TV, in lingua tedesca SDF.\nSport.\nDate le caratteristiche geografiche, in provincia di Bolzano prevalgono (in termini di numero di praticanti e seguito di pubblico) gli sport invernali. Tra gli sportivi di maggiore successo si ricordano il pluricampione di sci Gustav Th\u00f6ni, l'alpinista Reinhold Messner, i tennisti Andreas Seppi e Jannik Sinner, lo slittinista Armin Z\u00f6ggeler, la pattinatrice Carolina Kostner e la biatleta Dorothea Wierer. Inoltre, \u00e8 da annoverare anche il Team Principal della Haas Guenther Steiner.\nIn provincia hanno un buon seguito anche numerosi sport di squadra: esistono societ\u00e0 di hockey su ghiaccio (per citare solo le squadre che si sono aggiudicate almeno una volta il campionato italiano: l\u2019Hockey Club Bolzano, che dalla stagione 2013/14 gioca tuttavia nel campionato austriaco, che ha vinto in due occasioni, l\u2019Hockey Club Gherd\u00ebina, l\u2019Hockey Club Merano, il Ritten Sport a livello maschile, l\u2019Hockey Club Eagles Bolzano a livello femminile), di pallacanestro (il Basket Club Bolzano), di football americano (i Giants Bolzano), di calcio (il , al 2019 unica squadra nel calcio professionistico, e la , informalmente erede dello storico Football Club Bolzano 1996, unica squadra altoatesina capace di raggiungere la Serie B), di pallamano (con tre squadre campioni d'Italia: SSV Brixen Handball, SC Meran Handball, SSV Bozen Loacker).\nA livello storico invece \u00e8 ben radicato in tutta l'area del Tirolo il Ranggeln, un tipo di lotta simile allo Judo.\nVigili del fuoco volontari.\nIn ogni comune della provincia autonoma di Bolzano sono presenti corpi di vigili del fuoco volontari. A seguito della legge regionale del 20 agosto 1954 n.24 ogni comune del Trentino-Alto Adige deve dotarsi di uno o pi\u00f9 corpi di vigili del fuoco volontari. Secondo la legge provinciale del 18 dicembre 2002 n. 15 spettano loro in particolare la protezione antincendi e in generale tutte le misure di soccorso necessarie in occasione di calamit\u00e0 di ogni tipo.\nPortali internet.\nIl \"portale cultura in Alto Adige\" \u00e8 il calendario online della vita culturale altoatesina. Una piattaforma aperta e gratuita sulla quale vengono pubblicati gli appuntamenti culturali promossi dai membri della community. Dal teatro al party, dalla letteratura al folclore, sulla pagina iniziale sono visibili gli appuntamenti del giorno nel raggio di tutta la provincia.\nLa Business Location S\u00fcdtirol - Alto Adige (BLS) \u00e8 l'agenzia in-house della Provincia di Bolzano per il marketing territoriale e l'insediamento di imprese. Si occupa di sviluppo del territorio dal punto di vista economico e fornisce consulenza alle imprese altoatesine e a quelle che si vogliono insediare sul territorio. In relazione alle aree produttive BLS offre anche supporto ai Comuni, soprattutto nell'ambito dello sviluppo strategico della location. BLS ha anche l'obiettivo di promuovere e sviluppare l'Alto Adige quale location cinematografica. Per farlo assiste e supporta le case di produzioni nel loro lavoro sul territorio e amministra il Fondo altoatesino alle produzioni."}
{"id": "17423", "revid": "124123309", "url": "https://it.wikipedia.org/wiki?curid=17423", "title": "Organizzazione della cooperazione islamica", "text": "L'Organizzazione della cooperazione islamica (; in inglese: \"Organization of the Islamic Cooperation\", OIC; in francese: \"Organisation de la coop\u00e9ration islamique\", OCI) \u00e8 un'organizzazione internazionale con una delegazione permanente presso le Nazioni Unite. Rappresenta 56 Stati dell'Europa, Vicino Oriente, Medio Oriente, America meridionale, Africa, Asia centrale e del Subcontinente indiano.\nL'organizzazione, fondata a Rabat, Marocco, il 25 settembre 1969 con il nome \"Organisation of the Islamic Conference\", ; \"Organisation de la conf\u00e9rence islamique\", mutato nell'attuale nel 2011.\nHa come finalit\u00e0 la salvaguardia degli interessi e lo sviluppo delle popolazioni musulmane nel mondo.\nIl 10 ottobre 1975 le \u00e8 stato riconosciuto lo status di osservatore dell'Assemblea generale delle Nazioni Unite.\nGli stati musulmani democratici fanno riferimento dal 1999 anche all'Unione parlamentare degli Stati membri della OIC.\nL'Union of OIC News Agencies.\nL'Union of OIC News Agencies, abbreviata in UNA e UNA-OIC, \u00e8 l'agenzia stampa dell'OIC che pubblica notizie dal mondo arabo in lingua araba, francese e inglese. Nota anche come \"Union of News Agencies\", assorb\u00ec la precedente agenzia International Islamic News Agency (IINA)'\nFondata nel 1972 dalla 3\u00aa conferenza dei ministri degli esteri degli Stati islamici aderenti , ricevi i maggiori finanziamenti dall'Arabia Saudita, Emirati Arabi Uniti, Qatar, Pakistan, Kuwait, Indonesia, Egitto, Libia, Marocco e Tunisia. La sede si trova a Gedda, in Arabia Saudita. Il presidente del comitato esecutivo \u00e8 il saudita Abdulaziz bin Mohieddin Khoja.\nPaesi membri in ordine alfabetico.\nOsservatori"}
{"id": "17424", "revid": "2128848", "url": "https://it.wikipedia.org/wiki?curid=17424", "title": "Sistema di numerazione", "text": "Un sistema di numerazione \u00e8 un modo di esprimere e rappresentare i numeri attraverso un insieme di simboli. I numeri, fin dai tempi antichi, sono uno strumento necessario per quantificare un insieme di elementi. Tutte le civilt\u00e0 conosciute hanno ideato un sistema di numerazione, a partire dalle popolazioni primitive che adottavano il sistema di numerazione additivo fino all'epoca attuale, in cui \u00e8 diffuso il sistema di numerazione posizionale.\nNel corso della storia sono state adottate svariate notazioni numerali in gran parte poco razionali fino a giungere con una certa fatica alle notazioni oggi pi\u00f9 diffuse, pratiche e canoniche, le notazioni posizionali decimali.\nStoria.\nNell'antica Roma si adoperava un sistema basato essenzialmente sul numero cinque (vedi numeri romani), additivo e non posizionale: il simbolo \"X\" rappresenta sempre il numero dieci, \"V\" il numero cinque, e cos\u00ec via; invece, il comune sistema \"decimale\" \u00e8 di tipo \"posizionale\": ogni cifra assume un significato diverso a seconda della posizione in cui si trova (unit\u00e0, decine, centinaia, ecc.); i sistemi di tipo \"posizionale\" sono stati tramandati dagli Arabi.\nDalla met\u00e0 del XX secolo si sono quindi precisati sistemi di numerazione adatti non solo agli esseri umani, ma anche alle macchine. Per soddisfare certe esigenze accanto al sistema canonico vengono considerati alcuni sistemi esotici che presentano alcuni pregi pratici e un certo interesse matematico. Con lo sviluppo del computer si sono posti altri problemi che oggi sono padroneggiati in modo soddisfacente.\nTipologie.\nI sistemi di numerazione si riferiscono quindi alla successione dei cosiddetti numeri naturali. I pi\u00f9 antichi sistemi di numerazione hanno \"base dieci\", con riferimento all'atto di contare con le dita delle mani. Per una definizione pi\u00f9 formale di sistema di numerazione posizionale:\nIl sistema decimale-posizionale.\nLe ragioni della superiorit\u00e0 del sistema numerico decimale-posizionale, che si \u00e8 diffuso dall'India, sono il principio posizionale (che di per s\u00e9 denota i diversi ordini numerici) e l'uso di dieci simboli, comprensivi dello zero (che colmava i vuoti in un sistema posizionale). Un sistema posizionale \u00e8 un naturale e sistematico sviluppo del sistema moltiplicativo in cui viene usata una base fissa, spariscono come superflui determinativi e moltiplicatori e dove il coefficiente \u00e8 rappresentato dalla posizione della cifra nell'intera rappresentazione numerica.\nLe altre notazioni dovevano dare a ogni cifra un valore fisso a prescindere dalle posizioni. Nella numerazione cinese i segni per 7829 sono 7 mentre col sistema da noi utilizzato sono 4.\nNel nostro sistema sono soppressi gli indicatori delle potenze di 10 e le cifre delle unit\u00e0 prendono diverso valore a seconda delle posizioni (misto ideale tra il numero di cifre e la necessit\u00e0 di iterazione delle stesse).\nIn questo modo il linguaggio scritto comunica una rete di concetti mediante semplice permutazione di pochi simboli.\nIl sistema decimale-posizionale consente anche una comoda esecuzione di operazioni aritmetiche: si mettono i numeri da sommare uno sotto l'altro e li si pu\u00f2 addizionare colonna per colonna, riportando i totali eccedenti il 10 nella colonna a fianco (ordine superiore).\nSe si usano invece i numeri romani non c'\u00e8 una notazione che abbia efficacia algoritmica (non \u00e8 possibile cio\u00e8 fare operazioni se non ricorrendo a un supporto esterno, tipo l'abaco).\nBabilonesi, Cinesi e Maya con il principio di posizione gi\u00e0 furono capaci di rappresentare qualsiasi numero con una quantit\u00e0 ridotta di cifre di base, ma ebbero dei limiti:\nNotazioni numeriche alfabetiche.\nAnche gli scribi israelitici e i matematici greci si dotarono di notazioni numeriche equivalenti allo ieratico egizio, ma utilizzarono le lettere (in ordine consecutivo) dei rispettivi alfabeti.\nL'alfabeto fu il primo perfezionamento della scrittura adattabile a ogni inflessione di ogni lingua articolata e dava la possibilit\u00e0 di scrivere tutte le parole con un piccolo numero di segni fonetici (lettere).\nEsso fu opera dei Fenici, commercianti spinti da un bisogno comprensibile di concisione.\nIl commercio diede diffusione al loro sistema:\nCi fu dunque un tentativo di sovrapporre ordine alfabetico e ordine numerico.\nGli Ebrei usarono la numerazione alfabetica:\nEvoluzione dei sistemi numerici.\nI numeri concreti.\nAncor oggi ci sono popoli che non sanno contare, nel senso che non concepiscono numeri astratti e sono perplessi di fronte a operazioni del tipo 2+2=4. I Pigmei in Africa, i Botocudos in Brasile, gli Aranda in Australia computano 1, 2, massimo 3 e poi subito parlano in termini di \"molti\" (\"tanti quanto i capelli in testa\"). I bimbi di queste trib\u00f9 hanno comunque nell'apprendimento una rapidit\u00e0 simile a quella dei nostri bambini.\nI Boscimani non vanno oltre il cinque. Non c'\u00e8 ancora astrazione matematica, la percezione della pluralit\u00e0 \u00e8 ancora indissociata dalla natura degli oggetti presi in considerazione.\nPer gli Aranda:\n\"2 e 1\" e \"2 e 2\" non sono numeri astratti, bens\u00ec coppie di cose distinte: ci troviamo di fronte a una descrizione non sistematica di quantit\u00e0 con l'uso di un lessico specifico che per analogia definiamo \"numerale\"; la conta vera e propria implica il riconoscimento di una relazione che si definisce costante tra i diversi termini di una successione, relazione che a sua volta permette l'astrazione dai concreti singoli oggetti che vanno computati e l'articolazione della serie in una forma autonoma dall'empiria. In questa svolta cognitiva forse stanno le lontane radici degli assiomi di Peano.\nQuesta incapacit\u00e0 di contare oltre i primi numeri e le implicazioni emotive e culturali a ci\u00f2 legate, possono essere ben esemplificate da una storia che capit\u00f2 a Francis Galton che in una transazione con un Damera sudafricano si trov\u00f2 di fronte a questa situazione: doveva ricevere 2 pecore in cambio di 4 stecche; il Damera per\u00f2 non comprendeva questa equivalenza perch\u00e9 non riusciva a sintetizzare la nozione di \"4\". Perci\u00f2 la transazione cos\u00ec costruita lo metteva in confusione, e andava avanti e indietro da una pecora all'altra; si rasseren\u00f2 solo quando la somma fu scomposta nelle due operazioni singole che la costituivano.\nQuesta incapacit\u00e0 di contare oltre il tre o il quattro si pu\u00f2 rintracciare anche nel lessico indoeuropeo e in altre culture: nell'Egitto faraonico 3x corrisponde al plurale di x: 3 scarabei = gli scarabei. Nel cinese antico 3 alberi (\u68ee) = foresta, 3 uomo = folla. Per i Sumeri 1 si diceva \"gesh\" che voleva dire anche uomo, 2 si diceva \"min\" che voleva dire anche donna, 3 era \"esh\" che era sinonimo di molti ed era suffisso del plurale. Anche qui scorgiamo la rete di rimandi simbolici che una situazione profana poteva generare: se 3 era semplicemente 2 e 1, l'uno maschile unito al due femminile dava origine alla molteplicit\u00e0 della prole. L'articolazione dei primi numeri era simbolicamente isomorfa alla copula e alla generazione. Tale modello lo ritroveremo nell\"'Uno\" e nella \"Diade Infinita\" dei Pitagorici e del Platone \"esoterico\". Nel lessico indoeuropeo 3 e \"molti\" sono quasi sinonimi: in francese \"molto\" \u00e8 \"tr\u00e8s\"; in latino e in inglese \"3 volte\" e \"molte volte\" sono spesso indicati con lo stesso segno; \"al di l\u00e0\" \u00e8 \"tres\" in antico francese, \"trans\" in latino, \"through\" in inglese; in inglese folla \u00e8 \"throng\"; in italiano si dice \"troppo\" e si dice \"truppa\". Anche il 4 ha nelle sue radici lessicali lo stesso rimando alla molteplicit\u00e0: in tedesco \"vier\" (4) e \"viel\" (molto) sono quasi omofoni; il greco \"tettares\" e il latino \"quattuor\" sono etimologicamente collegati al latino \"cetera\", \"le altre cose\" (si pensi a 1, 2, 3... et cetera).\nSegno di questa divisione tra i primi due-tre numeri e la cognizione degli altri (cetera...) \u00e8 anche la presenza nelle lingue antiche di numeri in senso grammaticale quali il duale (greco, ebraico, arabo), mentre in trib\u00f9 oceaniche c'\u00e8 addirittura il duale, il triale, il quadruplice. In tale caso i sostantivi sono anche declinabili, ovviamente assieme al plurale. La mancanza di astrazione nell'approccio numerico alla realt\u00e0 \u00e8 esemplificata anche dal fatto che molte lingue primitive, quali ad es. la lingua tsimshian della Columbia Britannica, hanno parole differenti per indicare determinate quantit\u00e0 numeriche di oggetti piatti oppure di oggetti allungati o di uomini o di canoe etc.: 8 oggetti piatti = \"yuktalt\", 8 oggetti allungati = \"ektlaedskan\", 8 nel conteggio orale = \"guandalt\". Anche nelle lingue europee c'\u00e8 traccia di questa differenziazione: in inglese \"a pair\" (scarpe), \"a couple\" (persone), \"a brace\" (polli), \"a yoke\" (buoi). In italiano paio, pariglia, coppia...\nIn latino solo i numeri da 1 a 4 hanno genere e declinazione, mentre da 5 in poi no. Inoltre i Romani chiamavano i figli dal primo al quarto con nomi senza rapporto con i numerali; dal quinto in poi i nomi diventavano Quintus, Sextus, Septimius, Octavius ecc. Infine l'anno romano prima della riforma giuliana era di 10 mesi di cui il primo era Martius, poi Aprilis, Maius e Iunius; dal quinto mese in poi troviamo Quintilis, Sextilis, September, October ecc.\nQuesta difficolt\u00e0 per l'uomo di andare oltre i primi numeri \u00e8 per lo pi\u00f9 ricondotta al fatto che questa soglia corrisponde a quella tra una percezione diretta della pluralit\u00e0 e la computazione estensionale della stessa. La percezione diretta della pluralit\u00e0 \u00e8 la percezione di coppie, terne di entit\u00e0 identiche o similari ed \u00e8 istintiva: anche il bambino tra i 6 e i 12 mesi ha una valutazione globale dello spazio, ha una percezione di insiemi di oggetti familiari e si accorge se eventualmente manchi qualcosa. Tra i 12 e i 18 mesi distingue tra 1, 2 e \"parecchi\" oggetti; tra i 2 e i 3 anni concepisce il 3.\nAnche gli animali hanno una percezione diretta della pluralit\u00e0 e riconoscono se da un insieme sono stati tolti uno o pi\u00f9 costituenti. Un cardellino, addestrato a scegliere il proprio cibo da due mucchietti di semi, distingue differenze tra 1, 2, 3, 4 semi ma non tra 4 e 5 semi, 7 e 5 ecc. Gli uccelli distinguono quantit\u00e0 concrete da 1 a 4 ma non oltre. Noi non sappiamo fare molto meglio: all'atto pratico ricorriamo alla comparazione, allo sdoppiamento, al raggruppamento mentale o al computo astratto vero e proprio.\nAndare oltre il 4 con l'ausilio di una rappresentazione visuale non simbolica era insomma molto difficile. Vediamo dunque che sembra essere stato possibile un rapporto cognitivo con le realt\u00e0 numeriche e quantitative senza conteggio al punto da farci considerare i primi numeri come totalit\u00e0 percettive empiriche (\"gestalten\") qualitativamente differenziate e non operazionalmente decostruibili. A partire dal 4 per\u00f2 si rivelava necessaria una tecnica che consentisse in qualche modo il controllo di quantit\u00e0 pi\u00f9 numerose. Vedremo in seguito come attraverso la scrittura, o con segni grafici e tacche scritte, si risolse almeno temporaneamente questo problema. Nel frattempo serviva un metodo che consentisse al contadino analfabeta di controllare se dal suo gregge, al ritorno dal pascolo, mancassero pecore. Questa tecnica fu il conteggio per corrispondenza o per comparazione: i pastori, a ogni animale che passasse attraverso la soglia di un recinto, facevano corrispondere un sasso o qualche altro oggetto piccolo e manipolabile: conchiglie, ossa, pezzi di sterco. I sassi ricavati li mettevano da parte al sicuro. Al ritorno del gregge facevano a una a una ripassare le pecore stavolta in entrata e a ognuna associavano di nuovo i sassi messi da parte. In tal modo essi non sapevano n\u00e9 quanti fossero i sassi n\u00e9 quante fossero le pecore ma sapevano, presupponendo costante il numero di sassi, se le pecore avevano cambiato di numero.\nCorpo umano e prime basi numeriche.\nUna fase importante dell'evoluzione della modalit\u00e0 di computo fu l'utilizzo del corpo umano. Tale utilizzo fu probabilmente correlato anche alla concezione del corpo inteso come microcosmo e cio\u00e8 come universo/mondo/dio in scala pi\u00f9 piccola. Tale concezione a sua volta fu estesa all'uomo non pi\u00f9 come corpo ma come mente e/o anima. Il concetto di microcosmo sarebbe servito per conoscere il mondo e la sua struttura a partire da una sua parte, a volte privilegiata.\nNella conta con il corpo il pi\u00f9 delle volte si partiva da una delle mani, si andava verso la testa e si ruotava verso l'altra mano per scendere poi ai piedi e risalire al punto di partenza. Nelle trib\u00f9 dove si contava (e forse si conta ancora) con il corpo in occasione di transazioni, di rituali, di calcoli legati alle stagioni e allo scorrere del tempo e agli astri, si utilizzava pi\u00f9 di una persona, per cui il conteggio diventava un'operazione collettiva, sociale, rituale. Il conteggio rimaneva un rischio, ma diventava un rischio condiviso, un rischio che si poteva affrontare organizzati al fine di ottenere vantaggi per la comunit\u00e0 intera.\nMa la cosa pi\u00f9 importante collegata al computo \"corporale\", fu che esso costitu\u00ec una tappa importante del processo di incremento delle potenzialit\u00e0 epistemiche e conoscitive del conteggio stesso. Il corpo, infatti, rispetto a un mucchio di sassi ha differenze rilevanti proprio per la conta: il mucchio di sassi \u00e8 internamente omogeneo (ogni sasso non ha differenze significative con gli altri), discontinuo, inarticolato. Il corpo umano invece \u00e8 continuo, articolato, ogni sua parte \u00e8 diversa da un'altra e consente dunque due cose:\nNaturalmente esistono anche altri metodi per agganciare pi\u00f9 fortemente la conta al tempo: uno \u00e8 quello delle canzoni e delle filastrocche (pensiamo a quelle che da piccoli ci servivano per stabilire chi pagava pegno, chi andava \"sotto\" in un gioco e dunque sostituivano una conta vera e propria) la cui struttura interna permetteva la costituzione di una serie numerica autoreferenziale, nel senso che in essa contano solo i rapporti interni tra i membri della serie stessa, membri che si interdefiniscono reciprocamente.\nInoltre il contare tramite il corpo si collega anch'esso al rapporto tra conta, controllo, dominio e assassinio. Come si \u00e8 detto, contare \u00e8 conoscere, dominare, disporre di un essere umano: contare le dita dei piedi di un altro ne presuppone la morte (il \"tirare i piedi\" che \u00e8 anche un modo per ricomporre un cadavere, \u00e8 anche un modo per contarlo, per conoscerlo, per cui secondo una superstizione non si giace con i piedi verso la porta, in quanto non si espongono i piedi verso chi entra). Il contare pi\u00f9 in generale \u00e8 permesso dal fatto che gli eventi finiscono, terminano temporalmente e sono spazialmente finiti; li puoi cio\u00e8 superare contandoli e lasciandoli alle tue spalle (un po' come si passano i soldati in rivista).\nInfine la conta del corpo fa delle serie dei numeri e dei singoli numeri una struttura determinata e figurale grazie alla quale si apre la strada dell'interpretazione geometrico-figurata che sar\u00e0 elaborata dai Pitagorici e poi ripresa da tutta la tradizione esoterica: il rapporto tra i numeri diventa un rapporto gerarchico e si gettano le basi del concetto di ordinale, i cui legami con i numeri cardinali saranno eventualmente meglio descritti nel corso della riflessione filosofica conclusiva di questa ricerca sulla storia della computazione e della notazione numerica.\nUn altro importante e successivo passaggio di questa storia \u00e8 quello dal corpo umano alla mano come strumento di conta. Prima di affrontare quest'argomento vale la pena per\u00f2 di fare una digressione sulla base numerica che ha preceduto l'introduzione della mano come \"macchina\" per contare; per base numerica s'intende il primo modulo di computazione con all'interno tutte le cifre semplici di un sistema, tutti i segni fondamentali la cui reiterazione riproduce tutta la serie numerica nella sua illimitatezza. La prima base, come abbiamo gi\u00e0 visto, \u00e8 la base 2 che alcuni collegano alla simmetria, al carattere bilobato di alcuni organismi biologici tra cui il corpo umano stesso (2 orecchie, 2 occhi, 2 braccia, 2 gambe ecc.). I popoli che non sanno contare in maniera pi\u00f9 astratta sono quelli che si dice contino per base due: tale sistema era forse diffuso in tutto il mondo, mentre attualmente se ne trovano tracce solo nell'emisfero australe (abbiamo visto i Botocudos, i Damera, e poi i Gumulgal australiani, i Bakairi sudamericani e i Boscimani).\nQuesti sistemi si spingono sino a un certo punto: ad es. gli indios Zamuco arrivano sino a 9 (2+2+2+2+1). Il sistema fu anche perfezionato:\nad es. in un'iscrizione persiana dell'epoca di Dario I (circa VI secolo a.C.), c'\u00e8 un elenco di simboli numerici da uno a dieci; paragonando questo elenco con una precedente iscrizione babilonese (1800-1600 a.C.) ci si rende conto che il sistema persiano \u00e8 un'introduzione di un sistema in base 10 in un contesto preesistente a base 2: guardiamo ad es. il numero 3; in babilonese esso \u00e8 III mentre in persiano \u00e8 \n I\n II \nCome si pu\u00f2 vedere, il terzo cuneo \u00e8 in posizione particolare e rilevante rispetto agli altri due; mettendo i primi due su piani diversi si crea una base intermedia 2 ausiliare rispetto alla base 10, altrimenti il numero 3 sarebbe stato \n I\n I\n I\nA tal proposito forse il sistema babilonese era un sistema a base 3 orizzontale, dove il salto di livello avviene con il 4, con il 7 e con il 10 e dove il numero che si aggiunge diventa una sorta di tronco/base di un albero e forse non a caso vedremo che simbolicamente l'albero \u00e8 collegato al numero 4\n III \\I/\n I I\nPer alcuni il sistema a base 2 era precedente alla conta con le dita della mano e aggiungono che vi sia stato un unico centro diffusionale di questa tecnica di computo, ma \u00e8 pi\u00f9 facile pensare a una pluralit\u00e0 di centri in cui si sia costituito una sorta di approccio intuitivo alle quantit\u00e0 legato alle basi materiali del pensiero, approccio che verr\u00e0 successivamente elaborato in maniera differenziata a seconda della latitudine (si pensi ai miglioramenti del sistema apportati da Zamuto, Boscimani e altri).\nInteressante poi a proposito del passaggio dalla conta col corpo a quella con la mano \u00e8 il sistema cosiddetto \"neo-binario\" e cio\u00e8 un sistema intermedio in cui ad esempio negli australiani aborigeni abbiamo 1, 2, 3 e poi (2+2), (2+3), (3+3) ecc.\nA volte il metodo di aggregazione dei numeri base per costituirne altri \u00e8 additivo, altre volte \u00e8 moltiplicativo, altre volte c'\u00e8 la sottrazione.\nAd es. una trib\u00f9 primitiva del Paraguay conta\n 1, 2, 3, 4, (2+3), (2\u00d73), 1+(2\u00d73), (2\u00d74), 1+(2\u00d74), 2+(2\u00d74) ...\n alternativi: (2\u00d74)-1 (2\u00d75)-1 (2\u00d75) ...\nPoi, come vedremo, quando si introduce la mano, avremo che (2+3) o (2\u00d72+1) diventano 5, mentre 4 diventa (5-1) e da ci\u00f2 deriver\u00e0 la notazione numerica romana.\nVediamo una sequenza a tal proposito:\n 1, 2, 3, 4, 5(mano), (5+1), (5+2), (5+3), (5+4), (5\u00d72), \n (5\u00d72+1), (5\u00d72+2), ... (5\u00d73), (5\u00d73+1), (5\u00d73+2), ... (5\u00d74), ...\nComunque il sistema neo-binario o altri sistemi misti affini diventano scomodi quando, elaborata un'unit\u00e0 collettiva (base o modulo) minima, il computo a sua volta genera un meta-computo delle colonne in cui sono distribuiti le unit\u00e0 e i moduli formati dalle stesse unit\u00e0. Tale meta-computo finisce anch'esso per trovarsi contro i limiti di cui il modulo \u00e8 espressione o, superati questi, contro i limiti naturali della percezione diretta della quantit\u00e0. Per fare un esempio, partiamo da un sistema a base numerica 3:\n III\n III\n III\n III\nCome si pu\u00f2 vedere, il numero delle file, ognuna di tre unit\u00e0, \u00e8 4 e cio\u00e8 pi\u00f9 del modulo 3 appositamente adottato per evitare confusioni percettive e di lettura (ricordiamo a tal proposito che non ci troviamo in questo caso di fronte a un sistema posizionale analogo al nostro, dove ogni colonna successiva \u00e8 un ordine numerico differente).\nIl neo-binario che come abbiamo detto \u00e8 una forma mista \u00e8 anche geograficamente contiguo con residui del sistema binario: a Madras ad es. vediamo un residuo di neo-binario dove \n 1=. 2=.. 3=... 6=::: 7=:::. 8=:::..\nA Bombay invece possiamo trovare un conteggio a base 5 con meta-base moltiplicativa 5 con possibilit\u00e0 di conteggio sino a 30; in tal caso per\u00f2 ci troviamo gi\u00e0 di fronte a un sistema misto.\nPer parlare di \"sistema quinario\" invece dobbiamo fare ovviamente riferimento all'ingresso della mano nel campo del calcolo, ingresso di cui c'\u00e8 una traccia in diverse lingue quali la lingua ali della Repubblica Centrafricana dove 5 si dice \"moro\" (mano), mentre 10 si dice \"mbouna\" che sarebbe l'unione sincopata di \"moro\"+\"bouna\" (due) e cio\u00e8 (5\u00d72) ovvero \"due mani\".\nNella lingua bugilai della Nuova Guinea invece:\n 1 = tarangesa = mignolo della mano sinistra\n 2 = meta kina = dito successivo\n 3 = guigi meta kina = dito del centro\n 4 = topea = indice\n 5 = manda = pollice\nLa grande predisposizione della mano a essere una macchina per contare \u00e8 consentita da questi fattori:\nLa mano come strumento di conta e le sue basi numeriche.\nCome abbiamo visto, con la comparsa della mano come duttile strumento di computazione altre basi numeriche fanno la loro apparizione.\nSi passa idealmente dalla base 2 alla base 5.\nUn esempio di base 5 \u00e8 la lingua Api delle Nuove Ebridi:\n 1= tai 6= otai = nuovo uno\n 2= lua 7= olua = nuovo due\n 3= tolu 8= otolu = nuovo tre\n 4= vari 9= ovari = nuovo quattro\n 5= luna = mano 10= lualuna = due mani (2\u00d75)\n 11= lualuna i tai = 2 mani + 1\n 12= lualuna i lua = 2 mani + 2\n 15= toluluna = 3 mani (3\u00d75)\n 16= toluluna i tai = 3 mani + 1\n 20= variluna = 4 mani (4\u00d75)\nIl fatto che la base 5 in questo caso sia fondata sull'utilizzo computazionale della mano pu\u00f2 essere desunto dalla denominazione del numero 6 (nuovo uno), del numero 5 (mano) e del numero 10 (due mani).\nQuanto alle conseguenze filosofiche delle suddette denominazioni (legate soprattutto alla questione kantiana della matematica come disciplina sintetica a priori) si vedr\u00e0 pi\u00f9 in avanti.\nLa base 5 pure \u00e8 presente in Africa, Oceania e nel sud dell'India, luoghi dove ancora sopravvivono i relitti di sistemi residuali di notazione numerica.\nQuesta base (e la mano che \u00e8 il suo corrispettivo somatico) ha anche delle interessanti connessioni storico-mitiche:\nLa prima si ricollega alla mitologia indiana dove il re \"Pandu\", impossibilitato a unirsi alla moglie \"Kunti\", viene sostituito da divinit\u00e0 che generano \"Yudishtira\", \"Arjuna\" e \"Bhima\" (il giudice, il sovrano e la forza indisciplinata) che vengono identificati rispettivamente con il medio, l'indice e il pollice. Kunti fa unire con le divinit\u00e0 anche un'altra moglie, Madri, che genera altri due figli tra loro gemelli, \"Nakula il Bello\" e \"Sahadeva\" (anulare e mignolo, il primo dei quali poco si muove senza il secondo, o senza il medio).\nAncora pi\u00f9 interessante \u00e8 il mito egizio in cui Nut (dea del cielo stellato) si unisce a Geb (la terra), ma viene punita da Ra (il Sole) che gli impedisce di procreare nei 360 giorni dell'anno. Allora Thot, innamorato di Nut, gioca con Ra e vince cinque giorni, che vengono aggiunti al calendario e nei quali Nut genera Seth, Horus, Osiride, Iside e Nephtis, rispettivamente pollice, indice, medio, anulare e mignolo. Il fatto che Seth faccia a pezzi Osiride si pu\u00f2 forse collegare al conteggio che il pollice fa sulle giunture delle altre dita, quasi facendole a pezzi.\nTale base consente anche di arrivare a numeri pi\u00f9 grandi (nella fattispecie fino al numero 30), contando con una mano le unit\u00e0 e con l'altra le cinquine che risultano con il computo per unit\u00e0 (non \u00e8 5\u00d75 ma 5\u00d76 in quanto tenendo aperta a supporto mnemonico la mano delle cinquine si pu\u00f2 contare ancora sino a 5 con la mano delle unit\u00e0). Invece con la base 10 stessa si pu\u00f2 contare fino a 10 con le due mani ma poi il riferimento \u00e8 direttamente mnemonico o diventa un ulteriore elemento esterno vista la mancanza di un arto ulteriore.\nI piedi e la base 20.\nBen presto la base 5 si \u00e8 legata a un'altra base pure legata agli arti e alle dita, la base 20. In realt\u00e0 \u00e8 pi\u00f9 corretto dire che le basi 10 e 20 siano tentativi di estendere la base 5, in quanto il calcolo delle dita di una mano si pu\u00f2 estendere a tutte e due le mani (base 10) e alle dita delle mani e dei piedi insieme (base 20).\nUn utilizzo misto (base 5 e base 20), dovuto forse all'eredit\u00e0 Maya, \u00e8 presente negli Aztechi:\n 1= ce 6= chica ce (5+1)\n 2= ome 7= chicome (5+2) chica-ome\n 3= yey 8= chicuyey (5+3)\n 4= navi 9= chicnavi (5+4)\n 5= chica 10= matlactli\n 20= cem poualli = 1 ventina\n 30= cem poualli on matlactli = 20\u00d71+10\n 53= ome poualli on matlactli on yey= 20\u00d72+10+3\n (terzo dito del primo piede al secondo conteggio)\nCon l'ingresso della base 20 il numero 20 diventava non pi\u00f9 \"2mani + 2piedi\" ma direttamente \"uomo\" e dunque una nuova unit\u00e0 di misura antropomorfica: per i Banda della Repubblica Centrafricana il termine per 20 \u00e8 lo stesso per dire \"impiccare un uomo\", cos\u00ec come contare le dita di un uomo \u00e8 trattarlo come morto, esaurirlo, manipolarlo come un pupazzo.\nNei dialetti Maya \"huc uinic\" = una ventina = un uomo.\nPer i Maya il mese era di 20 giorni, come un periodo storico era di 20 anni.\nPer i Malinke della Nuova Guinea 20 \u00e8 sinonimo di \"uomo completo\" mentre 40 \u00e8 sinonimo di \"letto\" (dita delle mani e dei piedi di uomo e donna coricati sullo stesso giaciglio).\nCome la base 10 \u00e8 un'interazione, un sovrapporsi tra due basi (base 5 e base 2), cos\u00ec la base 20 \u00e8 una sovrapposizione tra base 10 e base 2 o meglio ancora una doppia simmetria di 5\n 5 5\n 5 5 \n (5+5+5+5)\n (5\u00d72) + (5\u00d72)\n 5\u00d72\u00d72\nCos\u00ec era pure per i Maya, un sistema ausiliare di base 5 o 10 che si iterava dalle 4 alle 2 volte.\nDunque tale base congiunta era utilizzata da\nEssa and\u00f2 in crisi quando i piedi furono pi\u00f9 sistematicamente coperti da calzature.\nDi essa rimangono ancora tracce in Spagna, Gran Bretagna, Irlanda e Francia, forse collegate alla cultura megalitica o almeno a quella celtica.\nIn inglese troviamo \"one score\" = 1\u00d720 (\"score\" dal sassone \"sceran\" = taglio, tacca)\nNell'antico francese 80 = quatrevingts = 4\u00d720\nUn ospedale francese del XIII secolo era chiamato \"Hopital des quinzevingts\" (15\u00d720=300).\nIn latino il termine \"viginti\" (20) non \u00e8 collegabile n\u00e9 a 2 n\u00e9 a 10, ma sembra essere associabile con termini come \"victi\" o \"vincti\" (che sta per \"legati mani e piedi\").\nI sistemi quinari-decimali e quinari-vigesimali furono comunque sostituiti da quello decimale.\nLe falangi e la base 12.\nAltra base numerica storicamente importante \u00e8 la base 12. Essa \u00e8 stata molto diffusa e tuttora ha sparsi molti relitti in tutto il mondo (es. fra tutti il termine dozzina).\nEssa era usata da Sumeri e Assiro-babilonesi come misura per le lunghezze, le superfici, i volumi e le capacit\u00e0. In questo contesto la durata della giornata era suddivisa in 12 periodi detti \"danna\" di 2 ore ciascuno; a sua volta il cerchio, l'eclittica e lo zodiaco erano suddivisi da queste popolazioni in 12 \"beru\" (settori) di 30\u00ba ciascuno.\nPer i Romani l'asse, unit\u00e0 di misura di peso e moneta, era divisa in 12 once come pure in Francia un soldo tornese era divisibile in 12 denari tornesi.\nPer quanto riguarda le lunghezze britanniche:\n 1 piede = 12 pollici \n 1 pollice = 12 linee\n 1 linea = 12 punti \nPer quanto riguarda le misure di peso 12 once (once = una volta) = 1 (vecchia) libbra. \nPer quanto riguarda le misure monetarie 12 pence = 1 scellino (da shekel/siclo?).\nL'origine della base 12 sta forse nel numero delle falangi (3 per ogni dito) computabili utilizzando il pollice come cursore (3\u00d74=12); pi\u00f9 probabilmente la ragione \u00e8 dovuta al fatto che un sistema numerico con base 12 ha un numero maggiore di divisori interi rispetto a uno in base 10; infatti un sistema in base 10 ha solo l'unit\u00e0, il 2, il 5 e il 10; mentre il 12 pu\u00f2 essere diviso per 1, 2, 3, 4, 6 e 12; questo tornava utile soprattutto nell'uso monetario, quando per esempio era necessario dividere delle somme tra pi\u00f9 persone, i divisori 3 e 4 sono molto pi\u00f9 comuni del 5.\nLa base 12 \u00e8 presente in Indocina, India, Pakistan, Afghanistan, Iran, Iraq, Turchia, Siria ed Egitto (tale diffusione fa pensare a un utilizzo relativamente recente in ambito islamico). Nella lingua inglese \u00e8 rimasta traccia dell'utilizzo della base 12 con i nomi specifici (non composti con un suffisso) \"eleven\" e \"twelve\", che indicano rispettivamente il numero undici e il numero dodici, mentre il suffisso \"teen\" comincia a essere usato solo dal numero 13. L'interazione tra base 10 e base 12 sembra riecheggiare in alcuni termini e in alcune locuzioni antiche: ad es. in antico tedesco 11 = 1 rimasto (dopo che sono state tolte tutte le dita) e 12 = 2 rimaste, da cui forse twelwe = twalif = two left = 2 lasciate fuori. Anche nella tradizione ebraica il resto d'Israele sono le due trib\u00f9 che derivano dal sottrarre le dita della mano (10) alla base 12.\nIl mistero della base 60.\nAltra importante base, forse collegata alla base 12, \u00e8 la base 60.\nLa base 60 presa alla lettera prevederebbe 60 segni diversi e sarebbe un sovraccarico della memoria.\nEssa \u00e8 stata parzialmente utilizzata dalle civilt\u00e0 mesopotamiche e da astronomi greci e arabi per misurare archi e angoli.\nAttualmente viene usata per le misure angolari (e dunque anche latitudine e longitudine) e per le misure cronometriche.\nI Sumeri, raffinati commercianti, elaborarono un sistema numerico che si basava su 5, 10, 20.\n 1, 2, 3, 4, 5, 5+1, 5+2, 5+3, 5+4, 10, 20, 10\u00d73, 20\u00d72, (20\u00d72+10)\n60 era una nuova unit\u00e0 che fu denominata \"geshta\" per differenziarla da \"gesh\" = 1.\n 1= gesh, ash, dish 4= limmu 7= imin (ia+min)\n 2= min 5= ia 8= ussu\n 3= esh 6= ash (ia+gesh?) 9= ilimmu (ia+limmu)\n 10= u (le dita) 20 = nish\n 30 (3\u00d710) 40 (2\u00d720) 50 (40+10)\n\"Imin\" e \"ilimmu\" sono tracce di un sistema a base 5. Anche \"ash\" forse \u00e8 un residuo di questo tipo.\nCome si vede dai numeri oltre il 20, le basi utilizzate e gli algoritmi di composizione sono molteplici, a indicare l'arcaicit\u00e0 del metodo.\n 600= gesh-u (60\u00d710)\n 3600= shar\n 36.000= shar-u (3600\u00d710)\n 216.000= shar-gal (3600\u00d760)\n 2.160.000= shar-gal-u (3600\u00d760\u00d710)\nNumerazione con diversi livelli \n 1, 10, 60, 600, 3600, 36.000, 216.000, 2.160.000, 12.960.000\n 1-10-10\u00d76-(10\u00d76\u00d710)-(10\u00d76\u00d710\u00d76)-(10\u00d76\u00d710\u00d76\u00d710)-(10\u00d76\u00d710\u00d76\u00d710\u00d76)-(10\u00d76\u00d710\u00d76\u00d710\u00d76\u00d710)-(10\u00d76\u00d710\u00d76\u00d710\u00d76\u00d710\u00d76)\nPerch\u00e9 la base 60?\nIl trionfo della base 10.\nLa base che infine \u00e8 stata adottata \u00e8 la base 10, che non \u00e8 n\u00e9 troppo grande (con l'inconveniente di troppi segni elementari) n\u00e9 troppo piccola (con l'inconveniente di complicate combinazioni di pochi segni). Inoltre tale base \u00e8 ben radicata nella costituzione degli arti dell'essere umano (le 10 dita). Il sistema decimale ha una procedura di costituzione periodica dei numeri a tutti livelli praticamente identica (in pratica non c'\u00e8 bisogno di basi ausiliarie come nel caso della base 60).\nLa vasta diffusione della base 10 \u00e8 forse legata alla discesa degli Indoeuropei e all'esistenza di una sola lingua madre nel 2500-3000 a.C., giacch\u00e9 le affinit\u00e0 linguistiche del lessico numerico fanno pensare a un'elaborazione precedente l'inizio della diffusione. Forse il sistema decimale si \u00e8 costituito a un'epoca in cui c'era ancora la comunicazione unicamente orale, per cui i simboli scritti sarebbero addirittura pi\u00f9 recenti dei numerali.\nIn certe regioni dell'Africa Occidentale gi\u00e0 si pu\u00f2 vedere l'utilizzo di una base 10: ad es. gli animali possono venir contati infilando conchiglie in una striscia bianca fino al numero di 10, con il quale si infila una prima conchiglia in una striscia blu che fa da supporto mnemonico esterno, si svuota la striscia bianca e la si riempie di nuovo fino sempre a 10 ecc.; quando la striscia blu arriva poi a 10 conchiglie (10 decine), si svuota e si mette una prima conchiglia in una striscia rossa (centinaia) ecc.\nAnche in Cina troviamo un sistema decimale ben sviluppato:\n 1= yi 11= shi-yi (10+1) 100= bai\n 2= er 12= shi-er (10+2) 200= er-bai (2\u00d7100)\n 3= san 13= shi-san (10+3) 300= san-bai (3\u00d7100)\n 4= si\n 5= wu 20= er-shi (2\u00d710) 1000= qian\n 6= li\u00f9 30= san-shi (3\u00d710) 2000= er-qian (2\u00d71000)\n 7= qi 40= si-shi (4\u00d710) 10000= wan\n 8= ba\n 9= jiu\n 10= shi\nAd es. 53.781:\nCinquantatremilasettecentottantuno 33 lettere in italiano letterale\nWu-wan san-qian qi-bai ba-shi yi 24 lettere in cinese (nella trascrizione in alfabeto latino, che corrispondono a 9 caratteri cinesi)\nCinquediecimilatremillesettecentoottodieciuno 45 lettere traducendo in italiano letterale\n10000 in italiano \u00e8 dieci-mila, in cinese \u00e8 un termine coniato ex novo (\"wan\"). In italiano vi sono comunque i termini \"cento\" e \"mille\".\nAspetti positivi del sistema a base 10 sono come si \u00e8 gi\u00e0 detto:\nTuttavia queste ragioni non sarebbero sufficienti rispetto a basi vicine alla base 10, quali la base 11 e la base 12.\nLa base 12 ad es. preferita dal naturalista francese Buffon:\nMolte ragioni per preferire la base 12 sarebbero cio\u00e8 legate al fatto che molte misurazioni si effettuano ancora con base 12 o base 60 e fondamentalmente sulla presenza di un maggior numero di divisori. Quest'ultimo aspetto ha un inconveniente nella presenza di un maggior numero di ridondanze (doppioni) frazionarie (es. nel sistema decimale 0,68 \u00e8 lo stesso che 68/100, 34/50 e 17/25).\nLa base 11 invece ha una rappresentazione priva di queste ambiguit\u00e0 in quanto essendo un numero primo \u00e8 divisibile solo per s\u00e9 stessa, per cui le frazioni sarebbero irriducibili e avrebbero una sola rappresentazione simbolica possibile.\nPer tutte queste ragioni per\u00f2 la base 10 sembra essere il giusto mezzo tra base 12 (troppi divisori) e base 11 (nessun divisore), oltre ad avere l'indubbio vantaggio di essere esemplificabile in maniera immediata dal numero delle dita delle mani con un forte vantaggio nell'apprendimento infantile. Per Alain Boyer la formalizzazione linguistica e poi scritta di una base 10 gi\u00e0 esistente e somaticamente ben riconoscibile, \u00e8 stata decisiva per il trionfo della base 10. Se, cosa abbastanza improbabile, il linguaggio scritto avesse preceduto la costituzione della base si sarebbe potuto pensare a una molteplicit\u00e0 di basi.\nComunque storicamente la scelta della base 10 si \u00e8 definita in maniera quasi ufficiale e politica con le decisioni prese dalla Convenzione di Parigi dopo la Rivoluzione francese che disciplin\u00f2 anche i sistemi di misurazione almeno per ci\u00f2 che riguarda l'Europa continentale.\nNelle popolazioni pi\u00f9 primitive le diverse basi hanno distribuzioni diseguali ma qualche residuo arcaico rimane sempre: ad es. Eels nel 1913 fece una statistica tra centinaia di trib\u00f9 del Nordamerica dove concluse che il 31% faceva uso di una base 10, il 31% di una base quinaria-decimale, il 27% di una arcaica base 2, il 10% di una base vigesimale e l'1% di una base 3.\nDel resto ci sono stati anche dei tentativi di usare basi non legate alla mano tipo la base 4 (anche se pi\u00f9 probabilmente tale base \u00e8 legata all'uso del pollice come cursore che conta le altre dita della mano) di cui vi \u00e8 traccia nella parola indoeuropea per \"8\" che sarebbe solo la forma duale di \"4\", e anche nella relazione che si pu\u00f2 instaurare tra il termine \"novem\" e il termine \"novum\", quasi che si fosse di fronte a una nuova serie numerica su base ottonaria."}
{"id": "17426", "revid": "1543377", "url": "https://it.wikipedia.org/wiki?curid=17426", "title": "Organizzazione dei Paesi esportatori di petrolio", "text": "L'Organizzazione dei Paesi esportatori di petrolio, meglio conosciuta come OPEC (\"Organization of the Petroleum Exporting Countries\"), fondata nel 1960, comprende tredici Paesi che si sono associati, formando un cartello economico, per negoziare con le compagnie petrolifere aspetti relativi alla produzione di petrolio, prezzi e concessioni. La sede dell'OPEC, dapprima stabilita a Ginevra, a partire dal 1\u00ba settembre 1965 \u00e8 stata trasferita a Vienna.\nGli stati membri OPEC controllano circa il 79% delle riserve mondiali accertate di petrolio, circa il 35% di quelle di gas naturale e forniscono il 39% della produzione mondiale di petrolio e circa il 16% di quella di gas naturale. L'organizzazione parallela dell'OAPEC (\"Organizzazione dei Paesi Arabi Esportatori di Petrolio\"), fondata nel 1968 nel Kuwait, si occupa del coordinamento delle politiche energetiche dei paesi Arabi che fanno parte dell'OPEC.\nOrigini.\nLe sette sorelle.\nL'OPEC nacque come risposta dei paesi produttori di greggio al predominio economico delle aziende petrolifere straniere, principalmente anglo-americane, che fin dagli anni venti e quaranta, attraverso una serie di concessioni per l'estrazione, esercitavano un controllo pressoch\u00e9 assoluto sulla filiera produttiva (riserve, estrazione, raffinazione, commercializzazione).\nNel 1928 le principali compagnie petrolifere mondiali siglarono ad Achnacarry un accordo che di fatto creava un cartello finalizzato a stabilire zone di estrazione e prezzi di vendita del greggio affinch\u00e9 non ci fosse concorrenza fra le compagnie stesse. Queste compagnie, conosciute come \u00absette sorelle\u00bb - termine coniato dall'italiano Enrico Mattei, dirigente dell'Agip - tra la fine degli anni 40 e l'inizio degli anni 60- arrivarono a controllare la quasi totalit\u00e0 del petrolio mediorientale, definendo in maniera unilaterale le quote di estrazione ed il prezzo da pagare ai paesi produttori. Al fine di bilanciare l'offerta e la domanda per evitare negative fluttuazioni nel prezzo e mantenere cos\u00ec lucroso il loro business, le sette sorelle imposero spesso quote di estrazione inferiori alla capacit\u00e0 massima dei paesi produttori con ovvie ricadute sugli introiti degli stessi.\n\u00c8 importante notare come le esportazioni di petrolio rappresentassero, e rappresentino tutt'oggi, la quasi totalit\u00e0 delle esportazioni di molti paesi produttori, principalmente quelli del golfo Persico.\nIl MOIQP.\nIn aggiunta a queste sfavorevoli condizioni il 30 aprile 1959 il presidente statunitense Dwight Eisenhower var\u00f2 il \"MOIQP - Mandatory Oil Import Quota Program\" (\u00abprogramma obbligatorio per le importazioni di petrolio\u00bb), che limitava le importazioni di petrolio al 9% del fabbisogno totale degli Stati Uniti d'America. Il MOIQP era un programma economico di tipo protezionistico inteso a raggiungere due obiettivi:\nIl petrolio medio-orientale, pur essendo meno costoso, veniva infatti estratto in zone strategicamente instabili, con il rischio di interruzioni nell'approvvigionamento. Inoltre il MOIQP tese a privilegiare le importazioni dal Canada, importante alleato americano nell'era della Guerra Fredda, sfavorendo nel contempo il Venezuela, all'epoca principale esportatore di petrolio verso gli Stati Uniti.\nUna clausola del programma definiva infatti che il petrolio importato via terra (il Canada confina direttamente con gli Stati Uniti e, per lo stesso motivo, la clausola ebbe effetto anche sulle importazioni dal Messico) non era da considerarsi \u00abimportato\u00bb ed esulava quindi dalla quota massima di importazione.\nL'insoddisfazione dei paesi medio-orientali per l'ingerenza delle compagnie petrolifere straniere e quella del Venezuela per i limiti imposti dal MOIQP condussero, nel settembre 1960, l'Iraq a convocare una riunione nella quale discutere future politiche comuni, intese a proteggere gli interessi dei paesi produttori.\nRuolo e storia.\nFondata il 14 settembre 1960 durante una conferenza a Baghdad per iniziativa del Governo del Venezuela a carico del presidente R\u00f3mulo Betancourt, il ministro di Miniere e Idrocarburi venezuelano Juan Pablo P\u00e9rez Alfonzo ed il ministro del Petrolio e delle Risorse minerali dell'Arabia Saudita, Abdullah al-Tariki, l'OPEC consisteva in origine di soli cinque paesi membri (Iran, Iraq, Kuwait, Arabia Saudita e Venezuela).\nI membri dell'OPEC costituirono un cartello il cui scopo era ed \u00e8 quello di concordare la quantit\u00e0 e il prezzo del petrolio che queste nazioni esportano. Attraverso sforzi coordinati, l'OPEC cerca di regolare la produzione petrolifera e di gestire quindi i prezzi del greggio, principalmente stabilendo delle quote per i suoi membri, che detengono all'incirca i 2/3 delle riserve mondiali di petrolio. Essi forniscono il 40% della produzione mondiale di petrolio e la met\u00e0 delle esportazioni. Grazie all'OPEC, gli stati membri ricevono, per il petrolio che esportano, considerevolmente pi\u00f9 di quanto riceverebbero se non ne facessero parte. Nel 2004, ad esempio, gli 11 membri dell'OPEC hanno ricevuto 338 miliardi di dollari di entrate per l'esportazione del petrolio, un incremento del 42 percento rispetto al 2003, secondo cifre compilate dall'Energy Information Administration. Si confrontino queste cifre con quelle del 1972, quando gli esportatori di petrolio incassarono 23 miliardi di dollari per le esportazioni, o con quelle del 1977, quando a seguito della crisi energetica del 1973 essi ricevettero 140 miliardi di dollari. Poich\u00e9 le vendite di petrolio a livello mondiale sono denominate in dollari statunitensi, i cambi nel valore del dollaro rispetto alle altre valute influiscono sulle decisioni dell'OPEC circa la quantit\u00e0 di petrolio da produrre. Ad esempio, quando il dollaro perde rispetto alle altre valute, i membri dell'OPEC ricevono minori entrate per il loro petrolio, causando dei tagli sostanziali nel loro potere d'acquisto, poich\u00e9 essi continuano a vendere petrolio in dollari.\nLe decisioni dell'OPEC hanno una considerevole influenza sui prezzi internazionali del petrolio. Ad esempio, durante la crisi energetica del 1973 (grande shock petrolifero), l'OPEC si rifiut\u00f2 di spedire petrolio verso le nazioni occidentali che avevano sostenuto Israele nella guerra del Kippur contro l'Egitto e la Siria. Questo rifiuto provoc\u00f2 un incremento del 70% nel prezzo del greggio, che dur\u00f2 per cinque mesi, dal 17 ottobre 1973 al 18 marzo 1974. Le nazioni dell'OPEC decisero, il 7 gennaio 1975, di innalzare i prezzi del petrolio grezzo del 10%.\nCon l'avvicinarsi della guerra del Golfo del 1990-1991, il presidente iracheno Saddam Hussein sostenne che l'OPEC doveva spingere verso l'alto il prezzo del petrolio, aiutando cos\u00ec l'Iraq e gli altri stati membri a ripianare i debiti.\nAd agosto 2004 l'OPEC comunic\u00f2 che i suoi membri disponevano di poco margine di incremento della produzione, indicando cos\u00ec che il cartello stava perdendo la sua influenza sul prezzo del greggio. Il primo gennaio 2007 entr\u00f2 a far parte dell'OPEC l'Angola, mentre l'Indonesia lasci\u00f2 l'OPEC nel 2009, essendo diventata un importatore netto di petrolio e non essendo in grado di soddisfare le sue quote di produzione.\nNel dicembre 2018 il Qatar, storico membro dell'OPEC, ha annunciato la sua intenzione di abbandonare l'organizzazione, motivando questa scelta con la concentrazione della sua attivit\u00e0 sull'esportazione di gas naturale. Il primo gennaio 2019 il Paese del golfo abbandona effettivamente l'organizzazione.\nInfluenza sul prezzo del greggio.\nContrariamente ad altri cartelli, l'OPEC \u00e8 riuscita con successo a incrementare il prezzo del petrolio per lunghi periodi. Gran parte del successo dell'OPEC pu\u00f2 essere attribuita alla flessibilit\u00e0 dell'Arabia Saudita. Questa nazione ha tollerato il mancato rispetto dei patti da parte di altri paesi membri, e tagliato la sua produzione per compensare l'eccesso delle quote di produzione degli altri membri del cartello. Questo fatto ha dato alla nazione una buona capacit\u00e0 di influenzare il prezzo del petrolio a livello mondiale, poich\u00e9 - con molti membri a produzione piena - l'Arabia Saudita \u00e8 l'unico membro con capacit\u00e0 di scorta, e la possibilit\u00e0 di aumentare la produzione se necessario.\nQuesta politica ha avuto successo, causando l'innalzamento del prezzo del petrolio grezzo a livelli che erano stati raggiunti, in precedenza, solo dai prodotti raffinati. Comunque, la possibilit\u00e0 dell'OPEC di innalzare i prezzi ha dei limiti. Un incremento eccessivo nei prezzi del petrolio tende a far diminuire i consumi, e pu\u00f2 causare un decremento netto delle entrate. Inoltre, una crescita continua del prezzo pu\u00f2 incoraggiare un cambio dei comportamenti, incentivando l'utilizzo di fonti alternative di energia o un maggiore risparmio.\nIn quanto cartello, l'OPEC ha finora evitato coinvolgimenti in ogni disputa relazionata con l'Organizzazione Mondiale del Commercio nonostante la divergenza tra le azioni e obiettivi dei due enti, rappresentando dunque un esempio interessante della relazione tra protezione e liberalizzazione del commercio a livello internazionale, specialmente nell'ambito energetico.\nPaesi membri.\nNel 2019 i paesi membri dell'OPEC sono 14:\nPaesi non-membri.\nCi sono alcuni grandi paesi produttori di petrolio che non aderiscono all'OPEC:\nStatistiche.\nQuesta tabella elenca i primi 10 Stati produttori di petrolio al mondo nell'anno 2009.\nGECF, l'OPEC del gas.\nL'innalzamento dei prezzi e l'aumento della domanda ha creato le condizioni per la nascita di una simile organizzazione per il commercio del gas naturale. L'organizzazione del GECF (\"Gas Exporting Countries' Forum\"), costituita a Tehran nel 2001, tenta di superare l'attuale meccanismo che vincola il prezzo del gas naturale a quello del petrolio (proposta dell'Egitto del 2004) e di prepararsi per l'evoluzione del mercato del gas, che se fino ad ora era un mercato regionale vincolato ai gasdotti, grazie al GNL si sta globalizzando (i terminali di liquefazione e di rigassificazione sono geograficamente svincolati) e fluidificando (cresce l'importanza del mercato spot a scapito dei contratti di lunga durata). La sede del GECF si trova a Doha, in Qatar."}
{"id": "17427", "revid": "1444886", "url": "https://it.wikipedia.org/wiki?curid=17427", "title": "Movimento dei paesi non allineati", "text": "Il Movimento dei paesi non allineati (o, pi\u00f9 brevemente, Movimento dei non allineati) \u00e8 un gruppo di 120 Stati, pi\u00f9 altri 17 Stati osservatori, che si considerano non allineati con, o contro, le principali potenze mondiali. Rappresenta oltre due terzi di tutti gli Stati del mondo e dal 2019 il suo segretario generale \u00e8 \u0130lham \u018fliyev, presidente dell'Azerbaigian.\nStoria.\nIl NAM inizi\u00f2 a prendere forma nel 1955 con la Conferenza di Bandung, in Indonesia, ospitata dal presidente Sukarno su iniziativa di Josip Broz Tito, Jawaharlal Nehru e Gamal Abd el-Nasser per proteggere gli Stati che non volevano schierarsi con le due superpotenze della guerra fredda (Stati Uniti d'America e Unione Sovietica) o che non volevano esserne influenzati. Membri principali furono la Jugoslavia, l'India, l'Egitto.\nIl primo vertice si tenne a Belgrado dal 1\u00ba al 6 settembre 1961, con la partecipazione di 24 membri (25 con la Jugoslavia) che dichiararono la loro opposizione a colonialismo, imperialismo, e neocolonialismo. Il vertice successivo si tenne al Cairo nel 1964, tra 46 nazioni, molte delle quali erano Stati africani che avevano appena raggiunto l'indipendenza; tra gli argomenti principali di discussione ci fu il conflitto arabo-israeliano. Il vertice del 1969 a Lusaka fu uno dei pi\u00f9 importanti, con la realizzazione di una struttura permanente su temi economici e politici.\nMembri.\nOsservatori.\nI paesi e le organizzazioni seguenti hanno lo status di osservatori:\nOspiti.\nNon c'\u00e8 stato un ospite permanente, ma spesso diversi paesi terzi sono rappresentati come ospiti in occasione di conferenze. Inoltre, un gran numero di organizzazioni, sia all'interno del sistema delle Nazioni Unite e da fuori, sono sempre invitati come ospiti.\nPresidenza.\nLa presidenza del NAM cambia ogni tre anni. Attualmente \u00e8 l'Azerbaigian a detenere la presidenza del Movimento dei Paesi Non Allineati."}
{"id": "17430", "revid": "2", "url": "https://it.wikipedia.org/wiki?curid=17430", "title": "Corrente futurista", "text": ""}
{"id": "17431", "revid": "117300692", "url": "https://it.wikipedia.org/wiki?curid=17431", "title": "Sequenza di Hubble", "text": "La sequenza di Hubble \u00e8 uno schema di classificazione dei tipi di galassie sviluppato da Edwin Hubble nel 1926 e successivamente perfezionato nel 1936. \u00c8 stata descritta e illustrata per la prima volta sotto forma di catalogo in \"The Hubble Atlas of Galaxies\" (1961) curato da Allan Sandage contenente poche centinaia di galassie ed in seguito applicata a pi\u00f9 di 1200 galassie nel \"A Revised-Shapley Ames Catalog of Bright Galaxies\" (1981 Sandage &amp; Tammann). Nel 1994 Sandage insieme a Bedke pubblica \"The Carnegie Atlas of Galaxies\" dove sono illustrate le galassie descritte nel precedente catalogo.\nLe galassie sono divise in questo modo:\nDove i tipi da E0 a E7 sono galassie \"ellittiche\", S0 e SB0 sono galassie \"lenticolari\", da Sa a Sc sono galassie \"spirali\", da SBa a SBc sono \"spirali barrate\" e Irr sono galassie \"irregolari\". Il particolare diagramma che rappresenta questa classificazione \u00e8 chiamato diagramma a Diapason.\nDalla tabella si nota come le galassie ellittiche possono avere dimensioni molto diverse: tra loro si trovano sia le galassie pi\u00f9 piccole conosciute sia quelle pi\u00f9 grandi. Le galassie spirali hanno in genere una dimensione \"media\", mentre le irregolari sono in genere piuttosto piccole.\nHubble bas\u00f2 la sua classificazione su fotografie delle galassie prese con i telescopi del tempo. Pensava che le galassie ellittiche fossero una forma giovane, che si sarebbe poi evoluta in spirale. Le teorie moderne suggeriscono che la situazione sia pi\u00f9 o meno opposta e meno ben definita, ma questa credenza iniziale ha lasciato un segno nel gergo degli astronomi, che parlano di galassie dei \"primi tipi\" o degli \"ultimi tipi\" a seconda che si trovino sulla sinistra o sulla destra del diagramma.\nQuello che si pu\u00f2 dire un difetto di questa classificazione come della maggior parte di quelle utilizzate correntemente (ad esempio la classificazione di de Vaucouleurs) \u00e8 dovuto alla soggettivit\u00e0 del metodo. Non \u00e8 definito nessun parametro oggettivo e questo porta spesso a divergenze di opinioni nel definire il tipo morfologico di una galassia. Oltretutto molto dipende da come sono state prese le immagini, in quanto una diversa banda di osservazione della galassia mette in evidenza strutture diverse. Questa classificazione (come altre coetanee) \u00e8 basata su immagini prese in banda blu e riguarda solo galassie giganti o supergiganti delle quali era pi\u00f9 facile avere immagini dettagliate.\nAltre osservazioni moderne ci hanno dato le seguenti informazioni sui diversi tipi di galassie:\nDa questi e da altri indizi, gli astronomi hanno costruito una teoria dell'evoluzione delle galassie che suggerisce come le ellittiche siano, in realt\u00e0, il risultato di collisioni tra galassie spirali e/o irregolari, che rimuovono la maggior parte del gas presente nei sistemi e rimescolano le orbite delle stelle."}
{"id": "17432", "revid": "88812", "url": "https://it.wikipedia.org/wiki?curid=17432", "title": "Principio di verificazione", "text": ""}
{"id": "17434", "revid": "1424204", "url": "https://it.wikipedia.org/wiki?curid=17434", "title": "Battipaglia", "text": "Battipaglia (,IPA: ) \u00e8 un comune italiano di abitanti della provincia di Salerno in Campania.\nNoto per essere uno dei principali centri di produzione della mozzarella di bufala campana DOP, il territorio cittadino \u00e8 tra le aree agricole maggiormente produttive della piana del Sele \u2013 di cui costituisce altres\u00ec il maggior polo industriale e snodo ferroviario.\nL'ubicazione favorevole, caratterizzata dalla vicinanza al Mar Tirreno e ai Monti di Eboli, ne favor\u00ec la colonizzazione ad opera di greci e romani, acquisendo per\u00f2 indipendenza amministrativa da Eboli solo tra il XIX e il XX secolo. In ragione della sua collocazione strategica, durante la seconda guerra mondiale fu soggetta a ripetuti bombardamenti dell'aviazione alleata nell'ambito dello sbarco a Salerno, cui \u00e8 seguito un poderoso sviluppo demografico e industriale nel dopoguerra.\nGeografia fisica.\nTerritorio.\nLa citt\u00e0 \u00e8 situata ai margini settentrionali della Piana del Sele. Il territorio comunale \u00e8 composto da una piccola parte collinare con un'altezza massima di circa 300 , occupata dalle propaggini occidentali dei Monti di Eboli, e per la restante parte dalla pianura alluvionale.\nIl principale corso d'acqua \u00e8 il fiume Tusciano; nel territorio pianeggiante sono presenti diversi canali artificiali realizzati per la bonifica degli acquitrini e dei pozzi.\nClima.\nBattipaglia \u00e8 caratterizzata da un clima mediterraneo (Classificazione di K\u00f6ppen \"Csa\"), con piogge concentrate prevalentemente nel semestre freddo e un calo delle precipitazioni in corrispondenza della stagione estiva. Durante l'estate, tuttavia, le precipitazioni non sono del tutto assenti bens\u00ec concentrate in episodici temporali pomeridiani che spesso possono presentarsi di moderata intensit\u00e0, seppur di breve durata. La caratteristica principale della stagione estiva \u00e8 tuttavia la presenza di lunghi periodi di tempo stabile e ventilazione a regime di brezza. L'instaurarsi della brezza di mare da ovest - sudovest a partire dalla tarda mattinata e della brezza di monte da nord - nordest durante la tarda serata e la notte tende a temperare e contenere gli eccessi termici, in particolare nei valori massimi che si presentano pi\u00f9 bassi rispetto alle localit\u00e0 dell'entroterra. Per contro, la presenza delle brezze, pur impedendo l'eccessivo aumento delle temperature massime durante le ore pomeridiane apporta un aumento del tasso di umidit\u00e0 che si manifesta con un aumento del disagio da afa.\nIl gradiente igrometrico presenta un andamento tipico delle aree marittime, con la percentuale di umidit\u00e0 che tende a calare rapidamente dall'alba alla met\u00e0 mattinata per crescere gradualmente con l'arrivo della brezza di mare fino a stabilizzarsi durante il pomeriggio. Durante la serata l'umidit\u00e0 relativa aumenta per il calo della temperatura raggiungendo il valore massimo tra le ore 22:00 e le 23:00, successivamente diminuisce repentinamente col sopraggiungere della brezza di monte. Durante le ore notturne si verifica un blando aumento del tasso di umidit\u00e0. Questa circolazione dei venti favorisce notti estive gradevoli, specie nelle aree periferiche della citt\u00e0. L'area cittadina (stazione meteorologica di Battipaglia - Belvedere) \u00e8 caratterizzata dal fenomeno dell'isola di calore urbana, con valori di temperature di 2 -3\u00a0\u00b0C pi\u00f9 alti rispetto alle aree rurali. Il valore di temperatura massimo registrato nella stazione meteorologica di Battipaglia-Belvedere relativo al periodo 2005-2016 \u00e8 di +40,4\u00a0\u00b0C (24 agosto 2007).\nBattipaglia presenta inverni miti con valori massimi compresi tra +13 e +14\u00a0\u00b0C e minime comprese tra +7\u00a0\u00b0C dell'area urbana ai +5\u00a0\u00b0C delle aree rurali. Si verificano, di solito, due o tre ondate di freddo quasi ogni inverno, durante le quali le massime non superano i +7/+8\u00a0\u00b0C e le minime si avvicinano a 0\u00a0\u00b0C. Durante le ondate di freddo pi\u00f9 intense le massime possono mantenersi inferiori a +4\u00a0\u00b0C e le minime scendere di qualche grado sotto lo 0\u00a0\u00b0C. Il valore minimo assoluto registrato nell'area urbana, (dal gennaio 2005 ad oggi) \u00e8 stato -3,2\u00a0\u00b0C (17 febbraio 2008). Le aree rurali presentano un numero maggiore di giorni di gelo e minime pi\u00f9 basse. Il record negativo misurato dalla vicina stazione meteorologica dell'Aeroporto di Salerno-Costa d'Amalfi \u00e8 stata -7,5\u00a0\u00b0C (26 gennaio 1954)\nLa neve \u00e8 un evento raro. Durante l'inverno le nevicate si verificano nelle aree montane a nord della citt\u00e0 e solo sporadicamente la citt\u00e0 vede la caduta di fiocchi di neve. Ancor pi\u00f9 rari sono gli accumuli al suolo. La notte tra il 30 e il 31 dicembre 2014, durante un'irruzione di aria fredda di origine artica la citt\u00e0 \u00e8 stata imbiancata da un sottile strato di graupel. L'evento precedente risaliva al 15 dicembre 2007. Il 9 febbraio 2015 \u00e8 stata interessata da un'intensa nevicata con accumuli di qualche centimetro nelle immediate aree collinari. Il mese di gennaio 2017 ha visto un lungo periodo di freddo durato oltre 10 giorni. Durante questa intensa ondata di freddo sono stati registrati quattro giorni di gelo a Battipaglia, con un accumulo di neve al suolo di circa 1\u00a0cm durante le prime ore del 6 gennaio e un giorno di ghiaccio il 7 gennaio, con la massima che ha sfiorato +0,9\u00a0\u00b0C e la minima -2\u00a0\u00b0C, restando costantemente sotto lo zero nelle aree pi\u00f9 settentrionali della citt\u00e0 e sulle prime propaggini collinari.\nI dati termometrici della stazione meteorologica cittadina (Battipaglia - Belvedere) con i dati pluviometrici della stazione meteorologica extraurbana di Battipaglia, analizzati tramite i parametri della Classificazione climatica di Thornthwaite hanno permesso di definire il clima della citt\u00e0 della Piana del Sele come: C1B'3s2b'4, ossia clima subarido, terzo mesotermico, con elevato surplus pluviometrico invernale e medio - bassa efficienza termica estiva. \nOrigini del nome.\nIl toponimo comparve per la prima volta in un documento del 1080 del Ducato di Puglia e Calabria, in cui la signoria normanna notificava il possesso dei terreni tra il Sele e il Tusciano alla diocesi cattolica salernitana.\nSi ritiene generalmente che Battipaglia costituisca un'unione dei termini \"batti\" e \"paglia\", riferendosi all'attivit\u00e0 di battitura del grano e della paglia dei contadini locali. Altre teorie sono quelle della derivazione del toponimo da \"Baptipalla\", che starebbe ad indicare un luogo consacrato alla divinit\u00e0 ctonia etrusca Voltumna, oppure dai termini \"bapti\" e \"palea\", ossia \"luogo anticamente sommerso dalle acque\".\nStoria.\nEpoca greco-romana.\nPrecedentemente compresa nei territori della Magna Grecia in ragione della vicinanza all'insediamento di Poseidonia, l'area municipale, analogamente al resto della costa tirrenica meridionale, fu sede di insediamenti strategici durante le epoche tardo-repubblicana e imperiale romane.\nScavi archeologici hanno portato alla luce numerosi reperti risalenti indicativamente al III secolo a.C., appartenenti ad almeno due ville. Una di queste era situata nelle immediate vicinanze della costa (in localit\u00e0 Spineta), verosimilmente parte di un pi\u00f9 ampio complesso termale. L'altra, invece, era collocata internamente (nei pressi dell'odierno cimitero) e fungeva da collegamento tra le colture di cereali nella pianura e le coltivazioni collinari di ulivi e vigneti.\nLe origini moderne.\nSebbene tre piccoli nuclei abitativi fossero gi\u00e0 presenti sin dal XIII secolo (uno vicino al castello, uno vicino al Tusciano e un altro vicino alla chiesa di San Mattia), l'abitato attuale nacque ufficialmente nel 1858 per volont\u00e0 di Ferdinando II di Borbone, re delle Due Sicilie, come colonia agricola nel territorio comunale di Eboli. Il governo reale fece costruire le cosiddette \"Comprese\", ossia 20 edifici per accogliere circa 120 famiglie di terremotati provenienti dalla Basilicata e dalla provincia di Principato Citeriore. L'et\u00e0 prevista per gli abitanti era compresa tra i 25 e i 40 anni, essendo richiesta inoltre una rigorosa condotta politica e religiosa, oltrech\u00e9 una costituzione consona al lavoro. Ai nuovi abitanti vennero forniti i mezzi necessari per incentivare l'agricoltura e la bonifica di questa porzione di Piana del Sele, cos\u00ec come programmato dal barone Giacomo Savarese, direttore generale delle bonifiche.\nLa proclamazione a Comune.\nGrazie all'impegno di Alfonso Menna, dirigente degli affari generali del Comune di Salerno, Battipaglia divenne comune con il Regio Decreto n. 623 del 28 marzo 1929; il territorio comunale comprendeva parte del Comune di Eboli, ove era precedentemente ubicato l'abitato di Battipaglia, e parte del territorio di Montecorvino Rovella, con la localit\u00e0 Belvedere.\nI bombardamenti del 1943.\nIl 1943 ha rappresentato l'anno pi\u00f9 doloroso nella storia di Battipaglia, considerato che copiosi bombardamenti anglo-americani rasero quasi completamente al suolo la citt\u00e0. La stima ufficiale dei costi umani \u00e8 di 117 vittime, ed anche per tale ragione, nel 2006, il Presidente della Repubblica Carlo Azeglio Ciampi ha conferito al Comune la Medaglia d'argento al merito civile quale \"luminoso esempio di spirito di sacrificio e di amor patrio\". La distruzione della citt\u00e0 negli attacchi aerei, che ebbero luogo dal 21 giugno 1943 al 14 settembre dello stesso anno, fu operata con i caccia-bombardieri statunitensi Thunderbolt P-47, sorvolanti a bassa quota sganciando bombe a grappoli.\nNel 1943, il regista statunitense William Wyler, gi\u00e0 Maggiore dell'aviazione statunitense, document\u00f2 il tutto facendo montare le telecamere direttamente sui bombardieri in azione. I filmati documentaristici bellici del regista (tra l'altro autore, nel 1953, del film \"Vacanze romane\") sono stati per anni coperti dal segreto militare ed ora giacciono nella Cineteca della Rai. Essi documentano la tragedia della popolazione di Battipaglia e l'importanza strategica della citt\u00e0 come nodo ferroviario, stradale ed aeroportuale, con l'aeroporto di Montecorvino che l'11 settembre 1943 era in mano statunitense e dopo due giorni tornava ai tedeschi per essere infine riconquistato dagli americani al termine di strenui combattimenti. Alcuni filmati sui cieli di Battipaglia sono inoltre presenti nel film dedicato agli squadroni dei terribili bombardieri, dal titolo che li richiama e montato tre anni dopo: \"Thunderbolt!\" (1946).\nDopoguerra.\nDistrutta quasi completamente dai bombardamenti del 1943, Battipaglia fu ricostruita in tempi brevi: ivi affluirono sempre pi\u00f9 numerose correnti migratorie dall'entroterra, e la citt\u00e0 conobbe uno straordinario incremento demografico tra il 1951 e il 1960, superando pi\u00f9 del doppio quello del vicino comune di Eboli (di cui era stata frazione). Da colonia agricola a comune rurale, a citt\u00e0 nuova, nel 1960 Battipaglia divenne polo di sviluppo industriale.\nAlle tradizionali industrie di trasformazione dei prodotti agricoli, si affiancarono industrie siderurgiche e di apparecchiature elettriche a ciclo continuo.\nNel 1953, la citt\u00e0 entr\u00f2 nelle cronache italiane e internazionali in seguito alla sparizione dell'allora sindaco in carica, il socialista (ed ex \"qualunquista\") Lorenzo Rago, il quale non sarebbe stato pi\u00f9 ritrovato. Secondo lo storico battipagliese Giovanni De Luna, \u00e8 verosimile che dietro il misterioso rapimento ci possa essere stata la camorra locale, ma gli inquirenti non hanno reperito elementi decisivi per avvalorare l'ipotesi.\nIl 9 novembre 1967, in prossimit\u00e0 del territorio cittadino, si verific\u00f2 un grave incidente ferroviario sulla linea tirrenica meridionale tra due treni direttissimi percorrenti la tratta Milano-Palermo. Il deragliamento, causato dall'invasione di una mandria di bufali, cost\u00f2 la vita a 12 viaggiatori.\nLa rivolta popolare del 1969.\nIl 9 aprile 1969 Battipaglia fu teatro di gravi incidenti al diffondersi della notizia della programmata chiusura di due fabbriche nei settori della manifattura dei tabacchi e della lavorazione dello zucchero. Per la citt\u00e0 ci\u00f2 equivaleva a una vera e propria sciagura socio-occupazionale, dal momento che una consistente fetta della popolazione dipendeva economicamente dalle attivit\u00e0 in questione, considerando le coltivazioni collegate e l'indotto. Di conseguenza, vennero indette manifestazioni di protesta e cortei, che sfociarono in drammatici scontri con le forze dell'ordine quando all'assedio dei dimostranti la polizia rispose sparando sulla folla.\nAl termine della giornata si contarono due morti: Carmine Citro, operaio tipografo di 19 anni, e Teresa Ricciardi, insegnante in una scuola media che fu raggiunta al petto da una pallottola mentre era affacciata alla finestra di casa sua.\nLe cariche della polizia si susseguirono per l'intero pomeriggio, contandosi in tutto circa 200 feriti (la met\u00e0 dei quali da arma da fuoco) fra i dimostranti e un centinaio tra i membri delle forze dell'ordine. Il giorno seguente la folla scese di nuovo in piazza, bloccando ferrovie, strade e autostrade, devastando la stazione, dando fuoco al municipio, danneggiando diverse automobili, ed assediando il commissariato di polizia e la caserma dei carabinieri. Giunta al Governo una notizia, rivelatasi infondata, relativa a ben 50 morti dovuti alle proteste, si decise di trovare un accordo per la riapertura delle due aziende, al fine di scongiurare ulteriori insurrezioni.\nSimboli.\nLo stemma di Battipaglia \u00e8 stato concesso con regio decreto dell'11 dicembre 1941.\nIl gonfalone, concesso con decreto del presidente della Repubblica dell'11 dicembre 1997, \u00e8 costituito da un drappo di azzurro.\nOnorificenze.\nwww.quirinale.it\nSociet\u00e0.\nStranieri.\nAl 31 dicembre 2020, a Battipaglia risultavano residenti cittadini stranieri (l'8,4% della popolazione complessiva). Le comunit\u00e0 pi\u00f9 rappresentate sono:\nReligione.\nChiesa cattolica.\nLa maggioranza della popolazione \u00e8 di religione cattolica; il comune appartiene alla forania di Battipaglia-Olevano sul Tusciano, dell'arcidiocesi di Salerno-Campagna-Acerno, ed ha sette parrocchie. Fra le opere parrocchiali di rilevanza sociale vanno menzionate la comunit\u00e0 Stimmatina, Casa Speranza, il centro emergenze giovanili, il cinema parrocchiale, il centro accoglienza profughi, la mensa per i poveri e un centro anti usura.\nChiese protestanti.\nL'altra confessione cristiana presente \u00e8 quella protestante con quattro comunit\u00e0. \nLa prima opera ad essere fondata, nel 1970, \u00e8 la Chiesa evangelica pentecostale CCEVAS.\nUn'altra importante presenza \u00e8 la Chiesa evangelica pentecostale associata alle Assemblee di Dio in Italia, fondata nel 1971 da alcuni credenti provenienti da Salerno.\nAltri culti.\nFra gli altri culti presenti a Battipaglia vi sono la congregazione cristiana dei Testimoni di Geova., la Chiesa di Ges\u00f9 Cristo dei Santi degli Ultimi Giorni. , una moschea e un tempio sikh.\nCultura.\nIstruzione.\nBattipaglia ospita diverse scuole secondarie, sia pubbliche che private:\nCucina.\nProdotto tipico di Battipaglia \u00e8 la mozzarella di bufala campana. Fra le varianti di tagli della mozzarella va menzionata la \"Zizzona\" di Battipaglia, un marchio creato da vari consorzi caseari locali.\nMaschera.\n\"Spigariello\" \u00e8 la maschera divenuta il simbolo del carnevale battipagliese, la cui origine \u00e8 legata alla tradizione e alle ritualit\u00e0 contadine.\nUrbanistica.\nL'originale struttura urbanistica della citt\u00e0 ha subito un primo cambiamento a causa della completa distruzione causata da sei bombardamenti aerei durante il secondo conflitto bellico.\nIl successivo aumento della popolazione e la necessit\u00e0 di nuove abitazioni hanno congestionato il sistema urbano e la viabilit\u00e0 anche a causa dell'abusivismo edilizio.\nL'espansione edilizia si \u00e8 manifestata principalmente nel trentennio 1961-1991 con un incremento di vani da a .\nIn base all'attuale cartografia sono identificabili, oltre all'abitato di Battipaglia, le localit\u00e0 maggiormente abitate di Serroni Alto, Santa Lucia, Fasanara e Aversana.\nToponimi, toponomastica e quartieri.\nLa toponomastica della citt\u00e0, ad esclusione delle zone esterne al centro urbano, \u00e8 stata assegnata in modo schematico man mano che veniva realizzata l'urbanizzazione. Ad esempio dalla cartografia \u00e8 identificabile una zona \"dei poeti\" (ad esempio nel quartiere Sant'Anna la maggioranza delle strade sono intitolate a poeti) o una zona \"dei mari\" (nel quartiere Serroni), ecc.\nLo statuto comunale attuale non menziona quartieri o frazioni. I quartieri, oltre al centro sono: Belvedere, Serroni, Sant'Anna, Turco, Taverna Maratea, Taverna delle Rose, Schiavo, Stella.\nEconomia.\nAl centro di una vasta e fertile pianura, la citt\u00e0, un tempo prevalentemente agricola, ha avuto un notevole sviluppo industriale a partire dagli anni sessanta.\nAgricoltura.\nIl territorio, grazie all'irrigazione diffusa dei campi tramite condotte idriche a pressione, permette numerose e moderne attivit\u00e0 agricole, anche con coltivazione intensiva. Sono inoltre diffusi frutteti e serre, che rendono l'area battipagliese la principale in Italia per produzione di insalate imbustate (c.d. quarta gamma).\nQuella battipagliese \u00e8 zona di produzione, tra gli altri, dei seguenti prodotti:\nAllevamenti e settore caseario.\nMolto importanti anche le aziende del settore alimentare, in particolar modo attive nella produzione di latticini come la mozzarella di bufala, prodotto tipico battipagliese. Il film \"Benvenuti al Sud\" ne celebra una variante, nota come \" zizzona di Battipaglia\" (marchio registrato di un caseificio della zona), che consiste in una mozzarella molto grande, colma di latte, di 5\u00a0kg o pi\u00f9, con una piccola escrescenza nella parte superiore simile ad un capezzolo che la fa rassomigliare ad una mammella.\nIndustria.\nNumerose sono le attivit\u00e0 industriali presenti sul territorio comunale. Oltre alle industrie agroalimentari (Bonduelle) e zootecniche (Sivam) sono presenti aziende nel settore della componentistica auto (Cooper Standard Automotive), degli apparecchi elettronici, dei cavi elettrici (Nexans), dei cavi in fibra ottica (Prysmian), degli imballaggi e chiusure metalliche (Crown e Silgan) e della plastica (Jcoplastic, Riba Sud e Deriblok).\nA Battipaglia \u00e8 presente la sede centrale della Mass, azienda produttrice di capi di abbigliamento sportivi.\nInfrastrutture e trasporti.\nStrade.\nLa citt\u00e0 \u00e8 un nodo stradale fondamentale per i territori a sud di Salerno. Oltre ad essere dotata dell'omonima uscita autostradale sulla A2 Autostrada del Mediterraneo, ben connessa con un viadotto alla Strada statale 18 Tirrena Inferiore, principale collegamento con il Cilento, da Battipaglia inizia la Strada statale 19 delle Calabrie, che collega la Piana del Sele alla Basilicata e al Vallo di Diano.\nIl territorio comunale \u00e8 attraversato da numerose strade provinciali; quelle di maggior traffico veicolare sono le seguenti:\nAltre strade provinciali sono:\nFerrovie.\nLa stazione di Battipaglia \u00e8 uno dei principali nodi ferroviari del Mezzogiorno. A riprova della sua importanza vi sono i numerosi bombardamenti effettuati da entrambi gli schieramenti avversari durante la seconda guerra mondiale.\nPosizionata lungo la Ferrovia Tirrenica Meridionale, al bivio con la ferrovia Battipaglia-Potenza-Metaponto, \u00e8 dotata di un fabbricato, cinque binari, un fabbricato merci e, in fase di costruzione, un centro integrato di interscambio con un terminal bus nonch\u00e9 un parcheggio multipiano. Oltre ad essere servita dai treni Frecciabianca (tratta Reggio Calabria-Salerno-Roma Termini), la stazione costituisce fermata per una coppia di Frecciarossa sulla tratta Milano-Taranto.\nMobilit\u00e0 urbana.\nIl trasporto pubblico urbano \u00e8 affidato alla EAC autolinee mentre quello extraurbano \u00e8 gestito principalmente da Sita Sud, Busitalia Campania e Co.Sa.T.\nAmministrazione.\nAll'atto dell'istituzione del Comune, il ruolo di primo cittadino fu assunto da Alfonso Menna, commissario prefettizio in carica dal 29 maggio 1929 al 6 novembre 1931. Dopo il ventennio fascista, il primo sindaco eletto democraticamente fu Primo Baratta (19 marzo 1944 - 27 settembre 1945).\nNella tabella seguente vi \u00e8 l'elenco dei sindaci battipagliesi dall'istituzione al 1989:\nDagli anni ottanta in poi, il comune ha vissuto una storia politica piuttosto travagliata. I sindaci che sono rimasti in carica per il tempo previsto dalla normativa sono stati pochi: come si evince dalla tabella successiva, seppur parziale, vi sono state numerose dimissioni, sospensioni e decadenze. Di seguito vengono elencati i primi cittadini del Comune di Battipaglia, dal 1989 ad oggi, cos\u00ec come riportato nell'archivio del Ministero dell'Interno:\nAltre informazioni amministrative.\nLe competenze in materia di difesa del suolo sono delegate dalla Campania all'Autorit\u00e0 di bacino regionale Destra Sele. Per quel che riguarda la gestione dell'irrigazione e del miglioramento fondiario, l'ente competente \u00e8 il Consorzio di bonifica in Destra del fiume Sele.\nSport.\nCalcio.\nLa principale squadra di calcio cittadina \u00e8 la Battipagliese 1929, attualmente militante in Seconda Categoria e con alle spalle un decennio tra Serie C1 e Serie C2 (1988-2000), nonch\u00e9 4 stagioni in Serie C (1939-43).\nAltre formazioni cittadine sono l'Atletico Battipaglia 2018, il Battipaglia Soccer (Seconda Categoria), il Real Battipaglia e la Virtus Battipaglia Calcio (Terza Categoria)."}
{"id": "17435", "revid": "1345932", "url": "https://it.wikipedia.org/wiki?curid=17435", "title": "Galassia di Seyfert", "text": "Le galassie di Seyfert sono una classe di nuclei galattici attivi che presentano righe spettrali da gas ad alta ionizzazione, scoperti dall'astrofisico Carl Keenan Seyfert nel 1943. \nClassificazione.\nNel 1943 Carl Seyfert complet\u00f2 uno studio su un campione di sei galassie selezionate dal catalogo dell'Osservatorio di Monte Wilson. Paragonate alle normali galassie, tali oggetti presentavano alcune peculiarit\u00e0; sebbene la maggioranza di esse fossero spirali, le loro regioni centrali mostravano una luminosit\u00e0 ben pi\u00f9 elevata del normale e righe larghe in emissione, cosa inusuale per le galassie. Per questo furono subito considerate una classe a parte di oggetti, aventi in comune il nucleo semistellare e le righe di emissione. Un'indagine ricognitiva effettuata da B. E. Markarian (1963) port\u00f2 alla scoperta di molte altre galassie di Seyfert, e ad un nuovo sistema di classificazione, basato esclusivamente sulla presenza o meno delle righe di emissione. \nNel 1974 esse furono suddivise in due classi distinte, dette Seyfert-1 e Seyfert-2. Negli spettri delle galassie Seyfert-1 si osservavano due tipi di righe: permesse e proibite. Le prime erano molto larghe, con larghezza a met\u00e0 altezza (FWHM) corrispondente a velocit\u00e0 fra e . Le righe proibite invece erano pi\u00f9 strette, e la loro velocit\u00e0 corrispondente era al massimo . Nelle Seyfert-2, invece, le righe proibite e quelle permesse mostravano propriet\u00e0 simili, con velocit\u00e0 tutte nell'ordine di . In generale righe con caratteristiche simili si originano nella stessa zona della galassia, di conseguenza si pens\u00f2 che nelle Seyfert-2 entrambi i tipi di righe avessero origine nella stessa regione del nucleo, mentre nelle Seyfert-1 righe proibite e permesse si formassero in due zone diverse della galassia.\nLa presenza di righe molto larghe fece supporre l'esistenza di una regione che divenne poi nota come \"Broad Line Region\" (BLR), ovvero \"Regione delle righe larghe\"; attualmente si pensa che la fotoionizzazione nelle nubi della BLR sia dovuta ad un disco di accrescimento molto caldo attorno alla sorgente centrale. Le righe pi\u00f9 strette provengono invece dalla regione nota come \"Narrow Line Region\" (NLR), o \"Regione delle righe strette\", posta a distanza maggiore dal centro. Lo sviluppo della spettroscopia mostr\u00f2 che anche alcune delle righe permesse hanno due componenti; esse sono infatti formate da una parte centrale stretta ed intensa sovrapposta ad ali larghe ma molto pi\u00f9 deboli. Per tenere conto di questo, la classificazione fu estesa a classi intermedie di Seyfert, come Seyfert-1.5, 1.8 e 1.9. Questo nuovo schema implicava che le galassie di tipo 2 non avessero la BLR, ma in seguito fu dimostrato che almeno in alcune di esse tale regione era presente, sebbene fosse visibile solo in luce polarizzata.\nQuesta scoperta fondamentale fu determinante per la formulazione di un modello unificato.\nDi fatto nelle Seyfert-2 la BLR \u00e8 oscurata da polveri concentrate in una regione sufficientemente piccola per far s\u00ec che la NLR resti visibile. Una struttura geometrica che corrisponde bene a questa ipotesi \u00e8 quella di un toro che circonda il nucleo. Le differenze fra le diverse classi di Seyfert sono probabilmente dovute ad un semplice effetto di proiezione.\nIn generale le Seyfert sono considerate una classe intermedia di nuclei galattici attivi, e costituiscono una piccola percentuale delle galassie. La loro luminosit\u00e0 varia da \u00a0formula_1 per quelle pi\u00f9 brillanti, con energie paragonabili a quelle dei quasar (), mentre quelle pi\u00f9 deboli, con luminosit\u00e0 pari a \u00a0formula_1, si confondono con la classe dei LINER (\"Low Ionization Emission Line Region\"). Per distinguere le galassie di Seyfert dai LINER si utilizzano i diagrammi diagnostici proposti da Veilleux e Osterbrock (1987). Le Seyfert tendono a concentrarsi nei primi tipi morfologici, Sa ed Sb, mentre pi\u00f9 raramente sono Sc. Le Seyfert ellittiche sembrano essere poco frequenti.\nSi ipotizza che la sorgente energetica centrale di tutti i tipi di AGN, incluse ovviamente le Seyfert, sia un buco nero supermassiccio, tuttavia le prove della sua esistenza sono esclusivamente indirette: ad esempio la presenza di getti relativistici con un asse stabile, di uno spettro ad alta energia e di una grande luminosit\u00e0. L'energia rilasciata dal disco di accrescimento del buco nero infatti si allontana sotto forma di getti di materia e di fotoni. In prima approssimazione, l'andamento dello spettro \u00e8 a legge di potenza con esponente compreso fra 0 e 1, ed \u00e8 dato da radiazione di sincrotrone e processo auto-Compton. L'intensit\u00e0 del continuo in emissione presenta una crescita dalle lunghezze d'onda pi\u00f9 corte (banda X) verso l'ottico, per arrivare ad un picco attorno a 100\u00a0\u00b5m, e decrescere velocemente nel radio, dove l'emissione \u00e8 103 - 104 volte pi\u00f9 bassa che nelle galassie radio-brillanti. Infatti le Seyfert sono classificate come radio-quiete.\nBroad Line Region.\nLa regione pi\u00f9 interna delle galassie \u00e8 denominata \"Broad Line Region\" (BLR), ed \u00e8 visibile esclusivamente nelle galassie Seyfert-1 e nelle classi intermedie. Le righe larghe presenti sono quelle della serie di Balmer, HeII \u03bb4686, HeI \u03bb5876 nell'ottico, e nell'ultravioletto la Ly\u03b1, CIV \u03bb1549 e [CIII] \u03bb1909, oltre a MgII \u03bb2800. Tali righe sono dovute alla fotoionizzazione del gas interstellare da parte del continuo prodotto dal disco di accrescimento del buco nero. La densit\u00e0 di queste regioni \u00e8 necessariamente piuttosto elevata a causa dell'assenza di righe proibite. Poich\u00e9 il livello di ionizzazione \u00e8 circa lo stesso per la BLR di tutti gli oggetti, si suppone che la sua dimensione aumenti all'aumentare della luminosit\u00e0 della sorgente. Ad esempio si stima che i quasar, 100 volte pi\u00f9 luminosi di una Seyfert, abbiano una BLR 10 volte pi\u00f9 grande. Parecchie propriet\u00e0 fisiche possono essere ricavate dalle righe dello spettro. La densit\u00e0 risulta nell'ordine di , e la temperatura pari a circa . Un'altra importante propriet\u00e0 fisica \u00e8 il parametro di ionizzazione, definito come:\nSi noti che esso dipende dalla luminosit\u00e0 della sorgente, dalla distanza della nube dal centro e dalla densit\u00e0 numerica degli elettroni liberi. Come dimostrato nel 1990, il parametro si ricava dal rapporto fra l'intensit\u00e0 delle righe [OIII] \u03bb5007 e [OII] \u03bb3727. La luminosit\u00e0 \u00e8 data dalla combinazione della forza del continuo ionizzante e della forma dello spettro; se esso ha un indice spettrale pi\u00f9 basso di -1, la luminosit\u00e0 \u00e8 dominata da fotoni di alta frequenza che ionizzano il gas. Al momento la stima pi\u00f9 verosimile del parametro di ionizzazione nella BLR \u00e8 circa . \n\u00c8 possibile fare delle ipotesi sulla distribuzione che il gas della BLR assume. Considerando lo spettro a legge di potenza con indice \u03b1 = \u22121, il rapporto fra il flusso di H\u03b1 con quello del continuo pu\u00f2 essere determinato e paragonato con le osservazioni. Ci\u00f2 che si osserva \u00e8 un valore molto pi\u00f9 basso rispetto a quello atteso se il gas assorbisse tutta l'energia del continuo, dunque una parte di questa deve necessariamente sfuggire e disperdersi direttamente nello spazio interstellare. L'unico modello accettabile per spiegare questo comportamento \u00e8 che il gas non sia distribuito in un guscio sferico, ma piuttosto ammassato in nubi. Un problema correlato a quello appena accennato \u00e8 la conservazione di tali nubi nella BLR; infatti esse dovrebbero espandersi verso l'esterno alla velocit\u00e0 locale del suono e dissiparsi rapidamente. Per ovviare a questo problema, si pu\u00f2 ipotizzare che le nubi siano una parte di una struttura pi\u00f9 ampia di gas, che con la sua pressione le manterrebbe in posizione. Questo tuttavia contrasta con quanto detto in precedenza, visto che solo le nubi risultano ionizzate. Nemmeno il toro molecolare riesce a spiegare questo confinamento, dunque l'unica conclusione accettabile \u00e8 che le nubi di gas siano un fenomeno transitorio, che vengono rimpiazzate da materiale in movimento verso la regione centrale dal mezzo circostante. \nLa luminosit\u00e0 di una riga \u00e8 data dall'equazione:\nDove j \u00e8 il coefficiente di emissione della riga, e V il volume occupato dal gas. Poich\u00e9 la luminosit\u00e0 della riga H\u03b1 \u00e8 legata alla massa del gas emittente e al coefficiente j, si pu\u00f2 ricavare la relazione seguente:\nDalle osservazioni si ha che la luminosit\u00e0 di H\u03b1 per le AGN in generale \u00e8 compresa fra 1038 e 1044\u00a0erg/s; assumendo come densit\u00e0 , si pu\u00f2 ricavare che nelle sorgenti pi\u00f9 potenti la massa \u00e8 soltanto \u00a0formula_6, mentre per gli oggetti meno luminosi la massa corrispondente \u00e8 appena 1\u00a0formula_6. Tuttavia questo vale nell'approssimazione di uniformit\u00e0 del gas; eliminando\nquesta ipotesi il valore di massa risulta compresa fra 1 e \u00a0formula_6. Dalla prima equazione si pu\u00f2 ricavare il volume del gas della BLR, che, tenendo conto della sua natura globulare, fornisce un valore minimo di 1\u00a0pc. Tale limite inferiore, per una Seyfert-1 debole, si riduce ad appena .\nToro molecolare.\nSi \u00e8 detto che in luce polarizzata fu individuata la presenza della BLR anche in una Seyfert-2, la NGC 1068. Il meccanismo pi\u00f9 semplice che spiega questo fenomeno \u00e8 la presenza di uno specchio di grani di polvere ed elettroni, che rifletta la luce proveniente dalla regione centrale, polarizzandola. Tali polveri sono probabilmente concentrate su di un toro molecolare che circonda la BLR, e che contiene abbastanza materiale da risultare opaco sia ai raggi X duri, non osservati infatti nello spettro delle Seyfert-2, sia ai fotoni ionizzanti provenienti dal disco di accrescimento del buco nero centrale. Le osservazioni forniscono un valore di estinzione massimo di 50 magnitudini, e si calcola che la massa del toro sia pari a circa 109\u00a0formula_6. \nEssendo composto di molecole, il toro non pu\u00f2 trovarsi troppo vicino alle regioni centrali, altrimenti la radiazione dissocerebbe subito i composti, ed inoltre i grani di polvere evaporerebbero. Il raggio minimo sufficiente alla stabilit\u00e0 \u00e8 di circa un parsec, dunque tale oggetto \u00e8 molto compatto. La parte interna del toro \u00e8 ovviamente colpita direttamente dalla radiazione ionizzante, dunque si trova in uno stato completamente dissociato. Le pareti interne evaporano rapidamente, diventando una sorgente di un vento ionizzato di particelle proveniente dal nucleo attivo. Allontanandosi dalla sorgente, il numero di fotoni ionizzanti diminuisce rapidamente, permettendo l'esistenza delle molecole e dei grani di polvere. \nAnche qui, come nella BLR, il gas deve essere concentrato in nubi, altrimenti le alte velocit\u00e0 di rotazione, superiori a 100\u00a0km/s, farebbero riscaldare le polveri per attrito, distruggendole. L'orientazione del toro \u00e8 la causa della differenza fra le varie classi di galassie di Seyfert. Se il suo asse di simmetria \u00e8 perpendicolare al piano del cielo, le regioni centrali saranno visibili, e l'oggetto ci apparir\u00e0 come una Seyfert-1. Ad inclinazioni diverse si otterranno le classi intermedie, e quando l'asse si trover\u00e0 sul piano del cielo, la BLR diventer\u00e0 invisibile, facendo apparire la galassia come una Seyfert-2.\nNarrow Line Region.\nLa Narrow Line Region (NRL, in italiano: Regione a linea stretta) \u00e8 la regione situata fra 10\u00a0pc e 1\u00a0KPc di distanza dal nucleo galattico attivo, presente in tutte le tipologie di Seyfert. I valori di velocit\u00e0 osservati dalla FWHM delle righe sono molto variabili, sebbene restino al di sotto o raggiungano al massimo il migliaio di chilometri al secondo. La presenza di righe proibite nello spettro della NLR indica immediatamente che la densit\u00e0 \u00e8 abbastanza bassa se paragonata a quella delle regioni pi\u00f9 interne, anche se essa \u00e8 soggetta ad ampie variazioni, fluttuando fra 100\u00a0cm\u22123 nelle zone pi\u00f9 esterne fino a 106\u22128\u00a0cm\u22123 nella parte interna. Il gas in essa contenuto \u00e8 in genere otticamente spesso, tuttavia l'alto valore del rapporto fra le righe HeII \u03bb4686/H\u03b2 induce a pensare che esistano anche nubi otticamente sottili, come prevedono alcuni modelli. Dalle righe di [SII] e di [OIII] si possono ottenere la densit\u00e0 e la temperatura degli elettroni, che sono rispettivamente nell'ordine di 103\u2212104&amp;nbps;cm\u22123 e 1-. Il parametro di ionizzazione, definito come sopra, nella NLR vale circa 10\u22122. La presenza di polveri rende inoltre necessario correggere lo spettro per arrossamento. L'intensit\u00e0 delle righe della serie di Balmer \u00e8 piuttosto vicina a quella teorica, dunque qualsiasi deviazione pu\u00f2 essere attribuita al\nreddening. Il rapporto H\u03b1/H\u03b2 ad esempio deve valere circa 2,8, dunque \u00e8 possibile calcolare\nl'assorbimento noto il rapporto R fra l'intensit\u00e0 delle due righe:\nIn generale la NLR pu\u00f2 essere suddivisa in due parti. La prima \u00e8 la vera NLR, in cui la fotoionizzazione \u00e8 dovuta esclusivamente alla sorgente centrale, e che presenta interazioni cinematiche con l'eventuale plasma radio-emittente. Le righe pi\u00f9 intense che si osservano in questa regione sono il doppietto proibito di [OIII] \u03bb\u03bb 5007, 4959, ma sono presenti anche altre righe proibite, come [NII] o [SII]. La regione pi\u00f9 esterna invece \u00e8 la \"Extended Emission Line Region\" (EELR), detta anche \"Extended Narrow Line Region\" (ENLR), in cui si trova il gas ionizzato esterno alla NLR, e i cui moti sono pi\u00f9 simili a quelli del disco galattico. Le emissioni della EELR potrebbero essere dovute al mezzo interstellare fotoionizzato dal nucleo galattico attivo centrale, ma in alcuni casi anche a stelle calde di tipo spettrale OB. \nTale regione nelle Seyfert appare spesso confinata in una struttura a doppio cono centrata sul nucleo, detta \"cono di ionizzazione\". L'esistenza di questo cono \u00e8 dovuta alla presenza del toro equatoriale attorno alla sorgente centrale ed alla BLR. La radiazione che emana il nucleo galattico attivo \u00e8 isotropa, tuttavia il toro e la presenza di polveri fanno s\u00ec che essa non sia pi\u00f9 completamente uniforme, dando origine a variazioni nei gradi di ionizzazione delle diverse parti della EELR. \nI fotoni di alta energia riescono a penetrare a fondo nelle nubi, ionizzando parzialmente i gas neutri, ma anche i grani di polvere presenti nei coni, e fornendo cos\u00ec un gran numero di elettroni di alta energia cinetica. A causa della pressione di radiazione si formano anche dei venti che trasportano la materia verso le regioni pi\u00f9 esterne della Seyfert. A conferma di ci\u00f2, si osserva che le righe della NLR presentano una asimmetria: le loro ali infatti sono leggermente estese verso la regione blu dello spettro (blueshift), il che indica un flusso di materia in uscita dalla galassia e in avvicinamento lungo la linea di vista. In generale il flusso dal lato opposto della galassia, che dovrebbe apparire spostato verso il rosso, \u00e8 invisibile a causa delle polveri, tuttavia, nelle Seyfert che presentano doppie o triple sorgenti radio, \u00e8 possibile vedere nelle vicinanze dei radiolobi anche questo redshift. In tali oggetti le righe appaiono allargate alla base e al centro fino a FWHM pari a . \nAlcune Seyfert, come si \u00e8 gi\u00e0 accennato, mostrano anche attivit\u00e0 radio. In questo caso le emissioni della NLR sono strettamente correlate con tale attivit\u00e0, con righe pi\u00f9 intense provenienti dai getti o dalle regioni che circondano i radiolobi. Gli studi spettroscopici mostrano delle FWHM elevate per queste emissioni, il che indica una notevole interazione dinamica del gas ionizzato con le strutture radio-emittenti. Si noti che le EELR invece non mostrano alcuna interazione con le emissioni radio. I grani di polvere contenuti nei coni possono anche comportarsi come degli specchi, a causa della loro grande sezione d'urto. I fotoni vengono infatti deflessi, e in questo modo \u00e8 possibile vedere regioni che altrimenti sarebbero oscurate. L'esistenza di questo effetto si pu\u00f2 desumere dalla presenza di polarizzazione lineare della luce proveniente dalla NLR.\nAnche gli elettroni ad alta temperatura possono polarizzare la radiazione del nucleo galattico attivo attraverso lo scattering Thomson, sebbene siano molto meno efficienti dei grani dinpolvere, e nubi con una profondit\u00e0 ottica Thomson abbastanza grande sono estremamente rare a grandi distanze dalle zone pi\u00f9 interne."}
{"id": "17436", "revid": "125289035", "url": "https://it.wikipedia.org/wiki?curid=17436", "title": "Erto e Casso", "text": "Erto e Casso (\"Nert\" e \"Cas\" nei rispettivi dialetti locali) \u00e8 un comune italiano sparso di 370 abitanti del Friuli-Venezia Giulia, gi\u00e0 appartenente alla soppressa UTI delle Valli e delle Dolomiti Friulane, che comprende il capoluogo Erto e la frazione Casso, ormai quasi spopolata anche a causa del disastro del Vajont del 9 ottobre 1963.\nGeografia fisica.\nErto e Casso, situato nella Valle del Vajont al confine con la provincia di Belluno, \u00e8 il comune pi\u00f9 occidentale della regione Friuli-Venezia Giulia. La valle del Vajont, in cui si trovano Erto e Casso, \u00e8 comunque separata dalla Valcellina dal Passo di Sant'Osvaldo (827\u00a0m). Il paese \u00e8 situato al confine sudoccidentale del sistema dolomitico \"Dolomiti Friulane e d'Oltre Piave\" Patrimonio naturale UNESCO.\nStoria.\nL'esistenza di Erto \u00e8 documentata da resti di et\u00e0 romana e da un atto di donazione di Sesto al Reghena risalente all'VIII secolo, mentre l'origine di Casso, pi\u00f9 recente, \u00e8 attestata nel secolo XI. Tra i due abitati permangono anche notevoli differenze linguistiche: a Erto si parla un dialetto intermedio tra il ladino dolomitico e il friulano, mentre a Casso un dialetto veneto bellunese, simile al veneto arcaico. Anche dal punto di vista ecclesiastico i due abitati sono separati: Erto fa parte della diocesi di Concordia-Pordenone, mentre Casso \u00e8 in diocesi di Belluno-Feltre. Casso non \u00e8 parrocchia propria, infatti rientra in quella di Santa Maria Immacolata in Longarone.\nAlla fine degli anni cinquanta la comunit\u00e0 era profondamente legata all'economia agricola tradizionale, integrata con il piccolo commercio ambulante. A cavallo tra gli anni cinquanta e sessanta, la SADE realizz\u00f2 il progetto di utilizzo della valle del Vajont come bacino artificiale. Venne, quindi, innalzata nella forra del Colomb\u00e8r una diga a doppia curvatura di 261,6 metri di altezza. Nel 1960, in occasione dell'inizio del primo invaso di collaudo, si verificarono due frane: di conseguenza, venne disposto il monitoraggio del versante instabile, dell'estensione di 200 ettari. Il serbatoio venne nuovamente collaudato effettuando un secondo riempimento nel 1962 e un terzo nell'anno successivo. Nonostante l'imminenza della frana non vennero adottate misure adeguate di protezione degli abitati.\nLa notte del 9 ottobre 1963, dal vicino monte Toc, situato di fronte alle frazioni di Erto e Casso, si stacc\u00f2 una parte della montagna che fin\u00ec nel sottostante bacino idrico delimitato dalla diga del Vajont. Le onde che ne scaturirono distrussero completamente le borgate di Fraseign, Spesse, Pineda, Prada, Marzana e San Martino e parte dei due capoluoghi. Questo tragico episodio, le cui vittime a Erto e Casso furono 347, \u00e8 noto come disastro del Vajont.\nLa vicenda, che caus\u00f2 circa duemila morti per il conseguente allagamento della valle di Longarone, \u00e8 stata portata in teatro e in televisione con un monologo, scritto dall'attore Marco Paolini in collaborazione con Gabriele Vacis, dal titolo \"Il racconto del Vajont\", e rievocata per il cinema dal film del 2001 \"Vajont\" di Renzo Martinelli.\nIl comune, per la sua architettura peculiare, \u00e8 stato dichiarato nel 1976 monumento nazionale e, pertanto, vincolato con la legge n. 1089/1939. Negli ultimi anni, da un accordo con l'Istituto Nazionale della Montagna, si sta anche sviluppando il progetto \"EcoMuseo Vajont: continuit\u00e0 di vita\", ideato per sostenere lo sviluppo del territorio e valorizzare il centro storico. A Erto vive Mauro Corona (nato a Baselga di Pin\u00e9), alpinista, scultore, scrittore, naturalista e personaggio televisivo.\nOnorificenze.\nIl comune \u00e8 stato insignito della Medaglia d'oro al merito civile.\nSociet\u00e0.\nEvoluzione demografica.\nAlla fine del 2006 si contavano 407 abitanti, di cui 9 stranieri (2,2%). Nello stesso anno i nati vivi sono stati 3 (7,3%), i morti 4 (9,8%), con un incremento naturale di -1 unit\u00e0 (-2,5%). Le famiglie contano in media 2,2 componenti.\nLa popolazione, gi\u00e0 fortemente diminuita per l'emigrazione, decrebbe ulteriormente dopo la tragedia del Vajont, non tanto per i morti (158, comunque molti), ma soprattutto perch\u00e9 le nuove abitazioni destinate agli ertani e ai cassanesi furono costruite in altri comuni, spesso a notevole distanza dai luoghi di origine. Tra questi, si ricordano la Nuova Erto di Ponte nelle Alpi, i nuovi quartieri di Longarone, Cimolais e Claut, il villaggio \"alla Roiatta\" di San Quirino e Vajont, cittadina costruita da zero all'indomani dell'avvenimento e che accolse subito 732 residenti del comune.\nLingue e dialetti.\nLe due comunit\u00e0 di Erto e Casso differiscono notevolmente dal punto di vista dialettale, sebbene le parlate tradizionali siano oggi in forte declino.\nA Erto, come nella vicina Cimolais, si parla un idioma molto vicino al ladino dolomitico. L'isola linguistica si sarebbe formata quando il ladino parlato nella valle del Piave fu soppiantato dal veneto bellunese, fenomeno che invece non interess\u00f2 la valle del Vajont e l'alta val Cellina, in posizione pi\u00f9 marginale. La classificazione di questa parlata \u00e8 per\u00f2 molto disputata: alcuni studiosi la ritengono piuttosto friulana occidentale, altri veneta.\nCasso invece si caratterizza per un dialetto veneto, detto \"bellunese antico\" per i suoi tratti arcaici. Si ritiene infatti che l'abitato si sia formato in tempi relativamente recenti come insediamento di boscaioli provenienti dal Bellunese. Per tali peculiarit\u00e0, Erto e Casso non sono inclusi nell'elenco dei comuni di lingua friulana secondo la legge regionale n. 29/2007.\nSport.\nCiclismo.\nIl 15 maggio 2013, in omaggio alle vittime del disastro del Vajont, il comune di Erto e Casso ha ospitato l'arrivo della 12\u00aa tappa del Giro d'Italia.\nArrampicata.\nVicino al paese di Erto si trova un sito d'arrampicata dove si pu\u00f2 praticare arrampicata sportiva. La falesia di calcare strapiombante richiede una arrampicata atletica e offre una trentina di vie superiori all'ottavo grado di difficolt\u00e0."}
{"id": "17437", "revid": "23", "url": "https://it.wikipedia.org/wiki?curid=17437", "title": "Direct connect file-sharing application", "text": ""}
{"id": "17440", "revid": "2203204", "url": "https://it.wikipedia.org/wiki?curid=17440", "title": "Ardengo Soffici", "text": "Biografia.\nNato da famiglia di agiati agricoltori, nella primavera del 1893 si trasfer\u00ec a Firenze con i suoi e assistette, senza nulla poter fare, alla rovina finanziaria del padre che condusse la famiglia alla povert\u00e0.\nVocazione per l'arte.\nI suoi studi, indirizzati verso l'arte e solo marginalmente verso la letteratura, furono presto interrotti ed egli dovette cercarsi un lavoro presso lo studio di un avvocato fiorentino. Risalgono a questo periodo i suoi contatti con un ristretto gruppo di giovani artisti che si muovevano intorno all'Accademia delle Arti e alla Scuola del Nudo, dove erano maestri Giovanni Fattori e Telemaco Signorini. Tra gli artisti che conobbe all'Accademia di Firenze si ricorda lo scultore e pittore emiliano Giuseppe Graziosi, con cui instaur\u00f2 un rapporto di fraterna e duratura amicizia. Soffici giunse attraverso la pittura nel mondo della cultura e da autodidatta divenne scrittore.\nIl soggiorno parigino.\nEra intanto morto il padre, e la madre si era trasferita presso alcuni parenti a Poggio a Caiano; cos\u00ec Soffici nel 1900 decise di abbandonare l'ambiente ristretto in cui viveva e, imitando alcuni amici artisti, tra cui Giuseppe Graziosi, si rec\u00f2 a Parigi. A Parigi Soffici lavora come illustratore su riviste importanti come L'Assiette au Beurre; \u00e8 malpagato e conduce una vita di stenti e rinunce. Qui per\u00f2 ha la possibilit\u00e0 di incontrare artisti emergenti e gi\u00e0 affermati come Guillaume Apollinaire, Pablo Picasso e Max Jacob, e frequentare il mondo vivace che si era formato intorno alla rivista \"La plume\".\nPer quest'ultima e per \"L'Europe artiste\" scrive numerosi articoli. Importanti anche gli incontri con artisti e scrittori italiani, come Giovanni Vailati, Emilio Notte, Mario Calderoni, Giovanni Papini e Giuseppe Prezzolini, con il quale, nonostante la diversit\u00e0 di carattere, al ritorno in Italia stringer\u00e0 una forte amicizia. \u00c8 in questo periodo che si formano le radici di Soffici scrittore. Egli infatti inizia a scrivere articoli di critica d'arte, che invia al Papini. Gli articoli saranno pubblicati sul \"Leonardo\" con lo pseudonimo di \"Stefan Cloud\" (\"nuvola di corone\", ma forse solo \"Stefano Nuvola\").\nIl ritorno in Italia.\nRientrato a Firenze nel 1907 e stabilitosi a Poggio a Caiano, Soffici consolida la sua amicizia con Papini, che incontrava al caff\u00e8 Paszkowski o invitava nella casa del Poggio a Caiano. Di quell'epoca \u00e8 anche l'amicizia con Giuseppe Prezzolini, col quale fond\u00f2 \"La Voce\" nel 1908; egli ne disegna la testata e in seguito, con la cura delle rubriche d'arte, ne diventa uno dei pi\u00f9 impegnati collaboratori.\nContemporaneamente inizia la collaborazione ad una singolare rivista mensile, \"La Riviera Ligure\", pubblicata dai fratelli Angiolo Silvio e Mario Novaro ad Oneglia, alla quale contribuivano con i loro scritti Giovanni Pascoli, Grazia Deledda, Giovanni Marradi, Luigi Pirandello, Francesco Chiesa e gli allora meno noti Marino Moretti e Massimo Bontempelli.\nIntanto, grazie alla guida di Papini e Prezzolini e alla parte attiva che egli prende nelle discussioni e nelle polemiche tra idealisti, materialisti, spiritualisti, romantici, classicisti e modernisti dell'arte, si allarga il suo orizzonte culturale. Nel 1913, insieme a Giovanni Papini e Aldo Palazzeschi, fonda la rivista futurista \"Lacerba\", che sar\u00e0 pubblicata fino al 1915.\nIn questo periodo (1910) Soffici ritorna a Parigi, dove viene a conoscenza dell'opera di Arthur Rimbaud, poeta allora quasi ignoto in Italia: nel 1911 pubblicher\u00e0 nei Quaderni de \"La Voce\" una monografia su di lui.\nLo scontro con i futuristi.\nRientrato in Italia nel 1911, visita una mostra di opere futuriste a Milano riportandone, come egli stesso dice, una \"delusione sdegnosa\", che manifesta in un articolo di critica su \"La Voce\". La reazione dei futuristi \u00e8 violenta: Marinetti, Russolo, Boccioni e Carr\u00e0 raggiungono Soffici a Firenze mentre siede al caff\u00e8 delle \"Giubbe Rosse\" in compagnia di Prezzolini e Rosso. Boccioni schiaffeggia Soffici e dalla reazione di costui e dei suoi amici nasce una rissa furibonda, sedata da un commissario di polizia. Il tumulto si rinnova la notte seguente alla stazione di Santa Maria Novella, quando Soffici e i suoi amici Prezzolini, Slataper e Spaini vogliono rendere la pariglia ai futuristi in partenza per Milano. Lo scontro causer\u00e0 grande clamore sulla stampa e ottima pubblicit\u00e0 per entrambe le fazioni.\nLa riconciliazione con i futuristi avverr\u00e0 pi\u00f9 tardi, grazie alla mediazione dell'amico Aldo Palazzeschi, seguita dalla sua adesione al movimento.\nGli anni di \"Lacerba\".\nCon il passare del tempo l'insofferenza di Soffici e di Papini per Prezzolini si acutizza, a causa dell'impostazione positivista con la quale quest'ultimo dirige \"La Voce\".\nLa rivista pubblicava infatti dei \"Quaderni\" aperti ad ogni tendenza e ai pi\u00f9 disparati argomenti, a somiglianza dei \"Cahiers de la Quinzaine\", pubblicati a Parigi a cura di Charles P\u00e9guy; ma Prezzolini era ancorato a una formula \"scientifica\", mentre Papini e Soffici erano maggiormente aperti verso la letteratura e la poesia.\nIl 1\u00ba gennaio 1913 Soffici, insieme a Papini, fonda la rivista \"Lacerba\", che diventa l'organo ufficiale del futurismo. Il 21 febbraio 1913 partecipa alla storica \"serata\" futurista del teatro Costanzi, a Roma.\nNello stesso anno promuove la prima mostra futurista a Firenze e la tumultuosa serata futurista al Teatro Verdi. Nel 1914 pubblica con Papini \"L'almanacco purgativo\" e produce le opere pi\u00f9 significative della sua stagione futurista, in cui dialoga con C\u00e9zanne e con i cubisti, influenzando molti altri aderenti al movimento di area fiorentina tra cui Primo Conti, Roberto Iras Baldessari ed Emilio Notte. Alla fine del 1914 avviene la rottura con il movimento futurista milanese, siglata dal noto articolo di Papini \"Il cerchio si chiude\", apparso su \"Lacerba\" del 14 febbraio. La polemica \u00e8 incentrata sul cosiddetto \"marinettismo\", considerato intriso di modernolatria e del culto per la macchina. Nello stesso anno pubblica \"Cubismo e oltre\" e \"Arlecchino\". Nel 1915 appariranno invece per le Edizioni della Voce \"Giornale di bordo\" e \"B\u00cfF\u00a7ZF+18. Simultaneit\u00e0 e chimismi lirici\", che gi\u00e0 dall'inconsueto titolo annuncia sperimentazioni letterarie condotte sul registro degli elementi strutturali della poesia.\nIn quel tempo incontra anche Dino Campana, che gli affida il manoscritto de \"Il pi\u00f9 lungo giorno\" sperando di trovare in lui, grazie all'ampia conoscenza che egli aveva dell'ambiente culturale dell'epoca, un aiuto per la pubblicazione della raccolta. Ma Soffici non d\u00e0 riscontro alla richiesta, e anzi dimentica il manoscritto in una soffitta, dove verr\u00e0 poi ritrovato dopo la sua morte. Lo smarrimento del manoscritto costrinse il poeta di Marradi a riscrivere a memoria l'intero poema.\nLa partecipazione alla guerra.\nGiunse la guerra, che Soffici aveva con forza auspicato sui fogli del \"Lacerba\" come reazione contro la \"Kultur\" germanica, considerata una minaccia mortale per l'intera umanit\u00e0, ed egli si arruol\u00f2 come volontario partecipando a diversi combattimenti sulla Bainsizza, restando ferito due volte e ottenendo una decorazione al valore militare. Da questa esperienza nasce il \"Kobilek-Giornale di battaglia\" (1918) e dall'esperienza seguente a Caporetto, come ufficiale addetto all'ufficio propaganda della 2\u00aa Armata, nel 1917, \"La ritirata del Friuli\", che uscir\u00e0 nel 1919.\nIl Soffici del primo dopoguerra.\nTerminata la guerra Soffici diventa collaboratore de \"Il Popolo d'Italia\", del \"Corriere della Sera\", di cui diresse la terza pagina, e di \"Galleria\" (mensile del \"Corriere Italiano\"). Nel 1919 fonda con Papini la rivista \"La Vraie Italie\", che mira a un'intesa intellettuale tra l'Italia e gli altri Paesi europei: la rivista cessa le pubblicazioni dopo 12 numeri.\nSoffici e il fascismo.\nIntanto, con il trascorrere degli anni, si andava manifestando un \"uomo diverso\". Il Soffici che aveva fatto conoscere agli amici fiorentini C\u00e9zanne, i cubisti e Apollinaire, e che aveva espresso e ravviato l'entusiasmo per Rimbaud, ripiega verso uno stile decoroso e foscoliano classico, e in politica aderisce al fascismo.\nNel 1925 firma il Manifesto degli intellettuali fascisti, e l'anno dopo inizia la sua collaborazione a L'Italiano di Leo Longanesi. Ricevette il \"Premio Mussolini\" dell'Accademia d'Italia per la pittura nel 1932.\nNel 1937 si allontana da Mussolini, ma rimarr\u00e0 fedele al regime fino alla sua caduta.\nNel 1938 il suo nome compare nel manifesto della razza, pubblicato sui giornali, firmato da molti intellettuali in appoggio alle leggi razziali appena emanate. Nel 1939, su proposta di Mussolini, fu nominato accademico d\u2019Italia per la classe delle Arti.\nDopo l'armistizio di Cassibile dell'8 settembre 1943 aderisce alla Repubblica Sociale Italiana e, insieme a Barna Occhini, fonda la rivista \"Italia e Civilt\u00e0,\" che esce per 23 numeri nel 1944, propugnando l'amor patrio, il carattere sociale del fascismo e la fedelt\u00e0 ai tedeschi. Nel dicembre 1944 viene arrestato per collaborazionismo e internato, insieme a Occhini, nel campo di concentramento di Collescipoli, vicino a Terni, fino a luglio 1945.\nNel secondo dopoguerra.\nNel 1946 venne assolto per insufficienza di prove.\nNel 1948 torn\u00f2 a esporre, a Firenze. Negli anni 1949-1950, Ardengo Soffici aderisce al progetto della importante collezione Verzocchi (avente a tema \"Il lavoro nella pittura contemporanea\" e attualmente conservata presso la Pinacoteca civica di Forl\u00ec), inviando, oltre ad un autoritratto, l'opera \"La vangatura\". Per concludere si ricordano le numerose opere di critica d'arte, da \"Cubismo e oltre\", \"Cubismo e futurismo\", \"Scoperte e massacri\", \"Statue e fantocci\", ecc. fino a \"Selva, arte\" che \u00e8 del 1943 e ai \"30 artisti moderni italiani e stranieri\" che \u00e8 del 1950.\nNel 1955 ottenne il premio Marzotto per la letteratura. Mor\u00ec nel 1964 per una trombosi cerebrale.\nProduzione letteraria.\nLe origini di Soffici scrittore sono da rintracciare nei \"Vagabondages lyriques,\" pubblicati tra il 1904 e il 1906 sulle riviste \"La Plume\" e \"Europe artiste\". Seguono i saggi di critica d'arte pubblicati sulla rivista Leonardo con lo pseudonimo di Stefan Cloud; ma la prima vera opera letteraria di Soffici \u00e8 la stesura definitiva dell\"Ignoto toscano,\" che risale al 1907, nata da una scelta di pensieri, vedute e sentimenti di carattere letterario e religioso.\nIl libretto doveva essere titolato \"Tragedia\", oppure \"Figure (o figure allegre) su fondo nero,\" volendo, come egli stesso dice in \"Fine di un mondo\", \"adombrare con questo titolo la sua concezione dell'universo\". Il libretto viene stampato nel 1909 dal tipografo Vallecchi ed \u00e8 composto da circa trenta pagine, corredate da note sotto forma di una lettera semiseria indirizzata all'ipotetico Professor S.C., e porta una dedica a Filippo Ottonieri, a Didimo Chierico e al dottor Teufeldroeck.\nPrecedentemente, nel 1908, vi era stato il \"Saggio su C\u00e9zanne\" pubblicato su \"Vita d'Arte\", che era piaciuto molto a Prezzolini, ed \u00e8 del 1909 \"Il caso Rosso e l'impressionismo,\" che d\u00e0 inizio alla campagna in favore dello scultore italiano terminata con l'esposizione del 1910 a Firenze delle opere di Medardo Rosso e degli impressionisti francesi. A questi anni risale la traduzione dei racconti pi\u00f9 significativi di Cechov, che furono pubblicati sui Quaderni della \"Voce\" e conosciuti per la prima volta in Italia.\nPer la rivista di Papini \"Cultura dell'anima\", Soffici traduce anche, insieme allo scrittore danese Knud Ferlov, \"In vino veritas\" di Kierkegaard. Risalgono al 1911 le monografie su Arthur Rimbaud, il \"po\u00e8te maudit\", primo saggio critico straniero dedicatogli, e su Lemmonio Boreo, che avrebbe dovuto svilupparsi in diversi volumi e avere un significato avventuroso e satirico. Nel 1914 esce \"L'Arlecchino\", una raccolta di prose varie che erano state precedentemente pubblicate su \"La Voce\" e su \"Riviera Ligure\" e da molti giudicato, insieme a \"Giornale di bordo\", una delle opere pi\u00f9 originali di Soffici.\nSeguiranno \"B\u00eff\u00a7zf+18 Simultaneit\u00e0 e chimismi lirici\" nel 1915, dal titolo e dai contenuti fortemente futuristi (di quest'opera nel 2002 \u00e8 stata fatta ristampa anastatica dall'editore Vallecchi). Papini scriver\u00e0 che essi nascono \u00abin uno stranissimo libro album che ha per copertina una compenetrazione di manifesti colorati a mano da lui coi pi\u00f9 vivi blu, verdi, gialli, rossi che restassero ancor in Italia dopo la chiusura dell'importazione tedesca. Questo libro \u00e8 tirato a trecento esemplari, costa cinque lire ed esce durante la guerra, il che vuol dire che sar\u00e0 letto da pochi. Eppure questo quaderno bizzarro rester\u00e0 come uno dei punti pi\u00f9 significativi e pi\u00f9 vitalmente importanti della nostra letteratura\u00bb.\nSono del 1918\u201319 i due libri di guerra, \"Kobilek\" e \"La ritirata del Friuli,\" che hanno la struttura del diario autobiografico. Da \"La giostra dei tempi\" a \"Salti nel tempo\", raccolte di pensieri e prose che comprendono scritti che vanno dal 1920 al 1939, si rivela sempre di pi\u00f9 un Soffici narratore che non presenta particolari sorprese. Cos\u00ec in \"Elegia dell'Ambra\" come nei versi dell\"Adunata\", pur essendoci un certo gusto neoclassico e riferimenti e cadenze del Leopardi delle Ricordanze e del Foscolo delle Grazie, manca il ritmo poetico.\nNel 1933 esce il \"Taccuino d'Arno Borghi,\" un altro giornale di bordo, che raccoglie pagine belle e alcune impressioni rare ma senza particolare evoluzione di stile. Nel 1948 viene riordinato in volume l\"Itinerario inglese\" che era uscito nel 1928 sulla \"Gazzetta del Popolo\" e si giunge \"all'Autoritratto di un artista italiano nel quadro del suo tempo,\" che reca la data 1951-1955 e che si articola in quattro volumi: \"L'uva e la croce\", \"Passi tra le rovine\", \"Il salto vitale\" e \"Fine di un mondo\", nel quale Soffici, con una prosa discorsiva e familiare, narra i casi della sua vita, dall'infanzia alla maturit\u00e0, fino alla guerra. Per l'\"Autoritratto\" gli viene conferito il Premio Marzotto nel 1955.\nPoetica.\nSoffici, pi\u00f9 che un futurista vero e proprio, pu\u00f2 essere considerato, come dice nel suo saggio Pier Vincenzo Mengaldo, \u00abun Apollinaire italiano in formato ridotto\u00bb. Egli infatti era legato alle poetiche recenti per gusto di modernit\u00e0 stilistica come era d'uso a Parigi. Da Marinetti egli coglie la retorica e la tecnica dell'analogia, da Apollinaire l'assenza di punteggiatura, dalla pittura cubo-futurista gli accostamenti fantastici e dal nuovo cinema lo scorrere continuo delle immagini. Soffici usa con estrema disinvoltura un forte plurilinguismo che va dal toscanismo al francesismo, creando l'equivalente lessicale della sua poetica. Una poetica che si pu\u00f2 chiamare della simultaneit\u00e0 spaziale e temporale.\nAntonio Gramsci, che defin\u00ec Soffici \u00ab un cafone senza ingenuit\u00e0 e spontaneit\u00e0 \u00bb, trov\u00f2 il suo incompiuto \"Lemmonio Boreo\" una filiazione dal \"Jean-Cristopke\" di Romain Rolland, con un piglio donchisciottesco solo esteriore e in realt\u00e0 mancante di sostanza epico-lirica, \u00ab una coroncina di fatterelli, non un organismo \u00bb.\nOpere.\nArchivio personale.\nPresso l'Archivio di Stato di Firenze depositato il suo archivio personale contenente: lettere, carte personali, taccuini e diari, manoscritti e bozze, ritagli di giornali con suoi articoli, rassegne stampa su di lui, cataloghi di mostre, foto.\nDocumentari.\nNel documentario \"Scrivimi a lungo, scrivimi tante cose... lettere dei soldati italiani della Grande Guerra\" (2008) del regista veronese Mauro Vittorio Quattrina, relativamente all'importanza della corrispondenza di guerra dei soldati, sono riportati alcuni passi del diario Kobilek-Giornale di battaglia (1918) di Ardengo Soffici."}
{"id": "17441", "revid": "111612281", "url": "https://it.wikipedia.org/wiki?curid=17441", "title": "Direct Connect", "text": "Direct Connect \u00e8 sia un client che una rete file sharing peer-to-peer creato da NeoModus. Non \u00e8 di tipo decentralizzato come Gnutella o FastTrack, dato che usa hub connessi a gruppi di utenti, che rappresentano spesso aree di interesse particolare. Spesso, questi hub concentrici consentono l'accesso solo a quegli utenti che posseggono una determinata quantit\u00e0 di file da condividere. Nel programma \u00e8 presente anche una Chat, come mezzo di comunicazione tra utenti che formano piccole comunit\u00e0 di interesse, piuttosto che un mero file sharing anonimo.\nDescrizione.\nIl client originale Neomodus, \u00e8 stato ormai sostituito recentemente da altri client (DC++, DCPRO). \nI client alternativi condividono delle caratteristiche comuni come per esempio una bassa probabilit\u00e0 di essere infettati da virus, essendo open-source. Le versioni ulteriormente modificate come BCDC++ e CZCD++, ODC, tutti basati su DC++, sono state sviluppate per comunit\u00e0 che hanno particolari interessi (per esempio comunit\u00e0 che condividono file musicali MP3). Attualmente attorno a questo client c'\u00e8 un grande interesse e una forte cooperazione nell'aggiungere nuove caratteristiche al protocollo DirectConnect (come statistiche, codifiche dati, pack di linguaggi, eccetera).\nAlcuni client (come RevConnect) sono in grado di scaricare lo stesso file da pi\u00f9 fonti contemporaneamente. Per questo motivo vengono chiamati multi-source (pi\u00f9 fonti), anche se spesso per essi viene usata la definizione erronea multi-download (pi\u00f9 download). Erronea perch\u00e9 tutti i client sono in grado di scaricare pi\u00f9 file in contemporanea (multidownload) mentre non tutti sono in grado di scaricare lo stesso file da pi\u00f9 fonti nello stesso momento (multisource).\nI Server pi\u00f9 utilizzati per questo tipo di rete sono:\nVerliHub, Ptokax, YnHub, HexHub, XHub, NitroHub, Aquila, Yhub, DCH++, McHub, GoldHub, X\u2020\u00aem-H\u00b5\u00df, LamaHub, CowHub\nDirect Connect, a causa dell'eccessiva \"centricit\u00e0\" del suo protocollo di comunicazione, ha delle difficolt\u00e0 a sostenere il traffico di pi\u00f9 di 1.000 utenti. La comunit\u00e0 che ruota attorno a Direct Connect ha tutto l'interesse a tenere basso il numero di persone che aderiscono al progetto, anche per evitare ripercussioni legali legate alla condivisione di materiale protetto da copyright.\nMolte persone hanno raccolto vari hubs in ci\u00f2 che si possono definire impropriamente dei Network, e non \u00e8 raro trovare nei motd di grossi hub i link ad altri hubs dello stesso network.\nSpesso questi network hanno delle capacit\u00e0 di clustering che reindirizzano gli utenti da hub troppo pieni (dove \u00e8 stato superato il limite massimo di utenti imposto), ad altri hubs dello stesso network.\nTutti questi fenomeni sono presenti in minima parte in Italia, a causa della mancanza di buone offerte di banda larga, ma sono meccanismi ormai consolidati nei paesi del nord Europa.\nSono stati studiati vari metodi per ovviare alla mancanza di buone connessioni, ma come detto la centricit\u00e0 del protocollo rende molto difficile la creazione di ci\u00f2 che viene definito un multihub.\nNeoModus.\nNeoModus Direct Connect \u00e8 stato un client file sharing per Windows e macOS per la condivisione di file con una rete peer-to-peer priva di hub centralizzati. \nNeoModus Direct Connect \u00e8 stata una rete di client a comunit\u00e0 di tipo guidato.\nLa parte centrale del sistema \u00e8 stata una Chat, dove gli utenti dei client esercitavano una gestione diretta della rete e dei file che condividono.\nSpesso gli utenti creavano gruppi piccoli e specializzati aventi interessi particolari.\nNeoModus Direct Connect ha spesso ispirato la creazione di client open source, come DC++, un client scritto in C++. Lo stesso DC++ ha prodotto delle ulteriori versioni specializzate come BCDC++ e CZDC++, ridefinite con caratteristiche particolari, come filtri, traduzione nelle varie lingue e altre possibilit\u00e0 di ricerca."}
{"id": "17445", "revid": "1543377", "url": "https://it.wikipedia.org/wiki?curid=17445", "title": "Hub (informatica)", "text": "In informatica e telecomunicazioni, nella tecnologia delle reti informatiche, un hub (letteralmente in inglese \"fulcro\", \"mozzo\", \"elemento centrale\") rappresenta un concentratore, ovvero un dispositivo di rete che funge da nodo di smistamento dati di una rete di comunicazione dati organizzata con una topologia logica a bus e di topologia fisica a stella.\nAttualmente la tecnologia degli hub \u00e8 considerata obsoleta, poich\u00e9 largamente soppiantata dall'uso degli switch di rete. Dal 2011, l'utilizzo di hub o ripetitori per connettere reti di calcolatori \u00e8 deprecato dallo standard IEEE 802.3.\nDescrizione.\nL'HUB \u00e8 un dispositivo che invia i pacchetti a tutti i dispositivi presenti, il difetto \u00e8 che tutti i pacchetti al di fuori di quelli per il diretto interessato vanno persi; cos\u00ec facendo si viene a creare un traffico inutile.\nNel caso diffuso delle reti Ethernet, esso inoltra i dati in arrivo da una qualsiasi delle sue porte su tutte le altre, cio\u00e8 in maniera diffusiva (\"broadcasting\"). Per questa ragione pu\u00f2 essere definito anche come \"ripetitore multiporta\". Proprio per quest'ultimo motivo, attraverso l'uso di questo dispositivo di fatto si implementa una rete di topologia logica a bus.\nQuesto permette a due dispositivi di comunicare attraverso l'hub come se questo non ci fosse, a parte un piccolo ritardo aggiuntivo nella trasmissione oltre a quello standard di propagazione. La conseguenza del comportamento dell'hub \u00e8 che la banda totale disponibile in uscita viene frazionata e ripartita tra i vari segnali portanti inviati a causa del moltiplicarsi dei dati da inviare.\nVi sono tre categorie di Hub:\nOltre a queste tre categorie, un hub pu\u00f2 anche essere classificato come \"hub-root\" (dall'inglese \"root\", radice) quando viene disposto in una particolare configurazione \"a centro-stella\" a cui sono connessi solamente altri hub o switch. La particolarit\u00e0 dell'hub-root rispetto ai normali hub, consiste nel non avere legami diretti con i terminali, ed \u00e8 quindi caratterizzato da una maggiore distanza dalla conoscenza.\n\u00c8 necessario prestare attenzione in alcuni casi particolari. Ad esempio, lo standard 10Base-T prevede che la lunghezza del cavo UTP non superi i 100 metri.\nGeneralmente usando un hub attivo e facendo uso dello standard 10Base-T possiamo usare una coppia di cavi entrambi lunghi sui 100 metri, interconnessi dall'hub stesso, superando quindi il limite dei 100 metri teorici secondo tale schema: \"PC-hub attivo-PC\" (cavi rappresentati sotto tratteggio). Questo \u00e8 possibile perch\u00e9 l'hub attivo amplifica il segnale, portandolo a destinazione con un'intensit\u00e0 tutto sommato buona. Tale tipo di interconnessione non \u00e8 attuabile mediante hub passivo, poich\u00e9 i due spezzoni di cavo verrebbero interconnessi senza amplificazione, ed il risultato finale sarebbe non diverso dall'avere un cavo lungo il doppio del massimo previsto dallo standard, connettente PC e PC: il segnale potrebbe arrivare troppo debole o non arrivare proprio.\nIl ritardo introdotto da un hub \u00e8 generalmente di pochi microsecondi, quindi quasi trascurabile e ininfluente.\nLa semplicit\u00e0 del comportamento di un hub ne fa uno dei componenti pi\u00f9 economici per costruire una rete. Uno switch, che si comporta in modo simile ad un hub, ma con una maggiore \"intelligenza\", in modo da non sprecare gran parte della banda, \u00e8 leggermente pi\u00f9 complicato e costoso.\nUn hub non ha bisogno di riconoscere i confini dei dati che lo attraversano, quindi \u00e8 considerato un dispositivo di livello 1 (fisico) nel modello ISO/OSI in quanto ritrasmette semplicemente i segnali elettrici e non entra nel merito dei dati.\nNel gergo delle reti Ethernet, un hub crea un unico dominio di collisione unendo tutti i calcolatori o le reti connessi alle sue porte, ovvero se due calcolatori collegati a porte diverse trasmettono contemporaneamente si verifica una collisione di pacchetti in ricezione e la trasmissione deve essere ripetuta. Infatti l'hub non distingue i segmenti di LAN e ritrasmette tutti i segnali che riceve. Ci\u00f2 crea anche delle limitazioni al numero di nodi che si possono connettere nella LAN vista nella sua complessit\u00e0. Inoltre, a causa di questa sua semplice funzione, non \u00e8 possibile connettere segmenti Ethernet di tipologia e di velocit\u00e0 diversa in quanto l'hub non \u00e8 neanche fornito di buffer. In pratica dunque la LAN nel suo complesso va vista come un'unica rete.\nFunzioni aggiuntive.\nLa maggior parte degli hub rileva problemi tipici, come collisioni eccessive e jabbering su singole porte, e partiziona la porta, scollegandola dal supporto condiviso. Pertanto, l'Ethernet a doppino intrecciato basato su hub \u00e8 generalmente pi\u00f9 robusto rispetto all'Ethernet basato su cavo coassiale (ad esempio 10BASE2), in cui un dispositivo malfunzionante pu\u00f2 influire negativamente sull'intero dominio di collisione. Anche se non partizionato automaticamente, un hub semplifica la risoluzione dei problemi in quanto gli hub rimuovono la necessit\u00e0 di risolvere i guasti su un cavo lungo con pi\u00f9 prese; le spie di stato sull'hub possono indicare la possibile fonte di problemi o, in ultima istanza, i dispositivi possono essere scollegati da un hub uno alla volta molto pi\u00f9 facilmente che da un cavo coassiale.\nPer trasmettere i dati attraverso il ripetitore in modo utilizzabile da un segmento all'altro, l'incorniciatura e la velocit\u00e0 dei dati devono essere gli stessi su ciascun segmento. Ci\u00f2 significa che un ripetitore non pu\u00f2 collegare un segmento 802.3 (Ethernet) e un segmento 802.5 (token ring) o un segmento da 10 Mbit/s a 100 Mbit/s Ethernet.\nClassi Fast Ethernet.\nGli hub e i ripetitori a 100 Mbit/s sono disponibili in due diverse fasce di velocit\u00e0: la classe I ritarda il segnale per un massimo di 140 bit (abilitando la conversione/traduzione tra 100BASE-TX, 100BASE-FX e 100BASE-T4) e gli hub di classe II ritardano il segnale per un massimo di 92 bit (abilitando l'installazione di due hub in un singolo dominio di collisione).\nHub a doppia velocit\u00e0.\nAgli albori di Fast Ethernet, gli switch Ethernet erano dispositivi relativamente costosi. Se ad un hub fossero collegati dispositivi 10BASE-T, l'intera rete dovrebbe funzionare a 10 Mbit/s. Pertanto, \u00e8 stato sviluppato un compromesso tra hub e switch, noto come hub a doppia velocit\u00e0. Questi dispositivi utilizzano uno switch interno a due porte, che collega i segmenti da 10 Mbit/s e 100 Mbit/s. Quando un dispositivo di rete diventa attivo su una delle porte fisiche, il dispositivo lo collega al segmento da 10 Mbit/s o al segmento da 100 Mbit/s, a seconda dei casi. Ci\u00f2 ha ovviato alla necessit\u00e0 di una migrazione \"tutto o niente\" alle reti Fast Ethernet. Questi dispositivi sono considerati hub perch\u00e9 il traffico tra dispositivi collegati alla stessa velocit\u00e0 non viene commutato.\nHub Gigabit Ethernet.\nGli hub dei ripetitori sono stati definiti per Gigabit Ethernet ma i prodotti commerciali non sono comparsi a causa della transizione del settore verso la commutazione."}
{"id": "17446", "revid": "124663983", "url": "https://it.wikipedia.org/wiki?curid=17446", "title": "Galassia attiva", "text": "Una galassia attiva \u00e8 una galassia dove una frazione significativa dell'energia viene emessa da oggetti diversi dai normali componenti di una galassia: stelle, polveri e gas interstellare. Questa energia, a seconda del tipo di galassia attiva, pu\u00f2 essere emessa lungo tutto lo spettro elettromagnetico, onde radio, infrarossi, visibile, ultravioletto, raggi X e raggi gamma.\nSpesso viene usata l'abbreviazione AGN (\"active galactic nuclei\", nuclei galattici attivi), perch\u00e9 tutte le galassie attive sembrano essere alimentate da una regione compatta posta al loro centro. Alcune di queste regioni emettono getti di materia che possono essere molto lunghi, trasportando energia verso strutture estese (come nelle radiogalassie). Ma in tutti i casi \u00e8 il nucleo, il cosiddetto \"motore centrale\", ad essere la fonte di energia.\nI nuclei galattici attivi sono le pi\u00f9 luminose tra le fonti persistenti di radiazione elettromagnetica nell'universo e lo studio della loro evoluzione pu\u00f2 fornire importanti contributi ai modelli cosmologici che cercano di spiegare l'origine dell'universo.\nScoperta.\nIl concetto di nuclei galattici attivi fu proposto all'inizio degli anni 1950 dal fisico sovietico Viktor Amazaspovi\u010d Ambarcumjan. Inizialmente l'idea di un'attivit\u00e0 da parte dei nuclei galattici fu accolta con un certo scetticismo, ma osservazioni degli anni successivi, tra cui la scoperta dei quasar, emissioni radio nelle galassie, esplosioni nei nuclei, portarono ad una generale accettazione del concetto di AGN.\nDescrizione.\nSecondo il modello standard degli AGN, l'energia che li alimenta \u00e8 generata dalla materia che cade all'interno di un buco nero supermassiccio di massa compresa tra 1 milione e 10 miliardi di volte quella del Sole.\nQuando la materia cade verso il buco nero, il suo momento angolare la costringe a formare un disco di accrescimento attorno al buco nero. L'attrito riscalda la materia e ne cambia lo stato in plasma, e questo materiale carico in movimento produce un forte campo magnetico. Il materiale che si muove dentro questo campo magnetico produce grandi quantit\u00e0 sia di radiazione di sincrotrone che di radiazione termica sotto forma di raggi X. Infatti la temperatura vicino al buco nero \u00e8 di milioni e forse di miliardi di gradi, in quest'ultimo caso migliaia di volte pi\u00f9 calda del centro del Sole. Spesso, vengono osservati getti che si originano dal disco di accrescimento, anche se il meccanismo che porta alla formazione di questi getti \u00e8 poco compreso.\nTutto questo processo, alimentato dalla gravit\u00e0 del buco nero, \u00e8 molto efficiente nel trasformare la materia in energia: quasi il 50% della materia in caduta pu\u00f2 essere convertito in energia, contro i pochi punti percentuali della fusione nucleare che alimenta le stelle, e i decimi dell'uno per cento della fissione nucleare dei reattori nucleari contemporanei.\nSi pensa che quando il buco nero abbia inglobato tutto il gas e la polvere nelle sue vicinanze, semplicemente il nucleo smetta di emettere grandi quantit\u00e0 di radiazione e la galassia diventi \"normale\". Questo modello \u00e8 supportato da osservazioni che suggeriscono la presenza di un buco nero supermassiccio ma tranquillo nel centro della Via Lattea e di molte altre galassie, e spiega facilmente come mai i quasar erano molto pi\u00f9 comuni nelle prime ere dell'Universo, quando era disponibile pi\u00f9 \"carburante\".\nQuesto modello inoltre spiega i differenti tipi di nuclei galattici attivi, che si pensa siano tutti simili tra loro, ma che possono apparire in modo molto diverso a seconda dell'angolo da cui sono visti e dell'ammontare di materia che cade nel buco nero.\nUn corollario di questo modello \u00e8 che una galassia una volta attiva, ma ormai normale dopo aver esaurito la materia attorno al buco nero (come sembra essere la nostra Via Lattea), possa un giorno \"riaccendersi\" se nuova materia arriva nei pressi del nucleo.\nSecondo recenti ricerche l'attivazione dei buchi neri supermassicci\nal centro delle galassie che danno origine agli AGN \u00e8 dovuta alla caduta nel nucleo galattico di nubi di gas come la Nube di Smith: la caduta di queste nubi provoca la nascita di stelle e fornisce materia per alimentare i buchi neri. La caduta di queste nubi avviene con intervalli irregolari e l'AGN appena finito d'inglobare la massa della nebulosa tornerebbe in stato di quiete fino alla caduta successiva.\nA parit\u00e0 di massa, le galassie contenenti buchi neri supermassicci rallenterebbero la formazione delle stelle al loro interno. L'attivit\u00e0 del nucleo sarebbe strettamente correlata con la formazione stellare all'interno della relativa galassia. Il nucleo attivo inibirebbe il raffreddamento dei gas che altrimenti si disperderebbero consentendo la formazione di stelle.\nLuminosit\u00e0.\nI nuclei galattici attivi sono compatti, ma estremamente luminosi e duraturi; la loro luminosit\u00e0 infatti non \u00e8 limitata a brevi intervalli di tempo, come nel caso delle supernovae, ma \u00e8 persistente in quanto, data l'elevata massa del buco nero che fornisce l'energia necessaria ad alimentarli, il loro limite di Eddington \u00e8 molto elevato. Si ritiene che al centro della maggior parte delle galassie sia presente un buco nero supermassiccio e che la sua massa sia in correlazione con la dispersione delle velocit\u00e0 nel bulge (il rigonfiamento spesso presente al centro delle galassie) e con la sua luminosit\u00e0.\nQuesta luminosit\u00e0 elevata e costante degli AGN \u00e8 stata sfruttata anche come strumento per calcolare le distanze cosmiche. Il metodo si basa sul raffronto tra la magnitudine assoluta delle galassie e quella apparente vista dalla Terra.\nAGN a bassa efficienza radiativa.\nEsiste anche un gruppo di soluzioni \"a bassa efficienza radiativa\" delle equazioni che governano l'accrezione, le pi\u00f9 note delle quali sono i \"flussi di accrescimento dominati dall'avvezione\" (in inglese ADAF, Advection Dominated Accretion Flow).\nIn questi tipi di accrescimento, importanti soprattutto per velocit\u00e0 di accrezione al di sotto del limite di Eddington, il materiale in accrescimento non va a spiraleggiare in modo da formare un disco sottile e di conseguenza non irradia l'energia che ha acquisito durante la fase di avvicinamento al buco nero. Questo accrescimento a bassa efficienza radiativa \u00e8 stato ipotizzato per spiegare la mancanza di forti emissioni da parte di buchi neri massicci al centro di galassie ellittiche negli ammassi, dove invece ci aspetteremmo grandi velocit\u00e0 di accrezione e conseguentemente elevate luminosit\u00e0. Ci si attende che i nuclei attivi a bassa efficienza radiativa siano privi di molte delle caratteristiche tipiche degli AGN dotati di disco di accrescimento.\nTipi di galassie attive.\nSi possono suddividere le galassie attive in due gruppi, a seconda che presentino una forte emissione di onde radio o che invece siano relativamente quiete sotto questo punto di vista. Negli oggetti fortemente attivi la luminosit\u00e0 nelle onde radio, ma probabilmente anche nelle altre frequenze, \u00e8 dominata dai getti e dai lobi che ne vengono influenzati; negli oggetti in quiete, le emissioni collegate ai getti sono trascurabili.\nLa terminologia in uso per distinguere i nuclei attivi non \u00e8 per\u00f2 sempre univoca, in quanto a volte riflette le differenze storiche legate al periodo della scoperta, invece che le reali differenze dal punto di vista fisico.\nLe galassie di Seyfert, i quasar e i blazar sono i tipi principali di AGN che emettono radiazione energetica (raggi X e gamma). I quasar, in particolare, sembrano essere gli oggetti pi\u00f9 luminosi dell'universo conosciuto.\nNuclei con forti emissioni radio.\nAlcuni dei differenti tipi di galassie attive sono legati dai modelli unificati, in cui sono in realt\u00e0 lo stesso oggetto visto da differenti angolazioni. L'assorbimento da parte di polveri presenti nella galassia, e gli effetti relativistici di un getto cos\u00ec potente rivolto verso l'osservatore, in questi modelli sono la causa delle differenze. I due modelli unificati principali legano le differenti classi di galassie di Seyfert e di radio galassie, quasar e blazar.\nUno studio effettuato con il satellite Swift nella banda spettrale dei raggi X ha ipotizzato che la differenziazione del tipo di galassie attive (tipo I e tipo II) dipenderebbe essenzialmente dalla quantit\u00e0 del materiale accrescente il buco nero centrale e dalla conseguente quantit\u00e0 di radiazioni che esso emette, a prescindere dall'angolo di osservazione."}
{"id": "17448", "revid": "7", "url": "https://it.wikipedia.org/wiki?curid=17448", "title": "Spread Spectrum", "text": ""}
{"id": "17449", "revid": "131358", "url": "https://it.wikipedia.org/wiki?curid=17449", "title": "Yuri Gagarin", "text": ""}
{"id": "17450", "revid": "228333", "url": "https://it.wikipedia.org/wiki?curid=17450", "title": "Herbert Feigl", "text": "Herbert nacque a Reichenberg, all'epoca appartenente all'Austria, oggi, con il nome di Liberec, alla Repubblica Ceca, da una famiglia di origine ebrea. Il giovane Feigl si appassion\u00f2 allo studio della scienza e della filosofia grazie all'opera di Albert Einstein e di Moritz Schlick. Del secondo fu prima allievo e poi collaboratore, divenendo membro del Circolo di Vienna e fautore del positivismo logico.\nIntraprese i suoi primi studi a Monaco di Baviera, trasferendosi successivamente a Vienna. Nel 1927 consegu\u00ec il dottorato in filosofia con una tesi sul ruolo di probabilit\u00e0 e induzione nelle scienze naturali (in inglese: \"Chance and Law: An Epistemological Analysis of the Roles of Probability and Induction in the Natural Sciences\"). Nel 1930 vinse una borsa di studio per un soggiorno negli Stati Uniti.\nIl soggiorno americano divenne definitivo con l'avvento del nazismo. Feigl ottenne una serie di incarichi presso le Universit\u00e0 Harvard, dello Iowa e del Minnesota. Quest'ultima divenne la sede del \"Center for Philosophy of Science\" fondato da Feigl nel 1953. L'istituto svolse un ruolo decisivo nel riconoscimento della filosofia della scienza, di chiara matrice positivista all'interno del mondo accademico. Il \"Centro\" richiam\u00f2 studiosi da tutto il mondo e diede impulso alle ricerche epistemologiche con la pubblicazione dei \"Minnesota Studies in the Philosophy of Science\". Feigl lasci\u00f2 l'incarico di direttore del \"Centro\" nel 1971 ma continu\u00f2 a lavorare fino alla morte avvenuta a Minneapolis (Minnesota) il 1\u00ba giugno 1988."}
{"id": "17451", "revid": "190427", "url": "https://it.wikipedia.org/wiki?curid=17451", "title": "Struttura a grande scala dell'universo", "text": "In astrofisica, il termine struttura a grande scala si riferisce alla caratterizzazione delle distribuzioni osservabili di materia e luce a scale dell'ordine di miliardi di anni luce.\nLe stelle sono organizzate in galassie, che a loro volta formano ammassi e superammassi, separati da vuoti. Prima del 1989 si pensava comunemente che i superammassi fossero le pi\u00f9 grandi strutture esistenti nell'Universo, e che fossero distribuiti pi\u00f9 o meno uniformemente in tutte le direzioni. Nel 1989, tuttavia, Margaret Geller e John Huchra scoprirono la \"Grande Muraglia\", un muro di galassie lungo pi\u00f9 di 500 milioni di anni luce e largo 200 milioni, ma spesso solo 15 milioni di anni luce. L'esistenza di questa struttura era rimasta inosservata cos\u00ec a lungo perch\u00e9 richiedeva di localizzare migliaia di galassie in tre dimensioni, cosa possibile solo combinando le coordinate celesti di ogni galassia con l'informazione sulla distanza derivata dallo spostamento verso il rosso.\nDescrizione.\nNegli studi pi\u00f9 recenti, l'Universo appare come una collezione di giganteschi vuoti separati da muri e filamenti di galassie, con i superammassi che appaiono come nodi occasionali pi\u00f9 densi.\nAnche pi\u00f9 vicino a noi sono state fatte scoperte recenti: al centro del Superammasso della Vergine si trova un'anomalia gravitazionale, il Grande Attrattore, scoperta nel 1986, che attira le galassie in una regione estesa per centinaia di milioni di anni luce. Queste galassie mostrano uno spostamento verso il rosso in accordo con la legge di Hubble, ma mostrano anche una variazione regolare che \u00e8 sufficiente a rilevare l'esistenza di una concentrazione di massa equivalente a decine di migliaia di galassie. Tale concentrazione, detta il Grande Attrattore, si trova ad una distanza compresa tra 150 e 250 milioni di anni luce (250 milioni \u00e8 la stima pi\u00f9 recente), in direzione delle costellazioni dell'Hydra e del Centauro. Nelle sue vicinanze si trovano molte galassie grandi e vecchie, molte delle quali sono in collisione con le loro vicine, e stanno emanando grandi quantit\u00e0 di onde radio.\nUn altro indicatore della struttura a grande scala \u00e8 la \"foresta Lyman-alfa\". Si tratta di una serie di linee di assorbimento che appaiono negli spettri dei quasar e di molte galassie lontane, che sono interpretate come l'esistenza di grandi nubi di gas intergalattico (pi\u00f9 che altro idrogeno). Queste nubi sembrano associate con la formazione di nuove galassie.\nInfine, ci sono alcune evidenze di una quantizzazione dello spostamento verso il rosso, cosa impossibile nelle teorie classiche e che implicherebbe in qualche modo l'azione della Meccanica Quantistica. Molti studi hanno investigato il fenomeno, ma molti astronomi non ritengono le evidenze significative, e l'argomento \u00e8 oggetto di molte controversie.\nOccorrono alcune cautele nel descrivere strutture ad una scala cosmica, perch\u00e9 le cose non sono sempre come appaiono: le lenti gravitazionali possono mostrare immagini in una direzione diversa da quella della loro vera sorgente, creando una vera e propria illusione ottica. Altre illusioni possono venire da ammassi di galassie che contengono forti movimenti interni. Questi movimenti, quando visti come spostamenti verso il rosso e tradotti (erroneamente) in distanze, possono far sembrare l'ammasso molto allungato lungo l'asse di vista, e creare quello che \u00e8 conosciuto come un \"dito di Dio\", una lunga catena di galassie puntata dritta verso la Terra.\nLa cosmologia sta ancora tentando di modellizzare la struttura e la composizione dell'Universo in modo soddisfacente. Usando il modello del Big Bang e facendo alcune assunzioni sul tipo di materia presente nell'Universo, \u00e8 possibile predire la distribuzione risultante di materia, e confrontarla con quella osservata per confermare o smentire una teoria cosmologica. Al momento, le osservazioni sembrano indicare che la maggior parte dell'Universo debba consistere di materia oscura che non emette luce, in particolare di materia oscura fredda e non barionica, ossia non composta dai normali atomi che conosciamo. I modelli che assumono materia oscura calda o materia oscura barionica non riescono a conciliarsi con le osservazioni. La questione della materia oscura \u00e8 comunque ancora molto controversa, anche perch\u00e9 sono stati proposti molti candidati differenti, nessuno dei quali \u00e8 tuttavia nettamente avvantaggiato sugli altri sulla base dei dati osservativi finora raccolti.\nAlcuni critici del Big Bang, come Eric J. Lerner (proponente della cosmologia del plasma) sostengono che siccome gli ammassi sono spiegabili solo con la materia oscura, che non si rileva e quindi non esisterebbe, dovrebbero essere pi\u00f9 antichi del Big Bang stesso, senza tale materia. Per questi ricercatori, quindi, gli ammassi sarebbero molto pi\u00f9 antichi, e costituirebbero quindi la prova che invaliderebbe il modello standard della cosmologia."}
{"id": "17453", "revid": "767487", "url": "https://it.wikipedia.org/wiki?curid=17453", "title": "Vuoto (astronomia)", "text": "Per vuoto si intende una struttura a grande scala dell'Universo sostanzialmente costituita da un enorme spazio, non privo di materia, di densit\u00e0 estremamente bassa in confronto a quanto si osserva nell'Universo (meno di 1/10 della densit\u00e0 media). All'interno di un vuoto sono rilevabili poche ed isolate galassie o nubi di gas. La scoperta dei vuoti nel 1978 si deve agli studi di Stephen Gregory e Laird A. Thompson dell'Osservatorio di Kitt Peak.\nI vuoti sono delimitati dai filamenti, grandi strutture nelle quali confluiscono gerarchicamente gruppi, ammassi e superammassi di galassie, tenuti insieme dalla materia oscura. I vuoti hanno dimensioni che variano da 11 a 150 Mpc, ed i vuoti particolarmente grandi, caratterizzati dall'assenza di ricchi superammassi, sono definiti supervuoti. Inoltre vuoti situati in aree dell'Universo ad alta densit\u00e0 risultano pi\u00f9 piccoli di quelli collocati in aree a bassa densit\u00e0.\nSi ritiene che i vuoti si siano formati a partire da oscillazioni acustiche barioniche a seguito del Big Bang, collassi di massa per implosioni della materia barionica compressa. A partire da iniziali piccole anisotropie, dovute alle fluttuazioni quantistiche nell'Universo primordiale, queste anisotropie sono cresciute enormemente nel corso del tempo. Le regioni a pi\u00f9 alta densit\u00e0 sono collassate pi\u00f9 rapidamente sotto l'azione della gravit\u00e0 dando luogo, a grande scala, ad una struttura simile a schiuma o paragonabile a una ragnatela cosmica di vuoti e filamenti di galassie che osserviamo oggi.\nI vuoti sembrano mostrare una correlazione con la temperatura della radiazione cosmica di fondo a microonde (CMB), a causa dell'effetto Sachs-Wolfe. In conseguenza del redshift gravitazionale, le regioni pi\u00f9 fredde appaiono in correlazione con i vuoti, mentre le regioni pi\u00f9 calde sono correlate con i filamenti. Dato che l'effetto Sachs-Wolfe ha senso solo se l'Universo \u00e8 dominato da radiazioni o energia oscura, l'esistenza dei vuoti pu\u00f2 rappresentare significative prove fisiche dell'esistenza dell'energia oscura.\nStoria.\nLo studio dei vuoti cosmici inizi\u00f2 verso la met\u00e0 degli anni '70, di pari passo con l'aumento degli studi sul redshift, che nel 1978 port\u00f2 separatamente due gruppi di astrofisici a descrivere la presenza di superammassi e vuoti nella distribuzione delle galassie in una grande regione dello spazio, e gli ammassi Abell. Di conseguenza lo studio dello spostamento verso il rosso ha provocato una vera e propria rivoluzione in campo astronomico, permettendo l'aggiunta della terza dimensione nell'approntamento delle mappe dell'Universo, attraverso il calcolo del redshift di ogni singola galassia.\nDescrizione.\nStruttura a grande scala.\nConsiderando la struttura dell'Universo a grande scala, \u00e8 possibile individuare i componenti della rete cosmica, che comprendono:\nCome si \u00e8 accennato, i vuoti hanno una densit\u00e0 media di meno di 1/10 di quella dell'Universo. Supposto questo valore, non esiste tuttavia un accordo sulla definizione delle loro caratteristiche. Ci\u00f2 vale anche per la densit\u00e0 cosmica media, generalmente descritta come il rapporto tra numero di galassie per unit\u00e0 di volume sulla massa totale di materia per unit\u00e0 di volume.\nMetodi per la ricerca dei vuoti.\nEsistono vari metodi per la ricerca dei vuoti che fanno comunque capo a tre metologie principali:\nImportanza dei vuoti.\nL'interesse dello studio dei vuoti spazia in vari campi della cosmologia: dall'acquisizione di conoscenze per far luce sulla natura dell'energia oscura alla formulazione di modelli sull'evoluzione dell'Universo. Alcuni esempi:\nLista di vuoti.\nAlcuni dei vuoti conosciuti (per una lista pi\u00f9 ampia vedi Lista dei vuoti)"}
{"id": "17456", "revid": "287204", "url": "https://it.wikipedia.org/wiki?curid=17456", "title": "Filamento (astronomia)", "text": "I Filamenti di galassie (che comprendono i sottotipi: Complessi di superammassi, Muri di galassie e Piani di galassie), sono tra le pi\u00f9 grandi strutture dell'Universo. Sono enormi formazioni filiformi, con una lunghezza tipica di 50 a 80 h\u22121 Mpc (da 163 a 261 milioni di anni luce), e formano i confini tra grandi vuoti dell'universo.\nDescrizione.\nLa maggior parte della materia visibile nell'universo si raccoglie in galassie, che a loro volta si aggregano in ammassi che possono contenere da 1013 a 1016 masse solari. Successivamente questi si associano per formare gruppi pi\u00f9 grandi, i superammassi, che risultano essere i maggiori elementi visibili dell'Universo, fino a raggiungere grandezze dell'ordine di decine di milioni di parsec. Questi superammassi sono collegati da filamenti luminosi di galassie, che separano zone scure di spazi vuoti che hanno dimensioni di decine di milioni di parsec.\nNel loro insieme, i superammassi e i filamenti che li collegano fanno parte di un'unica struttura filamentosa, cio\u00e8 di un unico filamento. Tutti questi elementi sono disposti in modo tale da disegnare una forma che ricorda una spugna. Se consideriamo complessivamente questi elementi, si deduce che nell'Universo a grande scala tutta la materia, luminosa ed oscura, \u00e8 distribuita piuttosto omogeneamente.\nNel modello standard dell'evoluzione dell'universo, i filamenti galattici si dispongono e seguono la ragnatela di stringhe della materia oscura. Si ritiene che proprio la materia oscura organizzi la struttura dell'Universo a larga scala. La materia oscura attira gravitazionalmente la materia barionica, e quest'ultima \u00e8 ci\u00f2 che vediamo sotto forma di grandi strutture come filamenti e superammassi.\nLa scoperta delle grandi strutture si \u00e8 sviluppata a partire dagli inizi degli anni '80. Nel 1987, l'astronomo R. Brent Tully dell'Universit\u00e0 delle Hawaii individu\u00f2 ci\u00f2 che fu chiamato il Complesso di superammassi dei Pesci-Balena. Nel 1989 fu la volta della Grande Muraglia CfA2, seguito dal Sloan Great Wall nel 2003. Nel gennaio 2013, i ricercatori guidati da Roger Clowes dell'Universit\u00e0 del Lancashire Centrale annunciarono la scoperta di un ammasso di quasar, lo Huge-LQG, che fece sembrare piccoli i filamenti galattici precedentemente scoperti. Nel novembre 2013, utilizzando il rilevamento di lampi di raggi gamma come punti di riferimento, astronomi ungheresi e americani hanno scoperto la cosiddetta Great GRB Wall (o Hercules-Corona Borealis Great Wall), un enorme filamento della lunghezza di oltre 10 miliardi anni luce.\nNel 2006, gli scienziati hanno annunciato la scoperta di EQ J221734.0+001701, formato da tre filamenti allineati che nell'insieme costituiscono una delle pi\u00f9 grandi strutture conosciute attualmente, composta da un denso agglomerato di galassie e da enormi bolle di gas, note come Blob Lyman-alfa.\nMuri di galassie.\nAmmassi di Quasar (Large Quasar Groups o LQGs).\nGli Ammassi di Quasar (Large Quasar Groups o LQGs) sono alcune delle pi\u00f9 grandi strutture conosciute. Si ipotizza che possano essere protoiperammassi/protosuperammassi-complessi/precursori di filamenti galattici."}
{"id": "17458", "revid": "1842723", "url": "https://it.wikipedia.org/wiki?curid=17458", "title": "Alessandro Baricco", "text": "Biografia.\nDopo aver frequentato il Liceo classico statale Vittorio Alfieri, si \u00e8 laureato in Filosofia presso l'Universit\u00e0 degli Studi di Torino con una tesi in Estetica (con relatore Gianni Vattimo). Ha iniziato la propria carriera di scrittore pubblicando alcuni saggi di critica musicale, come \"Il genio in fuga\" (1988), su Rossini, e \"L'anima di Hegel e le mucche del Wisconsin\" (1992), sul rapporto tra musica e modernit\u00e0. Collabora come critico musicale per \"la Repubblica\" e sulla pagina culturale per \"La Stampa\". Fu tra i primi conduttori della trasmissione \"Radio Tre Suite\" su Rai Radio Tre.\nNel 1994 ha fondato a Torino la Scuola Holden, una scuola di storytelling e arti performative di cui \u00e8 preside.\nAlessandro Baricco ha due figli ed \u00e8 un grande appassionato del Torino F.C.\nIl 22 gennaio 2022 ha annunciato tramite social e organi di stampa di essere affetto da una grave forma di leucemia.\nVive a Torino con la compagna Gloria Campaner. \nLetteratura.\nL\u2019esordio in narrativa avviene con \"Castelli di rabbia\" (Rizzoli, 1991), grazie al quale si aggiudica il Prix M\u00e9dicis \u00e9tranger e partecipa alla selezione finale del Premio Campiello dello stesso anno. Nel 1993 pubblica \"Oceano mare\" (Rizzoli), uno dei suoi romanzi pi\u00f9 apprezzati, mentre il 1996 \u00e8 l\u2019anno di \"Seta\" (Rizzoli), da cui sar\u00e0 tratto un film per la regia di Fran\u00e7ois Girard. La collaborazione con Rizzoli termina nel 2002, con la pubblicazione di \"Senza sangue\", cui precede \"City\" (1999), uno dei primissimi casi di lancio editoriale effettuato esclusivamente online.\nNel 2004 comincia la collaborazione con l\u2019editore Feltrinelli con cui pubblica \"Omero, Iliade\", una riscrittura e reinterpretazione del poema omerico, contestata da uno degli ultimi curatori e traduttori \"regolari\", Giovanni Cerri. Dopo una breve parentesi con Fandango, con cui pubblica \"Questa storia\" (2005), torna in seno a Feltrinelli con l\u2019uscita di \"Emmaus\" (2009), dove per la prima volta parla di temi direttamente legati alla religione.\nNel 2011 si d\u00e0 alle stampe \"Mr Gwyn\", il racconto di uno scrittore che vuole smettere di scrivere libri, da cui ha origine l\u2019idea per un altro romanzo, \"Tre volte all'alba\" (2012). \"Smith&amp;Wesson\" (2014) \u00e8 invece ambientato agli inizi del XX secolo, cos\u00ec come \"La Sposa giovane\" (2015).\nNel 2018 fa uscire \"I Corpi\", tetralogia che raccoglie \"Emmaus\", \"Mr Gwyn\", \"Tre volte all'alba\" e \"La Sposa giovane\" accompagnandoli con una nuova prefazione.\nTeatro e cinema.\nAlla produzione letteraria Baricco affianca quella di autore teatrale. Del 1996 \u00e8 il suo primo testo \"Davila Roa\", portato in scena da Luca Ronconi, cui seguir\u00e0, due anni dopo, \"Novecento, un monologo\" (1998), portato in scena da Gabriele Vacis e interpretato da Eugenio Allegri, da cui verr\u00e0 tratto un film per la regia di Giuseppe Tornatore, \"La leggenda del pianista sull\u2019oceano\" (1998). \"Omero, Iliade\" (Feltrinelli, 2004) \u00e8 una riscrittura e reinterpretazione del poema omerico in 24 monologhi (pi\u00f9 uno). Del 2007 \u00e8 invece \"Moby Dick\", portato in scena con, tra gli altri, Stefano Benni, Clive Russell e Paolo Rossi. Nello stesso anno si occupa della trasposizione cinematografica di \"Seta\" (2007), mentre l\u2019anno successivo si ha il suo primo film da regista: \"Lezione ventuno\" (2008). Dopo una pausa di sette anni torna in scena con le \"Palladium Lectures\" (2013), quattro lectio magistralis su quattro temi e quattro protagonisti, edite, nel 2014, da Feltrinelli. Sempre nel 2014, sempre con Feltrinelli, esce \"Smith&amp;Wesson\", una pi\u00e8ce teatrale in due atti, mentre del 2016 sono le \"Mantova Lectures\", e \"Palamede - L\u2019eroe cancellato\", interpretato da Valeria Solarino.\nNel 2017, con Francesco Bianconi dei Baustelle, porta in scena \"Steinbeck, Furore\", un ritorno alla lettura dei classici.\nAlessandro Baricco ha fatto parte della Giuria della sezione \"Venice Virtual Reality\" nella 75\u00aa Mostra internazionale d'arte cinematografica di Venezia (2018).\nTelevisione.\nL'esordio televisivo si ha con \"L'amore \u00e8 un dardo\" (Rai3, 1993) dedicato alla divulgazione dell'opera lirica. L'anno successivo, insieme a Giovanna Zucconi, conduce \"Pickwick, del leggere e dello scrivere\" (Rai3, 1994) del quale \u00e8 anche ideatore.\nNel 2002 scrive la sceneggiatura dello spot per il 125\u00ba anniversario della Barilla.\nAl programma \"Totem\" (Rai2, 1998) scritto e curato insieme a Gabriele Vacis.\nNel 2017 Baricco torna su Rai3 con la riproposizione televisiva dello spettacolo \"Steinbeck, Furore\", la lettura del romanzo \"Furore\" di John Steinbeck accompagnata da una selezione musicale di Francesco Bianconi, leader dei Baustelle.\nControversie.\nAl marzo 2006 risale la disputa tra Baricco e Giulio Ferroni, critico letterario. La disputa, nata e sviluppatasi sulle pagine di Repubblica, approda nella \"Storia della Letteratura italiana\" (Garzanti) scritta da Ferroni, che riporta: \"Baricco traccia una sorta di ritratto dell'artista da giovane postmoderno internazionale: scrittore-intrattenitore, come dev'essere e come vuole che sia la piccola borghesia giovanile moderatamente colta, la buona sinistra dolce e americana.\" In questa occasione il quotidiano Il Foglio, in maniera goliardica, ha aggiunto, in ogni articolo del numero del 2 marzo 2006, un riferimento allo scrittore.\nIl dibattito che ha visto coinvolta la sua produzione saggistica \u00e8 invece quello che riguarda l'accusa di appropriazione da parte di Baricco di alcune teorizzazioni filosofiche provenienti soprattutto da Walter Benjamin senza che lo scrittore ne mettesse in luce la provenienza, utilizzandole quindi come proprie elaborazioni."}
{"id": "17459", "revid": "767487", "url": "https://it.wikipedia.org/wiki?curid=17459", "title": "Grande muraglia (astronomia)", "text": "La Grande Muraglia o Grande Parete, pi\u00f9 precisamente Grande Muraglia CfA2, \u00e8 la quarta pi\u00f9 grande struttura conosciuta dell'Universo visibile, dopo la Grande muraglia di Ercole, la Grande muraglia Sloan e l'ammasso di quasar Huge-LQG. Si tratta di un enorme gruppo di galassie posto a circa 200 milioni di anni luce di distanza dalla Via Lattea, lungo 500 milioni di anni luce, largo 300 milioni, ma spesso \"solo\" 15 milioni di anni luce. Fu scoperta nel 1989 da Margaret Geller e John Huchra basandosi sui dati della CfA Redshift Survey.\nIn realt\u00e0 le dimensioni riportate sono quelle minime stimate; non si conosce ancora la reale estensione della Grande Muraglia, poich\u00e9 la vista \u00e8 oscurata dalle polveri presenti nel piano della nostra galassia. Fino ad oggi \u00e8 stato impossibile determinare se la Muraglia termini realmente ove teorizzato o se sia ancora pi\u00f9 grande.\nL'origine della Grande Muraglia \u00e8 piuttosto incerta. Le teorie correnti (nate appunto per spiegare l'esistenza di questa e altre muraglie, e dei supervuoti che delimitano) ipotizzano che tali strutture si formino all'interno di filamenti di materia oscura disposti nello spazio secondo una struttura \"a spugna\", nella quale tali filamenti circondano ampie zone vuote o poco dense. \u00c8 questa materia oscura che detta la struttura dell'Universo alle scale pi\u00f9 grandi, attirando gravitazionalmente le masse visibili.\nLa Grande Muraglia CfA2 \u00e8 rimasta a lungo la struttura pi\u00f9 grande conosciuta, dal momento della sua scoperta fino al 2003, data della scoperta della \"Sloan Great Wall\", che \u00e8 tre volte pi\u00f9 grande (1,4 miliardi di anni luce)."}
{"id": "17461", "revid": "287204", "url": "https://it.wikipedia.org/wiki?curid=17461", "title": "L'isola del giorno prima", "text": "L'isola del giorno prima \u00e8 un romanzo di Umberto Eco.\nTrama.\nRoberto de la Grive, tra il luglio e l'agosto del 1643, a seguito di un naufragio, vaga per giorni su una zattera finch\u00e9 trae salvezza arrampicandosi su una nave, la \"Daphne\" che si trova in una baia a circa un miglio da un'isola. \nLa nave \u00e8 apparentemente deserta. Man mano che procede nell'ispezione, osservando l'ambiente circostante, riprende le sue forze e scrive lettere ad una signora, narrando le vicende presenti e ricordando episodi passati. \n\u00c8 sofferente agli occhi, quindi si muove ed agisce solo dopo il crepuscolo. Non sa nuotare sicch\u00e9 si trova nella situazione di \"aver fatto naufragio su una nave deserta\". A dire il vero la \"Daphne\" sembra abbandonata da poco: \u00e8 ricca di viveri e ha una buona scorta d'acqua.\nLa \"Daphne\" si trasforma in un Teatro della Memoria e ogni tratto gli ricorda un episodio antico o recente della sua storia. Il nuovo mondo \u00e8 in contrapposizione con il mondo conosciuto; in una sospensione del tempo si avvicendano i ricordi dell'assedio e della battaglia di Casale Monferrato. Questa \u00e8 ambientata nella vicenda della successione al Ducato di Mantova (1630 circa) che port\u00f2 molti guai al Monferrato con una contrapposizione di forze francesi e spagnole.\nLa conquista di nuove terre, che \u00e8 nello spirito dell'epoca, viene paragonata alla conquista della signora. Ne scaturisce il quesito \"\u00e8 amore quello che aspira alla conquista?\"; questo alimenta ulteriori riflessioni.\nNei ricordi di Roberto emerge la realt\u00e0 della vita parigina relativa al periodo tra Richelieu e Mazarino, e nelle discussioni di salotto trapelano cognizioni, filosofia, usanze, costumi e letteratura dell'epoca. \nRoberto scopre un'uccelliera con una notevole variet\u00e0 di pennuti, tra cui provvidenziali galline che depongono uova. Sulla \"Daphne\" c'\u00e8 anche un orto. Gradualmente riesce a sostenere la luce del giorno e ad osservare il mondo circostante.\nSi rende conto anche che la nave non \u00e8 deserta perch\u00e9 qualcuno, a sua insaputa, bagna le piante, trafuga le uova e sposta gli oggetti. In un ripostiglio trova numerosi orologi. Poich\u00e9 \u00e8 consapevole della strenua lotta fra stati per la ricerca del \"punto fijo\", ovvero dell'antimeridiano di Greenwich, Roberto si fa cauto.\nLa \"Daphne\", come la nave su cui egli viaggiava, potrebbe essere stata inviata allo scopo di risolvere un problema tanto importante per gli stati colonizzatori, ovvero il problema delle longitudini.\nSeguendo i suoi ricordi, Roberto ricostruisce il viaggio fatto sulla nave \"Amarilli\". \nTali reminiscenze sono ricche di informazioni riguardo alle tecniche, ai metodi e ai problemi della navigazione. In particolare ricorda di aver trovato un cane ferito, nascosto alla vista dei passeggeri, oggetto di grave tortura nel tentativo di misurare la longitudine utilizzando il cosiddetto Unguentum armarium: \"... il cane era stato ferito in Inghilterra e Byrd poneva cura a che esso rimanesse sempre piagato. Qualcuno a Londra, ogni giorno e a un'ora fissa e convenuta, faceva qualcosa all'arma colpevole, o ad un panno imbevuto del sangue della bestia, provocandone la reazione \u2013 forse di sollievo, forse di pena anche maggiore...\".\nFinalmente Roberto incontra l'uomo che condivide la sua esistenza sulla \"Daphne\": \u00e8 un vecchio gesuita, padre Caspar. \nRiceve la conferma che la nave era partita dal Mar Mediterraneo, circumnavigando l'Africa, per raggiungere le isole Salomone. Nel suo tragitto aveva raggiunto l'Australia; infine era approdata alla baia. Poich\u00e9 padre Caspar aveva subito la puntura di un insetto, riportandone una pustola e una gran febbre, l'equipaggio era fuggito sull'isola per timore di un contagio e aveva lasciato il vecchio solo sulla nave. I selvaggi dell'isola avevano successivamente sterminato i marinai ed il capitano. Padre Caspar \u00e8 dunque rimasto solo. \nIl suo obiettivo \u00e8 raggiungere la Specola Melitense che \u00e8 stata in precedenza montata sull'isola. \nBuon discepolo di tale maestro, Roberto scopre il mondo nuovo, con i suoi animali, la sua vegetazione, le sue caratteristiche. \nCapisce gradualmente che la Specola Melitense \u00e8 un dispositivo completo di strumenti che fornisce un sicuro metodo per misurare la longitudine sulla terraferma. Si tratta di una sorta di Mega Orologio, un Libro Animato capace di rivelare tutti i misteri dell'Universo (la descrizione \u00e8 a pag. 285/286). L\"'Instrumentum Arcetricum\" \u00e8 invece un arnese solo abbozzato da Galileo Galilei e realizzato da padre Caspar, sicuro metodo per misurare la longitudine da bordo. \nNei vari discorsi emergono ricche informazioni sulle scoperte di Galileo, sulla teoria copernicana e su quella tolemaica.\nSeguono vari tentativi di raggiungere l'Isola, per i due naufraghi che non sanno nuotare e che inutilmente si avvalgono di oggetti e stratagemmi.\nL'ultimo \u00e8 la Campana Acquatica: il vecchio si immerge all'interno della campana.\nRoberto cerca invano di vederlo riemergere; formula ansioso varie ipotesi poi si trova a pensare.\n\"Ma certo, padre Caspar glielo aveva ben detto, l'Isola che egli vedeva davanti a s\u00e9 non era l'Isola di oggi, bens\u00ec quella di ieri. Al di l\u00e0 del meridiano c'era ancora il giorno prima! Poteva ora attendersi di vedere ora su quella spiaggia, che era ancora ieri, una persona che era scesa in acqua oggi? Certamente no. Il vecchio si era immerso nel primo mattino di quel luned\u00ec, ma se sulla nave era luned\u00ec su quell'Isola era ancora domenica, e quindi egli avrebbe potuto vedere il vecchio che vi approdava solo verso il mattino del suo domani, quando sull'Isola fosse, appena allora, luned\u00ec...\" \n\"...\" ma sono io che debbo aspettare un giorno, lui \u00e8 semplicemente rientrato nella domenica non appena ha varcato la linea del meridiano... ma allora l'Isola che vedo \u00e8 quella di domenica\"...\".\n\"Siccome tutto il prodigio del meridiano antipodo si gioca tra lo ieri e il domani, non tra ieri e dopodomani, o domani e l'altro ieri\", \u00e8 \"ormai certo che da quel mare padre Caspar non sarebbe uscito mai pi\u00f9\".\nRoberto solo e scoraggiato capisce che \"l'unico modo di uscire dalla sua reclusione deve cercarlo non nello Spazio invalicabile, ma nel Tempo\". \nDeve raggiungere l'Isola per \"arrestare l'orrido incedere del proprio domani\". \nRipete dunque vari tentativi per imparare a nuotare. \nRipensa ancora alle sue vicissitudini e attribuisce le cause di ogni sua sventura al fratello Ferrante; sente acuto il dolore per la separazione dall'amata. \nRitiene liberatorio scrivere un romanzo sulle sue vicende, mentre intercala le prove natatorie e in esse progredisce. Pensa Ferrante chiuso su un'isola a guardare una Daphne seconda che non avrebbe mai raggiunto, separato dalla signora cos\u00ec come Roberto stesso ne era separato. In un secondo momento immagina la liberazione di Ferrante e il suo ricongiungimento con la signora su una nave veloce alla volta del Pacifico alla scoperta di isole sempre nuove, con mondi possibili solo nei sogni. \nFrattanto raggiunge la barriera corallina presente tra la Daphne e l'Isola. In una escursione \u00e8 ferito da un pesce. \nLa febbre molto alta lo induce ancor pi\u00f9 a farneticare e a sognare: immagina l'inferno, Giuda e le connessioni possibili con il paradosso del cambiamento di data. Identifica, nel delirio, Giuda e Ferrante.\nRipresosi dalla febbre, riflette sul senso della morte e asserisce: \"sono entrato nella vita, sapendo che la legge \u00e8 di uscirne\". Si rende conto che \u00e8 finito sulla Daphne per poter riflettere sulla esistenza e sull'unica domanda che ci libera dalla paura del \"non essere\".\nGradualmente si snoda il romanzo pensato da Roberto e numerose sono le riflessioni dell'autore sulla tipologia del romanzo.\nOrmai conscio della sua imminente morte, Roberto libera gli uccelli della \"Daphne\", getta a mare gli orologi per cancellare il tempo, d\u00e0 fuoco alla nave e si getta in mare. \nL'ultimo capitolo \u00e8 una duplice ipotesi di Umberto Eco sulla reale fine di una storia che ha lasciato solo le carte di Roberto come unica traccia di s\u00e9: \na) Abel Tasman, lo scopritore della terra detta poi Tasmania, punta su una serie \ndi isolette, registrandole a 17,19 gradi di latitudine sud e 201,35 gradi di longitudine. Trova le carte di Roberto e le consegna alla Compagnia olandese delle Indie orientali perch\u00e9 \u00e8 presente il problema delle longitudini. Solo dopo la scoperta del cronometro marino di Harrison le carte sono rese pubbliche.\nb) Nel 1789 il capitano William Bligh, che gli ammutinati del \"Bounty\" hanno calato in una Scialuppa, giunge sul luogo. Scopre le carte e ne \u00e8 interessato perch\u00e9 riguardano le isole Salomone.\nTutto il libro riporta situazioni psicologiche, teorie filosofiche, concezioni del mondo in contrasto dialettico e la conclusione di Eco, esaminate le ipotesi a) e b) \u00e8 che la sua narrazione non abbia una fine degna d'essere narrata.\nIl \"cameo\" di Corto Maltese.\nUmberto Eco \u00e8 stato un grande appassionato del genere narrativo per immagini, i fumetti.\nNe ha curato introduzioni, edizioni e a volte promosso la pubblicazione in Italia di alcuni autori internazionali.\nIl genere narrativo dei fumetti \u00e8 alla base di uno dei suoi pi\u00f9 grandi saggi dedicati alla comunicazione, Apocalittici e integrati del 1964.\nIn diverse occasioni l\u2019Autore si \u00e8 divertito ad inserire nei suoi romanzi alcuni dei personaggi \u201cicona\u201d della storia del fumetto o citazioni di storie a fumetti.\nSpesso sono apparizioni di poche righe, figure e situazioni sfumate nello sfondo della narrazione, ma facilmente visibili per gli appassionati del genere.\nCome in diversi suoi romanzi Umberto Eco inserisce anche in \"L'Isola del giorno prima\" un piccolo cameo dedicato al fumetto. Si tratta del personaggio di Corto Maltese, qui inserito a forza in un tempo narrativo non suo (300 anni prima).\nLa citazione si trova precisamente nel capitolo 19: \u201c\u2026la nave aveva poi imbarcato un cavaliere di Malta, con un viso da filibustiero, il quale si era proposto di trovare un\u2019isola, di cui gli aveva parlato un veneziano, e che era stata battezzata Escondita\u2026\u201d, Durante lo svolgimento del romanzo ulteriori particolari aggiungono un particolare tributo al personaggio. Qui l'Autore vuole che il personaggio ami molto disegnare e che vorrebbe sistemarsi su un'isola per disegnare \"le indigene del luogo...\"\nAnche nel Il Cimitero di Praga l\u2019Autore si diverte ad inserire una delle coppie pi\u00f9 divertenti e caratteristiche della storia del fumetto: i Dupont e Dupond, la coppia di investigatori che affiancano il personaggio creato da Herg\u00e9, Tin Tin."}
{"id": "17463", "revid": "767487", "url": "https://it.wikipedia.org/wiki?curid=17463", "title": "Aldo Tagliapietra", "text": "Biografia.\nCon Le Orme.\nAldo Tagliapietra nasce a Murano, figlio di un maestro vetraio. A venti anni, nel 1965 acquisisce la licenza in teoria e solfeggio al conservatorio Cesare Pollini di Padova. Inizia l'attivit\u00e0 artistica vera e propria nel 1966, convocato da Nino Smeraldi, si unisce alla prima formazione del complesso Le Orme. I musicisti della band, inizialmente protesi verso il Beat, si indirizzeranno agli inizi dei '70 verso il Rock progressivo, fornendo un contributo rilevante al genere, non solo a livello nazionale, ma addirittura mondiale (il loro concept Felona e Sorona \u00e8 inserito, al posto 68, tra i primi 100 album di rock progressivo di sempre nella classifica stesa dal sito www.progarchives.com).\nLa voce in falsetto dell'artista dar\u00e0 al terzetto uno dei suoi maggiori elementi di continuit\u00e0 e di riconoscimento.\nRisale al 1984 il suo primo disco solista, intitolato \"...nella notte\", inciso durante una pausa della band che da alcuni fan \u00e8 di fatto equiparata ad un primo scioglimento. La seconda fatica discografica, \"Radio Londra\", \u00e8 del 1992 (anno che coincide con un altro momento delicato nella storia del complesso Le Orme, dal 1990 senza Tony Pagliuca, successivamente con due tastieristi in organico). Nel 1994 conosce Budhaditya Mukherjee e con il \"Pandit\" inizia a studiare il sitar, sua antica passione.\nNel maggio del 2008 pubblica \"Il viaggio\", cofanetto contenente un cd ed un libro, scritto da Tagliapietra in persona, in cui scopre totalmente se stesso, come uomo prima ancora che come musicista. Si avvale della presenza di Michele Bon (tastierista che aveva sostituito Pagliuca ne Le Orme).\nAlla fine del 2009, al termine di un'importante tourn\u00e9e con Le Orme in Canada, Tagliapietra sospende la sua attivit\u00e0 con il complesso e con il suo partner storico Michi Dei Rossi.\nAttivit\u00e0 solistica.\nDopo la separazione dalla band, Tagliapietra si dedica alla lavorazione di un doppio album che raccoglie i pi\u00f9 importanti brani de Le Orme e della sua carriera solista, rivisti in chiave acustica (da cui il titolo \"Unplugged\"). Nel settembre del 2010 riallaccia i rapporti con Tony Pagliuca, ricostituendo il binomio storico rimasto nella storia del complesso: con la partecipazione di Tolo Marton (che aveva fatto parte del nucleo nell'album Smogmagica), si presenta al Prog Exhibition, importante Festival svoltosi il 5-6 novembre a Roma per il quarantennale della musica progressiva in Italia. Il successo di pubblico induce il trio a sviluppare l'iniziativa: esso dichiara, pertanto, di voler proseguire la collaborazione e annuncia un tour di poche ma intense date, che riscuoter\u00e0 grande successo di pubblico. Non potendo usare il nome \"storico\" del complesso, i tre si presentano soltanto con i loro nomi: Tagliapietra Pagliuca Marton.\nTerminata questa esperienza, l'artista si immerge nella lavorazione di un album solista dal titolo \"Nella pietra e nel vento\" che, pubblicato agli inizi del 2012, verr\u00e0 supportato da una tourn\u00e9e in tutto il territorio nazionale con una band completata da Aligi Pasqualetto (Tastiere e Minimoog), Andrea De Nardi (Organo Hammond), Matteo Ballarin (Chitarre), Manuel Smaniotto (Batteria). Il 10 settembre 2013 esce L'angelo rinchiuso, una suite che nelle sonorit\u00e0 si inserisce nel filone rock progressivo, cosa che era avvenuta in tono minore nel disco precedente. Il 27 ottobre 2017 esce il suo ultimo disco Invisibili Realt\u00e0.\nPartecipazioni.\n1984 - Anna Oxa - La Mia Corsa (autore)\n1985 - Silvia Conti - Luna Nuova (autore)\n1985 - Iva Zanicchi - Da Domani Senza Te (autore)\n1990 - Ezra Winston - LP - Ancient Afternoons (Aldo Tagliapietra canta e suona il basso nel brano \"Night Storm\")\n1991 - Mario Lavezzi - CD - Voci ( Cori Aldo Tagliapietra nel brano \" per la gloria\" Tastiere Michele Bon)\n1992 - Cristiano Maglioglio - CD - Futtetenne (Aldo \u00e8 autore e canta in duetto nei brani \"Notte romantica e Bella Epoque\")\n2003 - Ciuke &amp; Aquarasa - CD - Cose buone Dal Mondo (Aldo canta sui brani \" La Rana e Vieni a Marghera\")\n2005 - Aeroplanitaliani - CD - Sei Felice? ( Aldo suona il sitar in \"Canzone d' amore\")\n2006 - Faveravola - CD - La Contea Dei Cento Castagni (Aldo canta nel brano \"La piana dei temoli del Livenza\")\n2007 - Fabio Koryu Calabro' - CD - Sergio Pepe e L'Orchestrina Cuori Solitari (Aldo canta nel brano \"Across The Universe\")\n2007 - Alex Carpani - CD - Waterline (Voci di Aldo Tagliapietra e Beatrice Casagrande)\n2008 - Pooh - CD - Beat ReGeneration (Aldo Tagliapietra suona il sitar in \"29 Settembre\")\n2008 - Il Nostro Canto Libero - CD - Samsara - Tributo a Lucio Battisti (Aldo Tagliapietra canta, suona basso e chitarre acustiche 12 corde)\n2009 - Algebra - CD - JL (Aldo Tagliapietra canta il brano \"Jonathan\")\n2012 - Vidocq - CD - Vidocq (Aldo Tagliapietra e Vittorio De Scalzi cantano nel brano \"il Volo Del Falco\")\n2012 - Cristiano Roversi - CD - Antiqua (Aldo canta e suona 12 corde sul brano \"L'Amore\")\n2015 - Tony Hadley -CD - The Christmas Album (Aldo Tagliapietra suona chitarra acustica e Sitar nel brano \"i Believe in father christmas\")\n2018 - Red Canzian - CD - Testimone del tempo - BMG Rights (Aldo Tagliapietra suona il sitar e canta nel brano Eterni per un attimo)"}
{"id": "17466", "revid": "277947", "url": "https://it.wikipedia.org/wiki?curid=17466", "title": "Letteratura ungherese", "text": "La letteratura ungherese \u00e8 data dall'insieme dei testi scritti in prosa o in poesia in lingua ungherese.\nAlbori.\nDell'epoca precristiana sono rimaste soltanto alcune iscrizioni in runico ungherese.\nDell'epoca precedente non si sono conservati monumenti linguistici degni di nota. Diversamente dalla letteratura finlandese con la sua epopea nazionale ritrovata, il \"Kalevala\", e da quella estone con il Kalevipoeg in ungherese vi sono solo frammenti di leggende. In seguito alla cristianizzazione da parte di Stefano I (Szent Istv\u00e1n kir\u00e1ly 975-1038.) venne utilizzato solo l'alfabeto latino.\nIl cristianesimo, soprattutto con i Benedettini, favor\u00ec la letteratura in Ungheria, la lingua letteraria era il latino. Il testo letterario pi\u00f9 antico in quest'ultima lingua \u00e8 il \"De morum institutiones\" attribuito a santo Stefano. In latino sono anche le opere di san Gherardo, educatore dei figli del re. Tra esse la \"Deliberatio supra Hymnum trium puerorrum...\" (1048).\nNel XIII e XIV secolo dominava la storiografia latina. Qui sono degne di nota soprattutto le \"Gesta Hungarorum\" del XIII secolo. L'autore si chiamava \"Anonymus\" e chi fosse \u00e8 oggi ancora oggetto di discussione. Venne prodotta una serie successiva di tali opere, in una di queste sorse anche la leggenda per cui gli ungheresi sarebbero imparentati con gli Unni e quindi i loro successori.\nDopo il periodo di fioritura della storiografia, la poesia lirica fin\u00ec in secondo piano. La prima poesia interamente giunta a noi \u00e8 la \"\u00d3magyar M\u00e1ria-siralom\" (\"Lamentela di Maria\") in antico ungherese, che venne scoperta solo nel 1922.\nLa prima grande traduzione della Bibbia, anche se non completa, si deve a fratelli Tam\u00e1s e B\u00e1lint. La sua diffusione come insieme era limitata perch\u00e9 era una bibbia ussita, tuttavia contribu\u00ec in alcuni tratti all'unificazione dei dialetti ungheresi in una lingua unitaria.\nRinascimento.\nCon il re del rinascimento Mattia Corvino (1458-1490) si impose in Ungheria un rinnovamento culturale e per la Biblioteca Corviniana nacquero diversi codici miniati con passaggi in ungherese.\nNoti autori ungheresi che scrivevano in latino erano: Janus Pannonius (1434 - 1472), studente di Guarino da Verona ed altri umanisti ungheresi. B\u00e1lint Balassi (1554-1594) scriveva gi\u00e0 in ungherese.\nLetteratura dell'epoca barocca.\nAi Gesuiti riusc\u00ec la ricattolicizzazione di buona parte dell'aristocrazia protestante. Il pi\u00f9 significativo rappresentante della controriforma fu P\u00e9ter P\u00e1zm\u00e1ny (1570-1637). La sua opera principale, la \"Guida alla verit\u00e0 divina\" (1613) fu un passo importante nello sviluppo di una lingua filosofica ungherese.\nGy\u00f6rgy K\u00e1ldi (1572-1634) tradusse la bibbia (1626) sulla base della Vulgata latina.\nLa letteratura barocca ungherese non era cortese ma in primo luogo anti-turca. Mikl\u00f3s Zr\u00ednyi (1620-1664) scrisse delle liriche, trattati militari e politico-sociali, la sua opera principale \u00e8 tuttavia la \"Necessit\u00e0 di Sziget\" (\"Szigeti veszedelem\", 1645/46), il primo poema epico in assoluto in lingua ungherese. Racconta dell'attacco dei Turchi alla fortezza di Sziget di 100 anni prima e del massacro dei suoi difensori che ne consegu\u00ec, eroizzato da Zr\u00ednyi. J\u00e1nos Ap\u00e1czai Csere (1625-1659) scrisse una \"Enciclopedia ungherese\" (1655), che divenne importante per la lingua scientifica ungherese.\nRococ\u00f2 e classicismo.\nCome caso insolito si ricordano le guardie del corpo dell'imperatrice Maria Teresa d'Austria a Vienna. Si trattava di giovani nobili che erano affascinati dalla vita intellettuale di Vienna e che intraprendevano tentativi letterari. Accanto a S\u00e1ndor Bar\u00f3czi (1735-1809) e \u00c1brah\u00e1m Barcsay (1742-1806) vi era soprattutto Gy\u00f6rgy Bessenyei (ca. 1747-1811). I suoi scritti, che criticavano la letteratura ungherese e nei quali era subentrata un'imitazione dei modelli letterari mondani, erano influenti sebbene egli stesso non fosse un grande scrittore. In quegli stessi anni si distinse lo scrittore e storico P\u00e9ter Bod, che pubblic\u00f2 la prima enciclopedia letteraria in ungherese nel 1766.\nNel 1794 comparve la rivista di Pest \"Ur\u00e1nia\", che pubblic\u00f2 senza eccezioni la letteratura ungherese e nessuna traduzione. Con questo Pest divenne il centro letterario dell'Ungheria. La corte viennese non rimase inerte e inaugur\u00f2 una rete articolata di censori:\nEpoca delle riforme e della romantica.\nCos\u00ec viene chiamato il periodo tra il 1825 e il 1848. Fu un periodo di splendore della letteratura ungherese con Mih\u00e1ly V\u00f6r\u00f6smarty (1800-1855), J\u00e1nos Arany (1817-1882) e S\u00e1ndor Pet\u0151fi (1823-1859) come artisti di punta.\nV\u00f6r\u00f6smarty \u00e8 noto come lirico e partigiano. Tra le sue opere principali si ricordano il poema epico \"La fuga di Zal\u00e0n\" sulla conquista ungherese (iniziato nel 1823), \"Csongora e T\u00fcnde\" (\"Csongor \u00e9s T\u00fcnde\") (1831), che ricorda il flauto magico di Mozart e la poesia \"Conforto\" (\"Sz\u00f3zat\", 1838), che venne cantata durante la rivoluzione come \"Marsigliese ungherese\". L'inno nazionale ungherese (Himnusz) venne scritto da Ferenc K\u00f6lcsey nel 1823.\nM\u00f3r J\u00f3kai (1825-1904) prese parte alla Rivoluzione di Marzo e fu attivo politicamente. Come scrittore lasci\u00f2 una grande opera narrativa. La sua \"Raccolta di opere\" pubblicata quando era in vita comprendeva 100 volumi. Dei molti romanzi idealistico-romantici, racconti e novelle degna di nota \u00e8 l'opera: \"Un nababbo ungherese\" (\"Egy magyar n\u00e1bob\", 1854). Tra gli altri titoli: \"L'uomo d'oro\";\n\"I due Trank\"; Szeg\u00e9ny gazdagok (romanzo, Pest, 1860); Az \u00faj f\u00f6ldes\u00far (romanzo Pest, 1862); Politikai divatok (romanzo, Pest, 1862\u20131864); Mire megv\u00e9n\u00fcl\u00fcnk (romanzo-, Pest, 1865); Szerelem bolondjai (romanzo, Pest, 1868\u20131869); A k\u0151sz\u00edv\u0171 ember fiai (romanzo, Pest, 1869); Fekete gy\u00e9m\u00e1ntok (romanzo, Pest, 1870); Eppur si muove. \u00c9s m\u00e9gis mozog a f\u00f6ld (romanzo, Pest, 1872); Az arany ember (romanzo, Pest, 1872)\nZsigmond K\u00e9meny (1814-1875) ader\u00ec alla rivoluzione ungherese e fu parlamentare dal 1848; si distinse soprattutto per i romanzi storici ambientati in Ungheria e incentrati sulle descrizioni di un grande protagonista.\nFerenc Csepreghy (1842-1880) si mise in evidenza per i suoi drammi romantici idillici, oltre che per l'esaltazione del mondo rurale e del contadino come eroe nazionale.\nIl Novecento.\nMargit Kaffka (1880-1918) scrisse sul destino delle donne.\nInfluenzato da Charles Baudelaire, vi era anche il lirico Endre Ady (1877-1919), che fu spesso a Parigi. La sua opera principale sono le \"Poesie nuove\" del 1906.\nAttila J\u00f3zsef (* 11 aprile 1905 a Budapest, \u2020 3 dicembre 1937) viene considerato insieme ad Ady il pi\u00f9 grande poeta del Novecento.\nMih\u00e1ly Babits (1883-1941) tradusse la Divina Commedia di Dante. Scrisse romanzi, liriche e saggi. Non era sempre ben visto nell'Ungheria tradizionalmente molto patriottica per il suo pacifismo. Dezs\u0151 Kosztol\u00e1nyi (1885-1936) fu molto brillante in tutti i generi letterari e tradusse opere di letteratura mondana contemporanea in \"Poesie moderne\" (1913). \u00c1rp\u00e1d T\u00f3th fu anche un poeta importante e traduttore.\nZsigmond M\u00f3ricz (1879-1942)\nFerenc Moln\u00e1r (1878-1952) \u00e8 il drammaturgo ungherese pi\u00f9 significativo, la sua pi\u00e8ce teatrale pi\u00f9 importante \u00e8 \"Liliom\" del 1909. Nel 1937 dovette andare in esilio negli USA.\nS\u00e1ndor M\u00e1rai (1900-1989) visse a lungo in parte volontariamente all'estero, in parte in esilio. Un altro autore di prosa era Albert Wass (1908-1998), che dopo il 1945 visse negli USA e nella Germania federale.\nImre Kert\u00e9sz (* 1929), sopravvissuto al campo di concentramento di Auschwitz, redasse la sua esperienza in \"Persona senza destino\" (\"Sorstalans\u00e1g\", 1975). Ottenne nel 2002 il premio Nobel per la letteratura per (cos\u00ec recitava la \"laudatio\") un\"'opera letteraria che ribadisce l'esperienza fragile del singolo nei confronti della spontaneit\u00e0 barbara della storia\". Come molti altri scrittori di questo periodo Kert\u00e9sz aveva stretti contatti con la cultura di lingua tedesca ed \u00e8 egli stesso traduttore dal tedesco all'ungherese. \nAltri autori sono Ferenc Juh\u00e1sz e Gy\u00f6rgy Konrad, lirici per esempio sono L\u00e1szl\u00f3 Nagy, S\u00e1ndor We\u00f6res e J\u00e1nos Pilinszky.\nL'autore pi\u00f9 noto del dopoguerra \u00e8 P\u00e9ter Esterh\u00e1zy (* 1950) con la sua \"Harmonia Caelestis\" e l\"'Edizione corretta\" di questo."}
{"id": "17467", "revid": "125719491", "url": "https://it.wikipedia.org/wiki?curid=17467", "title": "Area naturale protetta", "text": "Nell scienze ambientali le aree naturali protette sono delle aree naturali, istituite mediante leggi apposite a livello nazionale o regionali da istituzioni pubbliche o da privati, quali istituti di ricerca o beneficenza, con la funzione di preservare l'equilibrio ambientale di un determinato luogo, aumentandone o mantenendone l'integrit\u00e0 e la biodiversit\u00e0. \nA seconda del livello di protezione garantito dalle leggi di ogni singolo Stato, le aree naturali protette sono divise nelle categorie dell'Unione Internazionale per la \"Conservazione della Natura\" (IUCN - \"International Union for the Conservation of Nature\"), un'organizzazione non governativa che svolge un ruolo di coordinamento tra diverse organizzazioni in materia ambientale. Vengono soppresse, qualora non sussistano pi\u00f9 le condizioni idonee al conseguimento delle loro finalit\u00e0 e per modificazioni certificate dall'Istituto nazionale per la fauna selvatica, sulla base di censimenti delle specie di interesse.\nCaratterizzate da paesaggi eterogenei e abitate da diverse specie di animali e vegetali, sono destinate destinata al rifugio, alla riproduzione e alla sosta della fauna selvatica, dove \u00e8 proibita la caccia - salvo per motivi di controllo delle specie di fauna selvatica in soprannumero. Questo controllo selettivo, pu\u00f2 essere praticato mediante cattura, quando l\"'Istituto Nazionale per la Fauna Selvatica\" (oggi confluito nell'ISPRA) verifichi l'inefficacia degli altri metodi. .\nStoria.\nSin dall'antichit\u00e0 si intu\u00ec che un intero territorio o porzioni di esso doveva essere considerato e utilizzato in maniera diversa perch\u00e9 in possesso di caratteristiche che lo rendevano particolare rispetto ai luoghi circostanti. Secondo alcuni studiosi, l'idea di conservazione di un luogo pu\u00f2 risalire a 40.000 anni fa; inoltre, si pu\u00f2 ritrovare quest'idea sia nella cultura cristiana che in quella orientale. Dopo l'idea dei \"boschi sacri\", tipica delle culture romana e celtica, prese piede, nell'et\u00e0 carolingia, una forma di area protetta: la \"riserva di caccia\", dove veniva praticata l'attivit\u00e0 venatoria che era un'arte nobile e simbolica, ma anche utile per prepararsi alle guerre. Durante il Medioevo si assistette alla costruzione di giardini e alla sua evoluzione con il \"parco trecentesco\" dove si riscontra una perizia tecnica sempre pi\u00f9 raffinata.\nLa svolta vera e propria arriv\u00f2 nel 1826 quando nel Regno delle due Sicilie si decise di conservare i boschi di \"Montecalvo\", \"San Vito\" e di Calvi; negli Stati Uniti nel 1832, la riserva delle Hot Springs e nel 1853 la riserva di Fontainebleau in Francia. Grazie all'influenza del Romanticismo, si cominci\u00f2 a pensare alla natura come una risorsa estetica e nelle citt\u00e0 europee iniziarono ad essere progettati spazi verdi come parte integrante del contesto urbano. Nella seconda met\u00e0 dell'Ottocento si apr\u00ec il dibattito sull'opportunit\u00e0 di tutelare territori di oggettiva bellezza e ricchezza per sottrarli alla trasformazione e perdita di identit\u00e0 dovuta allo sviluppo degli insediamenti. Nel 1866 si assistette perci\u00f2 alla nascita dei primi parchi nazionali al mondo, in Canada del Glacier National Park e negli USA dello Yellowstone National Park, con atto ufficiale del 1872; inoltre, vanno ricordati in Australia il Royal National Park (1879), quello canadese di Banff (1885), quello del Tongariro in Nuova Zelanda (1894) e il Kruger National Park in Sudafrica (1898). Con l'arrivo del XX secolo, in Europa si diffuse l'idea che un territorio meritasse attenzione per gli aspetti storici e archeologici oltre che per quelli naturalistici e geologici; fu cos\u00ec che si arriv\u00f2 alla creazione del parco nazionale svizzero dell'Engadina.\nSono notevoli le differenze tra parchi europei e americani; infatti, mentre nel nuovo continente le azioni di conservazione venivano attuate su aree incontaminate e scarsamente popolate, nel vecchio continente le aree da salvaguardare sono fortemente antropizzate. La questione fu affrontata nel 1933 a Londra nel corso della \"Conferenza internazionale per i problemi della protezione della fauna e della flora\" che stabil\u00ec che l'uomo doveva entrare in quei luoghi solo con il ruolo di visitatore. Gradualmente, per\u00f2, venne preso in considerazione l'aspetto economico che permise lo svolgimento delle attivit\u00e0 umane compatibili con la protezione dell'area. Dal 1961 l'IUCN pubblica e aggiorna per conto dell'ONU la \"Lista ufficiale dei parchi nazionali e risorse equivalenti\".\nNel 1992 l'IUCN definisce l'area protetta come \u00ab\"lembo di territorio, pi\u00f9 o meno esteso, dove trovano applicazione orientamenti, indirizzi e regole per un uso dell'ambiente da parte dell'uomo che consenta di conservare e/o di sperimentare metodi, forme e tecnologie adatte a gestire in modo equilibrato con le altre specie viventi (vegetali e animali) le risorse del pianeta\"\u00bb.\nEtica e politica.\nIn seguito alle alterazioni che aveva subito l'ambiente a causa dello sfruttamento dei bacini minerari, il governo degli Stati Uniti prese l'iniziativa di proteggere il paesaggio naturale e nel 1872 istitu\u00ec il Parco nazionale di Yellowstone. Tuttavia, la legge istitutiva non forniva una chiara definizione del concetto di area naturale protetta, n\u00e9 alcun regolamento, privilegiando alla conservazione \"lo svago a beneficio e godimento del popolo\".\nIl concetto moderno di conservazione dell'ambiente naturale si pu\u00f2 ritrovare in tre autori nordamericani: John Muir, Gifford Pinchot e Aldo Leopold.\nIn \"Romantic-Trascendental Conservation Ethic\", per Muir, l'ambiente naturale \u00e8 un valore intrinseco perch\u00e9 l'uomo trae vantaggio nel trovarsi in alcuni habitat incontaminati al cospetto di spettacoli primitivi e unici pu\u00f2 avvertire la presenza e l'immanenza del Creatore.\nPinchot, in \"Resource Conservation Ethic\", afferma che gli ambienti naturali con le grandi risorse presenti possono essere fruiti da un grande numero di persone e intere comunit\u00e0, in un ampio lasso di tempo. Le risorse naturali sono fruite in modo sostenibile, sono una propriet\u00e0 comune.\nIn \"Evolutionary-Ecological Land Ethic\", per Leopold, la natura \u00e8 un sistema complesso, ogni componente \u00e8 importante, non vi sono gerarchie. L'uomo stesso, prodotto dell'evoluzione e della selezione naturale ha lo stesso valore di tutte le altre specie e non deve arrecare danno alle altre specie e all'ecosistema.\nLe idee di questi autori hanno fortemente influenzato la regolamentazione delle risorse ambientali.\nIl punto di vista americano.\nNegli Stati Uniti, la tutela delle risorse naturali \u00e8 conseguenza del senso di colpa che deriv\u00f2 dalla distruzione delle popolazioni native nel corso della colonizzazione dell'Ovest; infatti, si intrapresero azioni mirate a preservare parte degli straordinari ambienti originari. L'area protetta veniva intesa come un \"santuario\" poich\u00e9 furono, inizialmente, imposti vincoli molto restrittivi come il divieto di intervenire sulle dinamiche naturali e l'impossibilit\u00e0 di costruire infrastrutture; quindi l'uomo veniva escluso dagli ambienti tutelati.\nIl punto di vista europeo.\nIn Europa, l'idea della tutela delle risorse naturali arriv\u00f2 in ritardo rispetto a Stati Uniti, Canada e Australia. Le motivazioni sono dovute all'assenza di territori incontaminati e perch\u00e9 i popoli europei da secoli hanno convissuto a stretto contatto con la natura, incidendo pesantemente su di essa con le proprie attivit\u00e0. Successivamente, con l'inizio del XX secolo furono istituite le prime aree protette; inizialmente, erano tutte impostate sul \"modello americano\", poi si inizi\u00f2 a percorrere una via con connotazioni proprie. Infatti non era possibile attuare i divieti americani del \"santuario\"; in Svizzera, istituire un'area naturale protetta, significava avere come obiettivo il recupero e la sperimentazione.\nUn nuovo approccio.\nIl rigido \"modello svizzero\", che escludeva interventi in caso di frane, non riscosse successo in Italia, Francia e Inghilterra, dove si era propensi a modelli meno restrittivi poich\u00e9 si doveva tener conto della notevole presenza umana. Quindi si afferm\u00f2 la visione secondo la quale l'area protetta non doveva essere considerata un luogo da lasciare al suo destino, ma era possibile intervenire quando necessario e le comunit\u00e0 residenti potevano svilupparsi economicamente puntando sulle attivit\u00e0 turistiche e ricreative. Di conseguenza, si trattava di un modello che non poneva l'attenzione solo su animali e natura, ma anche sull'uomo.\nAttualmente il concetto di conservazione si estende anche a territori antropizzati che si vogliono recuperare e ai siti urbani di particolare valenza, partendo dal concetto di sviluppo sostenibile. \u00c8 il caso del parco-azienda, autosufficiente e orientato, che trae profitti dalle risorse naturali, o del parco archeologico, finalizzato a conservare e valorizzare i beni di rilevante valenza storica. Ci sono poi i parchi marini, costituiti dalle acque, dai fondali e dai tratti di costa prospicienti che presentano un rilevante interesse per le caratteristiche naturali, geomorfologiche, fisiche, biochimiche, con particolare riguardo alla flora e alla fauna marine e costiere.\nLegislazione.\nNel mondo.\nDalla classificazione dei parchi nella \"Conferenza internazionale per la protezione della natura\" avvenuta a Brunnen (1956) si \u00e8 giunti a una classificazione pi\u00f9 recente con l'IUCN avvenuto a Perth nel 1990.\nLa nuova classificazione \u00e8 basata su obiettivi di gestione ben definiti e individua otto categorie di aree protette:\nIn Italia.\nIn Italia, prima dell'attenzione all'ambiente inteso come sistema naturale, si svilupparono approcci alla tutela dei beni culturali e del paesaggio. I primi abbozzi di discussione parlamentare sulla questione della conservazione si devono all'azione di due deputati: il ravennate Luigi Rava, allora Ministro di Agricoltura, Industria e Commercio, ed il fiorentino Giovanni Rosadi, estensori della Legge 441 del 1905 sulla \"inalienabilit\u00e0 dei relitti della pineta della costiera di Ravenna\". In occasione della votazione finale del provvedimento, il Governo stesso fu invitato dalla Camera dei deputati a \"presentare un disegno di legge per la conservazione delle bellezze naturali che si connettono alla letteratura, all'arte, alla Storia d'Italia\", a dimostrazione della concezione estetico-culturale che permeava la questione della tutela della natura.\nRosadi legher\u00e0 il suo nome alla presentazione di una serie di progetti di legge, tra cui la storica Legge 364/1909 per la tutela \"delle antichit\u00e0 e delle belle arti\", che culmineranno nella estensione della Legge 778/1922 \"per la tutela delle bellezze naturali e degli immobili di particolare interesse storico\", basata sul disegno di legge Benedetto Croce del 1920 e detta pertanto Legge Croce. L'atto normativo, nonostante i suoi meriti, mantiene l'impostazione strettamente estetica crociana propria del dibattito di quegli anni, con scarsa attenzione per la protezione dell'ambiente a fini scientifici o in considerazione del valore intrinseco del patrimonio naturale.\nA pochi mesi dalla Legge 778, l'insediamento di Benito Mussolini al Governo apre per l'Italia la stagione dei grandi parchi nazionali: a 10 anni dalla lettera di Giovanni Giolitti al Prof. Valerio Galli in cui si era dimostrato favorevole alla creazione di un Parco Nazionale, nel 1920, fu lo stesso re Vittorio Emanuele III a donare allo Stato italiano i 2.100 ettari della sua riserva di caccia affinch\u00e9 vi si istituisse un Parco Nazionale. Con il Regio Decreto 1584 del 3 dicembre 1922 veniva istituito il Parco Nazionale del Gran Paradiso; pochi giorni dopo, l'11 gennaio 1923, venne legalizzato anche il Parco Nazionale d'Abruzzo dalla quale aveva prima una sede provvisoria; nel 1934, fu istituito il Parco Nazionale del Circeo e, l'anno successivo, il Parco Nazionale dello Stelvio.\nIl criterio utilizzato per le prime norme di tutela fu quello estetico, e da questo non fu esente la Legge 1497/1939 sulla tutela paesaggistica. Va comunque sottolineato che tale provvedimento fu pi\u00f9 completo dei precedenti e, pur riconoscendo all'idea di \"bellezza naturale\" il principio discriminante nell'indirizzare le politiche di conservazione della natura, per la prima volta introdusse un carattere di \"rilevanza scientifica\", rappresentato dalla \"singolarit\u00e0 geologica\" del bene destinato a tutela. Con la promulgazione della Costituzione repubblicana viene riconosciuto, come uno dei principi fondamentali, la tutela del paesaggio (art. 9 comma 2). Inoltre, le finalit\u00e0 scientifiche della conservazione prendono il sopravvento, con innegabili vantaggi, ma anche con rigidit\u00e0 e contrasti, per la tutela del patrimonio ambientale nazionale.\nIl 6 dicembre 1991 \u00e8 stata definita la classificazione delle aree naturali protette dalla Legge quadro 394/91, costituita da 38 articoli; i primi 7 enunciano i principi generali, dall'art. 8 all'art. 21 sono trattate le aree naturali protette nazionali, dall'art. 22 all'art. 28 le aree naturali protette regionali e dall'art. 29 all'art. 38 le disposizioni finali e transitorie. L'Elenco ufficiale delle aree naturali protette (EUAP) \u00e8 un elenco stilato, e periodicamente aggiornato, dal Ministero dell'Ambiente e della Tutela del Territorio e del Mare - Direzione per la Protezione della Natura, che raccoglie tutte le aree naturali protette, marine e terrestri, ufficialmente riconosciute. L'elenco attualmente in vigore \u00e8 quello relativo al 6\u00ba Aggiornamento approvato il 27 aprile 2010 e pubblicato nel Supplemento ordinario n. 115 alla Gazzetta Ufficiale n. 125 del 31 maggio 2010.\nL'istituzione dei parchi marini \u00e8 regolata dalla Legge 979/82 \"per la difesa del mare\" e dalla Legge quadro sulle aree protette. Il concetto ispiratore \u00e8 di promuovere un \"uso sostenibile\" per cui le attivit\u00e0 umane si compenetrino con gli habitat e gli ecosistemi naturali senza causare motivi di attrito.\nLa legge 426/1998 \"nuovi interventi in campo ambientale\" all'art. 2,37 recita che la gestione delle aree protette marine previste dalle leggi del 31 dicembre 1982, n. 979, e del 6 dicembre 1991, n. 394, \u00e8 affidata ad enti pubblici, istituzioni scientifiche o associazioni ambientaliste riconosciute, aprendo anche ad una gestione integrata pubblico/privato delle stesse.\nCollegamenti esterni.\nPiani per il Parco e Parchi Nazionali: Repertorio dello stato di attuazione"}
{"id": "17468", "revid": "339392", "url": "https://it.wikipedia.org/wiki?curid=17468", "title": "Ungheresi", "text": ""}
{"id": "17473", "revid": "599013", "url": "https://it.wikipedia.org/wiki?curid=17473", "title": "Gruppi e ammassi di galassie", "text": "I gruppi e ammassi di galassie sono gli oggetti pi\u00f9 massicci, tra quelli identificati attualmente nell'universo, superati solo dai cosiddetti superammassi. Sono definiti come agglomerati di galassie, di numero e dimensione variabile, tenuti insieme da un fenomeno che loro stessi producono e cio\u00e8 l'attrazione di gravit\u00e0. Quindi, la materia nell'universo visibile, si \u00e8 nel tempo aggregata in strutture a grande scala sotto l'influenza della gravit\u00e0.La ricerca scientifica effettuata sulla struttura, sulla organizzazione e sulla evoluzione degli ammassi, \u00e8 fondamentale per comprendere meglio l'origine, la composizione, l'organizzazione e il futuro dell'universo stesso.\nStoria.\nIl primo ammasso di galassie fu scoperto casualmente dal noto cercatore di comete Charles Messier, nel 15 aprile 1779, quando not\u00f2 tre enormi chiazze vaporose, che pur somigliando alle comete, evidenziavano una caratteristica divergente da queste ultime, come la mancanza di mobilit\u00e0. Sempre nell'Ottocento l'astronomo tedesco William Herschel, grazie all'ausilio di telescopi pi\u00f9 potenti, identific\u00f2 l'ammasso della Vergine. Ma solo nel Novecento gli studiosi, a partire da Fritz Zwicky approfondirono le conoscenze degli ammassi, iniziando a calcolare la velocit\u00e0 delle galassie al loro interno, ed a interpretare le orbite di queste ultime, che sono paragonabili a quelle dei pianeti all'interno del sistema solare, quindi girano attorno ad un centro di massa della loro organizzazione.L'astronomo statunitense George Ogden Abell, intorno al 1950 stil\u00f2 la prima catalogazione moderna degli ammassi, grazie alle osservazioni svolte presso il \"Palomar Observatory\" in California.Nel 1970 Herbert Gursky e il suo gruppo di ricerca, rilev\u00f2 la presenza, negli spazi intergalattici, di smisurate quantit\u00e0 di gas non osservabili nel visibile ma capaci, per l'altissimo calore, di emettere raggi X. Questi gas, in pratica, costituirono il primo tassello mancante della cosiddetta materia oscura.\nGruppi di galassie.\nI gruppi di galassie sono i pi\u00f9 piccoli aggregati di galassie. Hanno tipicamente le seguenti propriet\u00e0:\nAmmassi di galassie.\nGli ammassi sono pi\u00f9 grandi dei gruppi, anche se non c'\u00e8 una linea netta di demarcazione tra i due. Quando sono osservati visualmente, gli ammassi sembrano essere insiemi di galassie tenuti assieme dalla mutua attrazione gravitazionale. Le loro velocit\u00e0 sono per\u00f2 troppo alte perch\u00e9 possano rimanere assieme, il che implica la presenza di una componente invisibile di massa. Le osservazioni nei raggi X hanno rivelato la presenza di grandi quantit\u00e0 di gas intergalattico. Questo gas \u00e8 molto caldo, decine di milioni di gradi, e quindi emette raggi X. La massa totale del gas \u00e8 pi\u00f9 grande di quella delle galassie, in genere di un fattore due. Anche questa massa non \u00e8 sufficiente per tenere assieme l'ammasso. Poich\u00e9 questo gas \u00e8 approssimativamente in equilibrio con il campo gravitazionale dell'ammasso, la sua distribuzione nell'ammasso rivela la forma del campo gravitazionale stesso, e quindi \u00e8 possibile calcolare la distribuzione della massa nell'ammasso. Ne risulta che la massa totale \u00e8 molto pi\u00f9 alta di quella del gas o delle galassie. La componente mancante \u00e8 detta materia oscura, e la sua esatta natura \u00e8 ancora sconosciuta. In un ammasso tipico, solo il 5% della massa totale \u00e8 sotto forma di galassie, forse il 10% come gas intergalattico caldissimo che emette raggi X, e il resto come materia oscura.\nGli ammassi hanno in genere le seguenti propriet\u00e0:\nGli ammassi di galassie non devono essere confusi con gli ammassi stellari come gli ammassi aperti, che sono strutture \"all'interno\" delle galassie, e gli ammassi globulari, che orbitano attorno alle galassie.\nNegli ultimi anni, gli astronomi hanno preferito sostituire un modello di spiegazione che preveda ammassi dinamici, che \"mangiano\" e \"assorbono\" la materia circostante, al posto di quello tradizionale basato su una visione statica degli ammassi. Le ipotesi pi\u00f9 accreditate prevedono che quando gruppi di galassie si uniscono ad un ammasso, quest'ultimo accumula anche gas caldo, materia oscura e massa. \u00c8 proprio la massa aggiuntiva che innesca il fenomeno di riscaldamento dei gas e delle accelerazioni delle galassie, grazie all'intensificazione delle forze gravitazionali.La maggior parte degli studiosi ritiene che tutte le strutture cosmiche si siano formate in questo modo e in futuro spetter\u00e0 agli ammassi e ai superammassi fondersi in organizzazioni ancora pi\u00f9 grandi, sempre che non vengano impediti dall'espansione dell'universo che potrebbe, a lungo andare, allontanare troppo gli ammassi tra loro, inducendo cos\u00ec scenari cosmologici nuovi.\nSuperammassi: agglomerati di gruppi e/o ammassi.\nGruppi, ammassi e qualche galassia isolata formano strutture ancora pi\u00f9 grandi, i superammassi.\nAlle scale pi\u00f9 grandi dell'Universo visibile, la materia \u00e8 raccolta in filamenti e muri che circondano grandi vuoti, in una struttura che ricorda una schiuma."}
{"id": "17474", "revid": "1534511", "url": "https://it.wikipedia.org/wiki?curid=17474", "title": "Ammasso di galassie", "text": "Un ammasso di galassie (in inglese \"galaxy cluster\") \u00e8 una struttura che consiste di un insieme che va da centinaia a migliaia di galassie che sono tenute insieme dalla gravit\u00e0; tipicamente le masse sono intorno alle 1014\u20131015 masse solari. Nell'universo conosciuto, sono le strutture pi\u00f9 grandi tenute insieme dalla gravit\u00e0 e si credeva che fossero le strutture pi\u00f9 grandi fino agli anni '80, quando furono scoperti i superammassi. Una delle caratteristiche principali degli ammassi \u00e8 il mezzo intra-ammasso (in inglese \"intracluster medium\", da cui ICM). L'ICM consiste di gas caldo intergalattico e ha un picco di temperatura tra 2 e , che dipende dalla massa totale dell'ammasso.&lt;br&gt; \nGli ammassi di galassie non vanno confusi con gli ammassi stellari, come gli ammassi aperti, che sono strutture di stelle all'interno delle galassie, o con gli ammassi globulari, che tipicamente orbitano le galassie. Piccoli aggregati di galassie vengono chiamati gruppi di galassie piuttosto che ammassi. A loro volta i Gruppi e ammassi di galassie possono raggrupparsi assieme per formare superammassi.\nTra gli ammassi di galassie pi\u00f9 noti nell'universo vicino annoveriamo l'ammasso della Vergine, l'ammasso della Fornace, l'ammasso di Ercole, e l'ammasso della Chioma. Un aggregato di galassie molto grande conosciuto come il Grande Attrattore, dominato dall'ammasso del Regolo, \u00e8 sufficientemente massivo da influenzare localmente l'espansione dell'universo. Tra gli ammassi nell'universo distante, fortemente spostato verso il rosso, annoveriamo SPT-CL J0546-5345 e SPT-CL J2106-5844, gli ammassi pi\u00f9 massivi trovati nell'universo iniziale. Negli ultimi decenni, si \u00e8 scoperto che sono siti rilevanti per l'accelerazione di particelle, una caratteristica che \u00e8 stata scoperta osservando emissioni radio diffuse non termiche. Usando il Chandra X-ray Observatory, in molti ammassi di galassie sono state trovate strutture come fronti freddi e onde d'urto.\nPropriet\u00e0 di base.\nTipicamente gli ammassi di galassie hanno le seguenti propriet\u00e0:\nClassificazione.\nA partire dalla struttura pi\u00f9 piccola a quella pi\u00f9 grande, l'ordine \u00e8: Stelle, Ammassi stellari, Galassie, Ammassi di galassie, Superammassi"}
{"id": "17475", "revid": "458502", "url": "https://it.wikipedia.org/wiki?curid=17475", "title": "Riserve naturali statali d'Italia", "text": "Le riserve naturali statali sono costituite da aree terrestri, fluviali, lacustri o marine che contengano una o pi\u00f9 specie naturalisticamente rilevanti della fauna e della flora, ovvero presentino uno o pi\u00f9 ecosistemi importanti per la diversit\u00e0 biologica o per la conservazione delle risorse genetiche. La rilevanza degli elementi naturalistici presenti le colloca tra le \"riserve statali\".\nLe riserve naturali statali italiane sono attualmente 146 ."}
{"id": "17476", "revid": "196390", "url": "https://it.wikipedia.org/wiki?curid=17476", "title": "Duplice monarchia", "text": ""}
{"id": "17477", "revid": "15756", "url": "https://it.wikipedia.org/wiki?curid=17477", "title": "Superammasso di galassie", "text": "I Superammassi sono grandi agglomerati di ammassi e gruppi di galassie, tra le pi\u00f9 grandi strutture conosciute dell'Universo. La Via Lattea \u00e8 situata nel Gruppo Locale e, insieme ad altri gruppi ed ammassi, costituisce il Superammasso della Vergine. Quest'ultimo, con altri superammassi, confluisce a formare il Superammasso Laniakea, una superstruttura che si estende per oltre 500 milioni di anni luce (in confronto il Gruppo Locale ha un'ampiezza di soli 10 milioni di anni luce). Il Superammasso Laniakea \u00e8 a sua volta compreso in una struttura ancor pi\u00f9 grande chiamata Complesso di Superammassi dei Pesci-Balena, una delle pi\u00f9 grandi strutture conosciute dell'universo osservabile.\nDefinizione di Gayoung Chon.\nNella definizione di Gayoung Chon un superammasso \u00e8 descritto con criteri di rapporto di densit\u00e0 (R = \u03c1ov/\u03c1m di cui \u03c1ov \u00e8 la sovradensit\u00e0 e \u03c1m la densit\u00e0 di sfondo) o in alternativa, come velocit\u00e0 di caduta (rv).\nDescrizione.\nQuindi le galassie sono raggruppate in strutture che seguono un ordine gerarchico: gruppi, ammassi, superammassi invece di essere dispersi in modo casuale. Ammassi di galassie sono raggruppati insieme per formare superammassi, talora possono essere formati da gruppi di ammassi chiamate nubi di galassie: I superammassi mediamente sono raccolti in uno spazio del diametro di circa 150 milioni di anni luce. A differenza degli ammassi, i superammassi non sono tenuti insieme dalla forza di gravit\u00e0 ma si muovono a causa del flusso di Hubble.\nLa nostra galassia fa parte del Gruppo Locale, che \u00e8 un ammasso modesto ed irregolare. Cluster poveri possono contenere solo poche decine di galassie rispetto ai cluster ricchi che possono contenerne centinaia o addirittura migliaia. Il Gruppo Locale si trova vicino al Superammasso della Vergine, che ha un diametro di 100 milioni di anni luce. Il Superammasso Locale contiene un totale di circa 1015 masse solari.\nIl pi\u00f9 grande ammasso dell'Universo locale \u00e8 chiamato il Grande Attrattore la cui gravit\u00e0 \u00e8 cos\u00ec forte che il Superammasso locale, tra cui la Via Lattea, si sta muovendo nella sua direzione alla velocit\u00e0 di diverse centinaia di chilometri al secondo. Tra le grandi strutture oltre il nostro universo locale \u00e8 il Filamento di Perseo-Pegaso, che contiene il Superammasso di Perseo-Pesci e si estende per circa un miliardo di anni luce. Il Filamento di Perseo-Pegaso \u00e8 stato scoperto da David Batuski e Jack Burns della New Mexico State University.\nDa tempo si indaga sul come siano disposti i superammassi nello spazio, approntando mappe accurate, anche tridimensionali, delle posizioni di milioni di galassie, calcolandone per ognuna la posizione ed il redshift. Le mappe hanno fatto comprendere come le galassie non seguano una distribuzione uniforme n\u00e9 casuale, ma si dispongono lungo strutture allungate, i filamenti galattici, che circoscrivono enormi vuoti, strutture spesso sferiche dove sono presenti pochissime tenui galassie o nubi d'idrogeno, mentre la maggior parte delle galassie si trovano nei filamenti intorno ai vuoti. In complesso l'aspetto \u00e8 quello di una spugna, ove le cavit\u00e0 sono i vuoti e la struttura della spugna i filamenti e superammassi. I diametri dei superammassi variano tra i 100 e i 400 milioni di anni luce. L'esistenza dei superammassi fu postulata da George Abell nel suo Catalogo Abell degli ammassi di galassie compilato nel 1958.\nI superammassi formano strutture pi\u00f9 grandi e complesse che comprendono i filamenti, i complessi di superammassi, i muri e i piani, che possono estendersi da diverse centinaia di milioni a 10 miliardi di anni luce, coprendo oltre il 5% dell'Universo osservabile. Lo studio dei superammassi d\u00e0 indicazioni sugli eventi iniziali dell'universo, quando sono state gettate le basi per la loro formazione. L'osservazione delle direzioni degli assi di rotazione delle galassie all'interno dei superammassi pu\u00f2 anche farci comprendere i processi di formazione delle galassie nelle fasi precoci della storia dell'universo."}
{"id": "17478", "revid": "2", "url": "https://it.wikipedia.org/wiki?curid=17478", "title": "Superammasso", "text": ""}
{"id": "17479", "revid": "1748167", "url": "https://it.wikipedia.org/wiki?curid=17479", "title": "Riserve naturali regionali d'Italia", "text": "Le riserve naturali regionali sono aree naturali protette costituite da aree terrestri, fluviali, lacustri o marine che contengano una o pi\u00f9 specie naturalisticamente rilevanti della fauna e della flora, ovvero presentano uno o pi\u00f9 ecosistemi importanti per la biodiversit\u00e0 biologica o per la conservazione delle risorse genetiche. La valenza degli elementi naturalistici presenti le colloca tra le \"riserve regionali\".\nAttualmente l'EUAP (6\u00ba aggiornamento del 2010) prevede 365 riserve naturali regionali che coprono una superficie di ca. 230\u00a0000 ettari a terra e ca. 1300 ettari a mare. L'elenco che segue include anche altre riserve naturali regionali non incluse nell'EUAP.\nPiemonte.\nParchi naturali di interesse provinciale\nNon incluse nell'EUAP\nToscana.\nRiserve naturali di interesse provinciale\nAbruzzo.\nNon incluse nell'EUAP"}
{"id": "17480", "revid": "406204", "url": "https://it.wikipedia.org/wiki?curid=17480", "title": "Enrico Caruso", "text": "Per carisma e temperamento, da critica e amatori \u00e8 considerato tra i pi\u00f9 grandi tenori di fama mondiale.\nBiografia.\nInfanzia ed esordi.\nEnrico Caruso nacque a Napoli, nel quartiere di San Carlo all'Arena, in \"via Santi Giovanni e Paolo 7\", il 25 febbraio del 1873 da genitori originari di Piedimonte d'Alife (rinominato, nel 1970, \"Piedimonte Matese\"), nell'allora provincia di Terra di Lavoro (confluito poi nella neo-costituita provincia di Caserta nel 1945). Il padre, Marcellino Caruso (1840\u20131908), era un operaio metalmeccanico, mentre la madre, Anna Baldini (1838\u20131888), era una donna delle pulizie. \nDopo aver frequentato le scuole regolari, a dieci anni and\u00f2 a lavorare col padre in fonderia, ma sotto l'insistenza della madre si iscrisse a una scuola serale, dove scopr\u00ec di essere portato per il disegno; inizi\u00f2 poi ad elaborare progetti di fontane per l'officina dove lavorava. Nel frattempo cresceva in lui il talento e la sua voce. Le prime arie d'opera e le prime nozioni di canto gli vennero insegnate dai maestri Schirardi e De Lutio.\nNel 1888 la madre mor\u00ec di tubercolosi e poco tempo dopo il padre si rispos\u00f2 con Maria Castaldi.\nOltre a cantare nel coro della chiesa, Enrico fece qualche apparizione in spettacoli teatrali. La sua voce nel frattempo si era irrobustita e le piccole rappresentazioni cominciarono a non bastargli pi\u00f9. La sua fortuna inizi\u00f2 quando il baritono Eduardo Missiano, sentendolo cantare a un funerale nella chiesa di Sant'Anna alle Paludi, una messa di Saverio Mercadante, si entusiasm\u00f2 a tal punto che lo present\u00f2 al maestro Guglielmo Vergine, il quale accett\u00f2 di dargli lezioni per migliorare la voce, ma pretese da lui il 25% dei suoi compensi con un contratto che sarebbe durato cinque anni.\nNel 1894 Caruso venne chiamato alle armi, ma dopo solo un mese e mezzo, grazie alle leggi in vigore a quel tempo e a un maggiore che era amante della musica, venne congedato e inviato a casa per permettergli di continuare a cantare e a studiare. Dopo le lezioni con il maestro Vergine, Caruso si sentiva ormai pronto all'esordio, ma alle prove per la \"Mignon\" di Ambroise Thomas non venne accettato. Esord\u00ec il 15 marzo 1895 nel ruolo del titolo in \"L'amico Francesco\" di Mario Morelli, percependo 80 lire per quattro rappresentazioni (poi ridotte a due (15 e 20 marzo) a causa dello scarso afflusso di pubblico e nonostante una buona critica). Non fu un trionfo, ma per la prima volta fece parlare i giornali di s\u00e9, assieme al baritono Achille Ciab\u00f2, al soprano Maria Belvetti, all\u2019impresario Carlo Ferrara e all\u2019agente teatrale Ciccio Zucchi. Nel 1895, interpret\u00f2 Turiddu insieme a Enrichetta Ferrara Moscati, interprete di Santuzza, in \u201cCavalleria Rusticana\u201d al Teatro Cimarosa a Caserta.\nUn amore sfortunato.\nInizi\u00f2 a esibirsi nei teatri di Caserta, Napoli e Salerno, e fece la sua prima esibizione all'estero, al Cairo, percependo 600 lire per un mese di lavoro. Nel 1897, a Salerno, Caruso conobbe il direttore d'orchestra Vincenzo Lombardi che gli propose di accompagnarlo nella stagione estiva a Livorno. Qui Caruso conobbe il soprano Ada Botti Giachetti, sposata e madre di un bambino. Con lei ebbe una relazione che dur\u00f2 undici anni, da cui nasceranno due figli: Rodolfo (1898\u20131951) ed Enrico junior (1904\u20131987). Ada lo lasci\u00f2 per fuggire con Romati, il loro autista, con il quale cerc\u00f2 anche di estorcergli denaro. La vicenda fin\u00ec in un'aula di tribunale con la dichiarazione di colpevolezza per Giachetti, condannata a tre mesi di reclusione e a 100 lire di multa.\nAl Teatro San Carlo.\nNel 1897 Caruso esord\u00ec al Teatro Lirico di Milano nel ruolo di Federico ne \"L'Arlesiana \" di Francesco Cilea, il cui Lamento di Federico ottenne un grande successo. Poi \u00e8 Loris in \"Fedora\" di Umberto Giordano; seguirono poi tourn\u00e9e in Russia, a Lisbona, Roma, Montecarlo e al Covent Garden di Londra dove interpret\u00f2 il \"Rigoletto\" di Giuseppe Verdi; l'anno dopo si esib\u00ec a Buenos Aires.\nIl 16 maggio 1897, in occasione dell'inaugurazione del Teatro Massimo di Palermo, si esib\u00ec nell'opera verdiana Falstaff.\nNel luglio 1899 fu Rodolfo nella prima rappresentazione nel Royal Opera House, Covent Garden di Londra di \"La boh\u00e8me\" di Giacomo Puccini.\nNel novembre 1899 nel Teatro Costanzi di Roma interpret\u00f2 Osaka nella ripresa di \"Iris\" di Pietro Mascagni, Enzo nella ripresa di \"La Gioconda\" di Amilcare Ponchielli e con Faust in Mefistofele termina nel mese di dicembre.\nNel dicembre 1900 Caruso cant\u00f2 nuovamente alla Scala, in occasione della ripresa di \"La Boh\u00e8me\", serata inaugurale della stagione lirica, diretta da Arturo Toscanini e, nel 1901 a Napoli al Teatro San Carlo dietro un compenso di 3.000 lire a recita. Qui, la tradizione o forse la leggenda vogliono che durante l'interpretazione de \"L'elisir d'amore\" abbia avuto la sua pi\u00f9 grande delusione: la sua emozione e un'insicurezza malcelata non lo avrebbero fatto cantare al meglio. Fortemente deluso dalla reazione dei suoi concittadini e dalle critiche che gli sarebbero state rivolte, centrate sul fatto che la sua voce fosse portata maggiormente al registro di baritono piuttosto che a quello di tenore, avrebbe deciso di esiliarsi e di non cantare mai pi\u00f9 nella sua citt\u00e0 natale.\nLe cronache del 31 dicembre 1901 e del 5 gennaio 1902 su \"Il Pungolo\", il quotidiano che seguiva la vita teatrale di Napoli, riportano in realt\u00e0 dell'emozione che irret\u00ec il tenore nel primo atto, rotta dagli applausi sempre crescenti fino alla richiesta del bis. E ancor meglio andarono le repliche. Semmai sarebbe stata la severa ma non prevenuta critica di Saverio Procida sempre su \"Il Pungolo\" a infastidire fortemente Caruso, cui il critico rimprover\u00f2 la scelta di un repertorio al di sotto delle sue possibilit\u00e0 vocali e interpretative. Caruso effettivamente non cant\u00f2 pi\u00f9 n\u00e9 a Napoli n\u00e9 in nessun altro teatro in Italia andando incontro al suo successo negli Stati Uniti e in Sudamerica.\nSempre nel 1901 interpret\u00f2 Florindo nella premi\u00e8re nel Teatro alla Scala di Milano di \"Le maschere\" di Pietro Mascagni diretto da Arturo Toscanini, e il duca di Mantova nella ripresa nel Teatro Comunale di Bologna di \"Rigoletto\" di Giuseppe Verdi. Nel febbraio 1902, nella Salle Garnier del Th\u00e9\u00e2tre du Casino di Montecarlo con Nellie Melba, fu Rodolphe nella prima rappresentazione di \"La vie de boh\u00e8me\" di Giacomo Puccini, e ancora il duca di Mantova nella ripresa di \"Rigoletto\".\nCaruso e i dischi.\nL'11 aprile del 1902 a Milano, Caruso incise dieci dischi con arie d'opera per conto della casa discografica inglese Gramophone &amp; Typewriter Company. Il cantante napoletano fu il primo a cimentarsi con grande successo nella nuova tecnologia, fino ad allora snobbata dagli altri cantanti. Fu il primo artista nella storia a vendere pi\u00f9 di un milione di dischi con l'aria \"Vesti la giubba\" dall'opera \"Pagliacci\", incisa negli Stati Uniti nel 1904 e 1907 per l'etichetta Victor. Il singolo della Victrola nella versione di Caruso venne premiato con il \"Grammy Hall of Fame Award\" 1975.\nCaruso e il Metropolitan.\nA novembre del 1903 si rec\u00f2 negli Stati Uniti, quando ancora stava con la sua amata Ada; il contratto col Teatro Metropolitan di New York lo ottenne grazie alla mediazione del banchiere Pasquale Simonelli, e il suo debutto avvenne il 23 novembre con il duca di Mantova nella ripresa di \"Rigoletto\". Il pubblico gli chiese di bissare \"La donna \u00e8 mobile\".\nPassato l\"impasse\" della prima, ebbe un tale successo con le successive rappresentazioni da diventare l'idolo dei melomani dell'epoca. Sempre nel 1903 al Metropolitan Opera House fu Radam\u00e8s in \"Aida\", Cavaradossi in \"Tosca\" (bissando \"E lucevan le stelle\"), Rodolfo in \"La boh\u00e8me\", Canio in \"Pagliacci\" (bissando \"Vesti la giubba\") e Alfredo in \"La traviata\". Nel gennaio 1904 interpret\u00f2 Edgardo in \"Lucia di Lammermoor\" e Nemorino in \"L'elisir d'amore\". Caruso stesso commission\u00f2 a Tiffany &amp; Co. la produzione di una medaglia in oro 24 carati col suo profilo, per ricordo delle sue recite al Metropolitan di New York, da distribuirsi tra i suoi intimi.\nCaruso pretendeva ingaggi esorbitanti, ma era anche capace di cantare gratis per allietare gli emigranti. Non ci fu solo la fama in America per Caruso, poich\u00e9 il tenore sub\u00ec anche la gelosia e l'invidia.\nNel marzo 1904 fu ancora il duca di Mantova nella ripresa nella Salle Garnier del Th\u00e9\u00e2tre du Casino di Montecarlo di \"Rigoletto\"; in aprile comparve nella prima rappresentazione nel Th\u00e9\u00e2tre Sarah-Bernhardt di Parigi con Lina Cavalieri; ancora al Met nel novembre 1904 fu Enzo In \"La Gioconda\"; in dicembre interpret\u00f2 Gennaro nella \"Lucrezia Borgia\", bissando \"Com'\u00e8 soave\", e nel febbraio 1905 Raoul de Nangis in \"Les Huguenots\" e Riccardo in \"Un ballo in maschera\".\nNel maggio 1905 fu Loris Ipanov nella prima rappresentazione nel Th\u00e9\u00e2tre Sarah-Bernhardt di Parigi di \"Fedora\" di Umberto Giordano, ancora con Lina Cavalieri.\nAl Metropolitan nel 1905 in novembre fu Fernando in \"La Favorita\"; in dicembre Elvino in \"La sonnambula\"; nel 1906 in gennaio Faust nell'opera omonima; in febbraio Lionel in \"Martha\", bissando \"M'appari\" e Don Jos\u00e9 in \"Carmen\"; in dicembre il Conte Loris Ipanov in \"Fedora\", sempre con Lina Cavalieri: visto l'entusiasmo del pubblico al termine del II atto, Enrico Caruso e Lina Cavalieri ne bissarono la scena finale.\nNel gennaio 1907 interpret\u00f2 Maurice nella prima rappresentazione alla French Opera House di New Orleans di \"Adriana Lecouvreur\", con Lina Cavalieri; al Metropolitan, Vasco de Gama in \"L'Africaine\" e Des Grieux in \"Manon Lescaut\" con Lina Cavalieri; ancora al Met in febbraio fu Pinkerton in \"Madama Butterfly\"; in novembre Maurizio in \"Adriana Lecouvreur\" con Lina Cavalieri; in dicembre Osaka in \"Iris\"; nel marzo 1908, Manrico in \"Il trovatore\"; e in dicembre Turiddu in \"Cavalleria rusticana\", diretto da Toscanini.\nLa sua versione registrata di Celeste Aida nel 1908 verr\u00e0 premiata con il \"Grammy Hall of Fame Award\" 1993.\nGli ultimi anni.\nTra il 1909 e il 1911 Caruso incise una serie di ventidue canzoni napoletane che comprendeva anche \"Core 'ngrato\", scritta da Riccardo Cordiferro e da Salvatore Cardillo, ispirata alle sue vicende sentimentali dopo l'abbandono da parte della Giachetti. Caruso fu il primo ad incidere Core \u2018ngrato nel 1911 e per un fatto curioso, rispetto al testo conosciuto (o per lo meno che ci \u00e8 stato tramandato), questa registrazione presenta nella seconda parte del brano una differenza sostanziale in alcune frasi tanto da chiedersi quali siano effettivamente la versione e il testo originale. \nSempre nel 1909, viene operato a Milano per una laringite ipertrofica, intervento che sul momento non compromise la sua carriera, tanto da consentirgli di continuare le sue \"tourn\u00e9e\" per il mondo, senza trascurare recite per beneficenza durante il periodo della guerra.\nNel gennaio 1910 fu Federico in \"Germania\" diretto da Toscanini al Metropolitan; in giugno, Faust e Othello nelle riprese parziali al Th\u00e9\u00e2tre de l'Op\u00e9ra di Parigi di \"Faust\" di Charles Gounod, e del 3\u00b0 atto di \"Othello\" di Giuseppe Verdi; in novembre, Rinaldo nella prima rappresentazione di \"Armide\" di Christoph Willibald Gluck, al Metropolitan Opera House di New York, diretto da Arturo Toscanini; il 10 dicembre, Dick Johnson nella premi\u00e8re di \"La fanciulla del West\" di Giacomo Puccini.\nAl Wiener Staatsoper nel 1912 fu Gustaf III in \"Un ballo in maschera\", e Mario Cavaradossi in \"Tosca\"; nel 1913, Des Grieux in \"Manon\" diretto da Toscanini; nel 1914, Julien nell'opera omonima di Gustave Charpentier; e nel 1915 Samson in \"Samson et Dalila\".\nNel 1915, in marzo, interpret\u00f2 Arturo Buklaw nella ripresa di \"Lucia di Lammermoor\" alla Salle Garnier del Th\u00e9\u00e2tre du Casino di Montecarlo; in aprile, Canio nella ripresa di \"Pagliacci\" Ruggero Leoncavallo; nel 1916, Nadir in \"Les p\u00eacheurs de perles\" al Metropolitan; nel 1918, Flammen in \"Lodoletta\", Jean de Leyden in \"Le proph\u00e8te\" con Claudia Muzio, Avito in \"L'amore dei tre re,\" ancora con Muzio, e Don Alvaro in \"La forza del destino\", con \"Rosa Ponselle\".\nIl 28 agosto del 1918 spos\u00f2 Dorothy Benjamin (1893\u20131955), ragazza statunitense di buona famiglia, dalla quale ebbe una figlia, Gloria (1919\u20131999).\nNel 1919 al Met cant\u00f2 in un concerto dedicato ai suoi 25 anni di carriera e fu El\u00e9azar in \"La Juive\" con la Ponselle.\nMalattia e morte.\nDopo una lunga \"tourn\u00e9e\" in Nordamerica, nel 1920, la salute del tenore inizi\u00f2 a peggiorare. Varie le ipotesi al riguardo: suo figlio Franco, per esempio, collocava l'evento scatenante in un incidente occorso durante il \"Sansone e Dalila\" del 3 dicembre, quando il tenore fu colpito al fianco sinistro da una colonna crollata dalla scenografia. Il giorno dopo, prima della rappresentazione di \"Pagliacci\", Caruso ebbe un accesso di tosse e lament\u00f2 un forte dolore intercostale.\nL'11 dicembre, il tenore ebbe una forte emorragia dalla gola; la rappresentazione fu sospesa dopo il primo atto. Il 24 dicembre fece la sua ultima apparizione al Met con El\u00e9azar in \"La Juive\". Complessivamente Caruso and\u00f2 in scena per 863 rappresentazioni al Metropolitan.\nSolo il giorno di Natale, quando il dolore si era fatto insostenibile, gli fu diagnosticata una pleurite infetta. Operato il 30 dicembre al polmone sinistro, trascorse la convalescenza in Italia, a Sorrento; qui fu raggiunto dal medico Giuseppe Moscati il quale fu per\u00f2 contattato quando ormai ben poco restava da fare. Trasportato da Sorrento a Napoli, Caruso vi mor\u00ec il 2 agosto 1921, assistito dalla moglie e da chi gli voleva bene all'et\u00e0 di 48 anni. \n\u00c8 sepolto a Napoli, in una cappella privata nel cimitero di Santa Maria del Pianto in via Nuova del Campo (Doganella), a pochi metri dalla tomba di Antonio de Curtis, in arte Tot\u00f2.\nCaruso interpret\u00f2 due film come protagonista: \"Mio cugino\" e \"The Splendid Romance\".\nAgli ultimi giorni di vita del grande tenore si ispir\u00f2, anni dopo, Lucio Dalla; per circostanze fortuite, infatti, il cantautore bolognese si trov\u00f2 ospite nella stanza dell'albergo di Sorrento dove Caruso aveva soggiornato prima di trasferirsi a Napoli, e dal racconto dei proprietari dell'albergo Dalla trasse lo spunto per comporre una delle sue pi\u00f9 celebri canzoni, Caruso.\nGiudizio critico sull'artista.\nPoich\u00e9 fu il primo cantante a sfruttare con consapevolezza le potenzialit\u00e0 (anche remunerative) offerte dal disco, la sua fama gli sopravvisse per molti anni, rendendo sempre aperta la caccia a chi, tra le grandi voci di tenore, ne potesse essere considerato a buon diritto l'erede.\nLe doti naturali del giovane Caruso, per la verit\u00e0, non apparivano indiscutibili: aveva voce poco potente, facile all'incrinatura sugli acuti e decisamente \"corta\", s\u00ec che, a volte l'emissione di un semplice \"la\" naturale poteva causargli delle difficolt\u00e0, al punto che lo si sarebbe potuto anche considerare un baritono.\nCon l'applicazione, tuttavia, Caruso, da intelligente autodidatta particolarmente esigente nei propri confronti, arriv\u00f2 a sviluppare una personale tecnica vocale (in cui l'intero torace\u00a0\u2013 a un tempo mantice e organo\u00a0\u2013 vibrava amplificando magnificamente i suoni) tale da correggere tutti i principali difetti dei primi anni di carriera.\nIn un panorama vocale che stava faticosamente abbandonando certe leziosit\u00e0 ottocentesche (quelle amate a Napoli, dove infatti Caruso fu criticato per la sua esibizione in \"L'elisir d'amore\") e a cui mancavano ancora le voci adatte a rendere le violente passioni portate sulla scena dalla giovane scuola, Caruso fu la personalit\u00e0 giusta al momento giusto: seppe dare un'interpretazione straordinaria di Canio e di altri ruoli veristi, come Ch\u00e9nier, ma anche di quelli di \"Aida\", \"Rigoletto\", o \"Faust\", opere cantate con un gusto del tutto nuovo e ben testimoniate da dischi tecnicamente primordiali, ma eccezionali sotto il profilo puramente vocale. Entr\u00f2 quindi anche nelle grazie di Puccini che scrisse per lui \"La fanciulla del West\".\nDopo l'operazione per eliminare dei noduli alle corde vocali subita nel 1909 la sua voce, come ben testimoniato dai dischi, divenne ancora pi\u00f9 brunita, talune agilit\u00e0 gli furono precluse e sempre pi\u00f9 faticoso divenne l'uso della mezzavoce. Ci\u00f2 non di meno Caruso rimase un interprete inarrivabile per impeto e passionalit\u00e0 e, almeno fino al \"si\" acuto, in grado di afferrare di slancio acuti tonanti che mandavano in visibilio il pubblico e risuonano anche nelle numerose incisioni di canzoni napoletane.\n\u00c8 importante ricordare che i metodi di registrazione fonografica del tempo non permettevano di registrare la completa gamma vocale dell'interprete. I supporti avevano una durata massima di 4 minuti e mezzo e molti pezzi furono accorciati per rispettare tale limite.\nRepertorio e debutti.\nAl momento della morte il tenore stava preparando il ruolo di Otello, dall'omonima opera di Giuseppe Verdi. Sebbene non sia riuscito a portarlo in scena, registr\u00f2 comunque due magnifiche selezioni dell'opera: l'aria \"Ora e per sempre addio\" e il duetto con Iago, \"S\u00ec, pel ciel marmoreo, giuro\", insieme al grande baritono Titta Ruffo.\nCaruso aveva nel repertorio circa 521 canzoni."}
{"id": "17483", "revid": "707", "url": "https://it.wikipedia.org/wiki?curid=17483", "title": "Alfabeto Morse", "text": ""}
{"id": "17485", "revid": "709565", "url": "https://it.wikipedia.org/wiki?curid=17485", "title": "Digitale (informatica)", "text": "Con digitale o numerico, in informatica ed elettronica, ci si riferisce a tutto ci\u00f2 che viene rappresentato con numeri o che opera manipolando numeri, contrapposto all'analogico.\nAspetti generali.\nIl termine deriva dall'inglese \"digit\", che significa cifra, che in questo caso si tratta del codice binario, ovvero un sistema numerico che contiene solo i numeri 0 e 1, che a sua volta deriva dal latino \"digitus\", che significa \"dito\": con le dita infatti si contano i numeri.\nUn determinato insieme di informazioni viene rappresentato in forma digitale come sequenza di numeri presi da un insieme di valori discreti, ovvero appartenenti a uno stesso insieme ben definito e circoscritto. Attualmente \"digitale\" pu\u00f2 essere considerato come sinonimo di \"numerico\", e si contrappone invece alla forma di rappresentazione dell'informazione detta analogica, che non \u00e8 analizzabile entro un insieme finito di elementi.\nAnche se i segnali digitali sono generalmente associati ai sistemi digitali elettronici binari utilizzati nell'elettronica e nell'informatica moderna, i sistemi digitali sono in realt\u00e0 antichi e non hanno bisogno di essere binari o elettronici. Il codice genetico del DNA \u00e8 una forma naturale di archiviazione digitale dei dati, cos\u00ec come il testo scritto (a causa della serie limitata di caratteri e dell'uso di simboli discreti - l'alfabeto nella maggior parte dei casi) ne \u00e8 una forma artificiale antica. \nConversione analogico-digitale.\nCi\u00f2 che \u00e8 digitale \u00e8 contrapposto a ci\u00f2 che invece \u00e8 analogico, cio\u00e8 non numerabile, non analizzabile all'interno di un insieme discreto di elementi. Digitale \u00e8 riferito dunque alla matematica del discreto che lavora con un insieme finito di elementi, mentre ci\u00f2 che \u00e8 analogico viene modellizzato con la matematica del continuo che tratta un'infinit\u00e0 (numerabile o non numerabile) di elementi.\n\u00c8 possibile convertire un segnale analogico in uno equivalente digitale, costituito da una serie di numeri; questo processo \u00e8 chiamato conversione analogico-digitale. A seconda degli scopi a cui \u00e8 destinata la conversione, questa pu\u00f2 essere effettuata in modo grossolano e approssimativo oppure in modo molto accurato e preciso. In ogni caso, il segnale digitalizzato perde sempre qualcosa rispetto all'originale analogico, quindi non sar\u00e0 mai identico.\nUn tipico esempio \u00e8 la conversione di un'onda sinusoidale (pi\u00f9 o meno regolare): se il circuito di conversione usa un numero di bit insufficienti, sar\u00e0 visibile geometricamente una differenza fra il segnale analogico, una curva, e il segnale digitalizzato, un insieme di spezzate (tratti costanti ai valori dell'insieme discreto, 0 e 1).\nL'uso attuale pi\u00f9 comune del digitale \u00e8 nel campo audio, in cui un segnale analogico pu\u00f2 venire approssimato sufficientemente bene. In alcune applicazioni la qualit\u00e0 del segnale digitale riprodotto risulta indistinguibile dall'originale analogico. Tale conversione \u00e8 frequente quanto la discretizzazione di variabili continue in matematica o statistica (aspetto pi\u00f9 generale di un problema soprattutto pratico).\nPer esempio, un orologio con le lancette \u00e8 analogico, perch\u00e9 la posizione di ognuna delle sue 3 lancette (ore, minuti e secondi) pu\u00f2 indicare uno qualsiasi degli infiniti punti che formano la circonferenza del quadrante dell'orologio stesso, punti che quindi non sono numerabili. Al contrario in un orologio digitale le cifre che compongono l'ora, i minuti e i secondi indicano solo gli 86.400 possibili momenti in cui pu\u00f2 essere suddiviso, in secondi, un giorno (24 ore x 60 minuti x 60 secondi).\nUn oggetto viene digitalizzato, cio\u00e8 reso digitale, se il suo stato originario (analogico) viene \"tradotto\" e rappresentato mediante un insieme numerabile di elementi. Per esempio una foto, normalmente formata da un infinito numero di punti ognuno dei quali formato da un'infinita gamma di colori, viene digitalizzata, e quindi tradotta in foto digitale, allorch\u00e9 la sua superficie la si rappresenti divisa in un numero discreto di \"punti\" (in genere piccoli quadrati o rettangoli detti pixel) ognuno dei quali formato di un colore tra i possibili (se codificati in RGB, e cio\u00e8 in una combinazione di 256 sfumature di rosso, 256 di verde e 256 di blu), ovvero 8 bit per colore.\nMolte tecnologie ricorrono al digitale per ottenere la riproduzione di un'onda (sonora o luminosa) che \u00e8 analogica; il modem converte un segnale analogico inviabile attraverso i doppini telefonici in un segnale richiesto dal pc o altro dispositivo elettronico che funziona tramite bit (0/1) e richiede un segnale digitale. I moderni televisori LCD funzionano principalmente con segnali digitali, mentre i televisori della precedente generazione CRT avevano un funzionamento basato primariamente su segnali analogici."}
{"id": "17490", "revid": "1318658", "url": "https://it.wikipedia.org/wiki?curid=17490", "title": "Sitar", "text": "Il sitar \u00e8 uno strumento musicale a corde dell'India settentrionale; \u00e8 lo strumento della musica classica indiana pi\u00f9 conosciuto in Occidente.\nIl termine sitar deriva probabilmente dal termine persiano \"seh-tar\", che letteralmente significa \"tre corde\" ed in effetti esiste uno strumento iraniano chiamato setar che presenta caratteristiche simili; entrambi derivano da una evoluzione della citara a sua volta derivante dalla lira, termine di origine persiana: \" al'\u016bd (legno) e tar (corda).\nDescrizione.\nLe corde sono generalmente sette superiori pi\u00f9 undici inferiori: tre vengono utilizzate per eseguire la melodia, le altre per fornire un accompagnamento ritmico e di bordone. Tale accompagnamento \u00e8 dovuto alla risonanza simpatica. La risonanza simpatica \u00e8 un fenomeno fisico dove un suono emesso da qualsiasi fonte sonora, mette in movimento delle corde tese. Nella cultura dell'India queste corde vengono chiamate Corde degli Dei. La cassa armonica del sitar \u00e8 fatta con una zucca tagliata a met\u00e0, a cui viene aggiunto un sottile strato di legno che fa da coperchio.\nIl suo timbro \u00e8 vibrante e molto suggestivo.\nEsecutori celebri.\nNegli anni sessanta e settanta, sull'onda dell'interesse per la filosofia orientale degli anni del movimento hippie, il sitar venne scoperto da musicisti pop come George Harrison dei Beatles (che lo impieg\u00f2 a partire dal 1965 nella canzone \"Norwegian Wood (This Bird Has Flown)\", nell'album \"Rubber Soul\"); dai Rolling Stones nella famosa canzone \"Paint It, Black\" (suonato da Brian Jones), dagli Yes (il chitarrista Steve Howe, per esempio, suona il sitar in un brano dell'album \"Relayer\"). Nei primi anni novanta anche la canzone \"Wherever I May Roam\" (Metallica) della metal band Metallica presenta un intro di sitar. Gem Archer degli Oasis utilizza il sitar nell'introduzione della canzone \"To Be Where There's Life\", contenuta in Dig Out Your Soul. Anche il chitarrista svedese Yngwie Malmsteen utilizza il sitar in alcuni brani come nella cover di Gates of Babylon e nel brano Pyramid of Cheops\nAldo Tagliapietra, voce del gruppo Le Orme, ne possiede e suona pi\u00f9 d'uno. Lo suona nel Brano \"La ruota del cielo\" dall'album \"L'infinito\" del 2004.\nIl pi\u00f9 noto sitarista \u00e8 il musicista e compositore indiano Ravi Shankar, famoso per aver partecipato ai festival di Monterey (1967) e Woodstock (1969) nonch\u00e9 al Concerto per il Bangladesh del 1971 e per aver insegnato al Beatle George Harrison lo strumento, che da quel momento comparir\u00e0 spesso nella discografia dei Fab Four.\nNella cultura di massa.\nIl sitar \u00e8 lo strumento suonato da Franchino (interpretato dall'attore Mario Pedone), sorta di hippy caratterizzato da pessimo odore, sulla spiaggia-discarica del film \"Fantozzi subisce ancora\" di Neri Parenti. "}
{"id": "17491", "revid": "308548", "url": "https://it.wikipedia.org/wiki?curid=17491", "title": "Parco nazionale del Gran Sasso e Monti della Laga", "text": "Il parco nazionale Gran Sasso e Monti della Laga \u00e8 un parco nazionale istituito nel 1991; \u00e8 uno dei tre parchi nazionali presenti in Abruzzo, nonch\u00e9 la terza riserva naturale protetta pi\u00f9 grande d'Italia per estensione territoriale, situato per la maggior parte in Abruzzo (provincia dell'Aquila, Teramo e Pescara) ed in misura minore nelle zone adiacenti del Lazio (Rieti) e delle Marche (Ascoli Piceno).\nDescrizione.\nIl parco si estende per una superficie di circa 141.341 ettari su un terreno prevalentemente montuoso, comprendente il massiccio del Gran Sasso d'Italia e la catena dei Monti della Laga, posta poco pi\u00f9 a nord di questo lungo la stessa dorsale orientale dell'Appennino centrale abruzzese. Il territorio del parco \u00e8 diviso in 12 distretti:\nIl parco ricadeva nei territori delle ormai abolite Comunit\u00e0 montana Gran Sasso, Comunit\u00e0 montana Campo Imperatore-Piana di Navelli, Comunit\u00e0 montana della Laga, Comunit\u00e0 montana del Velino e Comunit\u00e0 montana del Tronto.\nComuni.\nBarete, Barisciano, Cagnano Amiterno, Calascio, Campotosto, Capestrano, Capitignano, Carapelle Calvisio, Castel del Monte, Castelvecchio Calvisio, L'Aquila, Montereale, Ofena, Pizzoli, Santo Stefano di Sessanio, Villa Santa Lucia degli Abruzzi\nArsita, Campli, Castelli, Civitella del Tronto, Cortino, Crognaleto, Fano Adriano, Isola del Gran Sasso d'Italia, Montorio al Vomano, Pietracamela, Rocca Santa Maria, Torricella Sicura, Tossicia, Valle Castellana.\nBrittoli, Bussi sul Tirino, Carpineto della Nora, Castiglione a Casauria, Civitella Casanova, Corvara, Farindola, Montebello di Bertona, Pescosansonesco, Villa Celiera\nAccumoli, Amatrice\nAcquasanta Terme, Arquata del Tronto\nAmbiente.\nFlora.\nLa flora del Parco nazionale del Gran Sasso d'Italia e Monti della Laga \u00e8 estremamente varia a seconda della zona e della quota d'interesse: andando dalla parte sud-est della catena del Gran Sasso d'Italia, versante aquilano, verso la parte nord-ovest, versante teramano, troviamo un ambiente totalmente diverso. Infatti nella zona a sud-est i boschi sono presenti solo a quote relativamente basse e sono composti principalmente da pino nero e querce (zona di Castel Del Monte, Santo Stefano di Sessanio, Barisciano e San Pio delle Camere). Pi\u00f9 in alto si trovano soltanto pascoli e solo nella zona di Fonte Vetica troviamo un piccolo tratto con alcuni abeti e betulle.\nLe piante che possiamo tipicamente trovare dalle quote medie in gi\u00f9 sono cerri, roverelle, ornielli, maggiociondoli, meli selvatici, cornioli, genziana (davvero abbondante sul Gran Sasso sul versante aquilano e che rappresenta una specie protetta sebbene raccolta dai locali per produrre il famoso liquore alla genziana) e ginepro (anch'esso protetto e presente soprattutto sulla cima di Pizzo Cefalone). Nella zona alta e nella piana di Campo Imperatore il terreno presenta invece solo pascoli.\nNella zona pi\u00f9 a nord del Gran Sasso, versante teramano, troviamo principalmente faggeti, con boschi sterminati che rendono la zona davvero suggestiva, soprattutto nella zona di Pietracamela, paesino situato ai piedi del Corno Piccolo, raggiungibile esclusivamente tramite la statale 80, se provenienti da Teramo, ovvero dal passo delle Capannelle provenendo da L'Aquila.\nTra gli alberi presenti troviamo alberi di tasso, agrifoglio, acero di monte, sorbo montano e numerosi nuclei di abete bianco.\nEsistono alcune specie di vegetali che meritano una menzione particolare: questi sono il salice erbaceo, la stella alpina dell'Appennino (piuttosto frequente sul Gran Sasso e che rappresenta una specie estremamente protetta), il ranuncolo magellense, la primula orecchia d'orso ma anche l'adonide curvata, il papavero alpino, l'astragalo aquilano, la soldanella alpina e l'anemone dell'Appennino.\nNella zona di Campo Imperatore e nella zona di Montecristo, durante l'autunno, \u00e8 facile trovare il fungo prataiolo (Agaricus Campestris) molto ricercato nella zona. Esistono anche molte altre specie di funghi come i porcini e le morette tra i boschi che popolano l'intero parco. Sui Monti della Laga sono presenti numerosi boschi di faggi, abeti bianchi, querce, castagni, aceri, tassi, tigli, frassini, olmi, agrifoglio e rare foreste di betulle. Sono presenti anche orchidee rare come l'orchidea epipogio senza foglia.\nFauna.\nL'area protetta \u00e8 abitata anche da numerosi mammiferi e uccelli. La specie pi\u00f9 interessante del Parco \u00e8 rappresentata dal camoscio d'Abruzzo, ungulato endemico degli Appennini, che aveva nel Gran Sasso una sua roccaforte finch\u00e9 la persecuzione diretta dei \u201ccacciatori di camozze\u201d ne caus\u00f2, sul finire del '800, la scomparsa. Dopo cento anni il camoscio \u00e8 tornato sul Gran Sasso grazie ad una riuscita operazione di reintroduzione (tra il 1992 ed il 1999) ed una popolazione che era stimata nel 2015 intorno ai 662 esemplari e nel 2021 in circa 1.200.\nNel territorio del Parco vivono altri grossi erbivori come il cervo (\"reintrodotto\" nel 2004) e il capriolo, ed il loro predatore per eccellenza, il lupo appenninico, che va ricostituendo piccoli branchi. Da qualche tempo fa apparizioni sporadiche anche l'orso bruno marsicano, con esemplari maschi erranti: il parco \u00e8 idoneo, secondo alcune ricerche del Ministero dell'Ambiente, ad ospitare una popolazione ursina di 20 - 30 esemplari, di cui 9 femmine riproduttive. Tra gli altri mammiferi sono presenti la volpe, il cinghiale, la martora, il gatto selvatico, il tasso, la faina, la puzzola, l'istrice e diverse altre specie di roditori. Alle quote pi\u00f9 elevate, l'arvicola delle nevi, un piccolo roditore, \u00e8 arrivato con l'ultima glaciazione e qui rimasto come relitto glaciale.\nTra gli uccelli troviamo rapaci rari come l'aquila reale, l'astore, il falco pellegrino, il lanario, il gheppio, il lodolaio e il gufo reale. L'avifauna pi\u00f9 rappresentativa \u00e8 quella delle alte quote, con le popolazioni appenniniche pi\u00f9 numerose di fringuello alpino, spioncello, pispola e sordone. Sono presenti anche la coturnice, il codirossone, il gracchio alpino e quello corallino, con popolazioni numericamente rilevanti su scala europea. Sono stati avvistati dagli abitanti del luogo anche diversi esemplari di airone nei pressi del lago di Campotosto e nel comune di Crognaleto.\nI pascoli, le aree pi\u00f9 in basso e i coltivi tradizionali ospitano specie come l'ortolano, la cappellaccia, il calandro, la passera lagia e l'averla piccola, forse meno vistose, ma estremamente interessanti sotto l'aspetto biogeografico ed in rapido declino in Europa.\nLe praterie di quota sono invece l'habitat ideale per la vipera dell'Orsini, un piccolo serpente che si nutre di insetti, presente con la pi\u00f9 consistente popolazione nazionale. Tra le altre specie di serpenti sono da ricordare il colubro di Esculapio e la \"Coronella austriaca\". Interessante il popolamento di anfibi, con endemismi appenninici quali la salamandrina dagli occhiali e il geotritone, abitante delle grotte. Sui Monti della Laga \u00e8 molto localizzata la presenza della \"Rana temporaria\" e del tritone alpestre, che in tutto l'Appennino centro-meridionale, oltre che nel Parco, si possono osservare solo in una ristretta area della Calabria. Sono presenti anche i tritoni: crestato e comune.\nL'interesse biogeografico del Parco \u00e8 confermato dalla presenza di fauna invertebrata come insetti e altri gruppi ricchi di entit\u00e0 endemiche o a carattere relittuale, a volte con affinit\u00e0 con la fauna alpina e con quella montana dell'Europa orientale.\nMonumenti e luoghi d'interesse.\nAbruzzo.\nBorghi e citt\u00e0\nIl Parco nazionale costeggia i territori della conca aquilana, del Campo Imperatore e della Piana di Navelli.\nFuori dalla citt\u00e0 sono facilmente raggiungibili le frazioni di San Vittorino, che conserva la citt\u00e0 romana di \"Amiternum\" con l'anfiteatro, e Assergi, con il borgo medievale ancora ben conservato, racchiudente la chiesa di San Franco. Appena fuori dal centro si trova il Santuario di San Pietro della Ienca, visitato anche da Papa Giovanni Paolo II.\nArchitetture religiose\nL'elenco propone le chiese e le basiliche di maggior interesse artistico e culturale, nonch\u00e9 storico.\nCastelli\nCampo Imperatore e Campo Pericoli\nCampo Imperatore \u00e8 delimitato a ovest da parte della dorsale occidentale del Gran Sasso con il Monte Scindarella e Monte Portella, a nord-est da parte della dorsale orientale del massiccio con i monti Aquila, Brancastello, Prena e Camicia e dal Corno Grande (nell'estremit\u00e0 nord-occidentale dell'altopiano, al confine con Campo Pericoli), a est dai monti Vito, Guardiola e Capo di Serre e a sud-ovest dalla catena formata da Montecristo-Fossa di Paganica e Monte Bolza che separa l'altopiano dal territorio di Santo Stefano di Sessanio e Calascio. I prodromi meridionali sono segnati dal \"Pian del Voltigno\" e il \"Vallone di Cretarola\" a sud di \"Fonte Vetica\". I passi che lo delimitano sono Vado di Corno ad est, Vado di Sole e Valico di Capo La Serra a sud, Sella di Monte Aquila e Passo della Portella a nord.\nIl territorio \u00e8 quasi del tutto spoglio di vegetazione sia per la quota altimetrica abbastanza elevata sia per l'opera di disboscamento dei secoli passati. Dispone di una buona biodiversit\u00e0 arborea e aviforme con presenza di aquile, falchi, gracchi e numerose specie di passeriformi durante il periodo migratorio. \u00c8 luogo di pascolo e refrigerio estivo per mandrie e greggi dei centri limitrofi come Castel del Monte, Calascio e Santo Stefano di Sessanio, nonch\u00e9 in passato luogo di riferimento per la pastorizia e la transumanza.\nComplesso dell'Istituto Nazionale Geofisica\nCampo Imperatore \u00e8 meta di astrofili e appassionati di astronomia per via della quota altimetrica e della lontananza da sorgenti di inquinamento luminoso e dell'aria che rendono il luogo ideale per l'osservazione astronomica. Dispone di una stazione di osservazione, facente parte dell'Osservatorio astronomico d'Abruzzo, costruita tra il 1948 e il 1955 ed equipaggiata con un telescopio di oltre un metro di diametro. A partire dal 2001 l'Osservatorio \u00e8 stato sede del programma internazionale CINEOS che ha portato alla scoperta di 61000 asteroidi e 1500 nuovi oggetti, tra cui 6 near-Earth object e un planetoide. Da oltre vent'anni, inoltre, Fonte Vetica \u00e8 sede di diversi campi astronomici organizzati regolarmente da associazioni di astrofili provenienti da tutta Italia. Molto famoso \u00e8 il Campo Astronomico patrocinato dal Gruppo Astrofili Pescaresi \"RA\" (GASPRA), la cui prima edizione si \u00e8 tenuta nel 1988.\nLago di Campotosto\n\u00c8 il pi\u00f9 grande lago artificiale d'Abruzzo ed \u00e8 il secondo pi\u00f9 grande d'Europa tra i territori dei comuni di Campotosto (da cui il nome), Capitignano e L'Aquila, a un'altitudine di 1.313 m s.l.m., con una superficie di 1400 ettari, raggiunge una profondit\u00e0 massima compresa tra i 30 e i 35 metri.\nLazio e Marche.\nBorghi\nArchitetture religiose e militari\nTurismo.\nUna strada molto suggestiva nonch\u00e9 un percorso stradale di collegamento molto importante per il parco \u00e8 la Strada maestra del Parco che attraversa il Parco nel territorio di confine tra il massiccio del Gran Sasso e la catena della Laga collegando la provincia dell'Aquila con quella di Teramo. A scopo esclusivamente escursionistico: a piedi, a cavallo ed in MTB \u00e8 presente nel parco l'ippovia del Gran Sasso.\nNel parco inoltre sono presenti le seguenti stazioni sciistiche:\nAltri impianti sciistici, non pi\u00f9 attivi, sono collocati a Montecristo, nel versante aquilano, e San Giacomo, nel versante teramano. In localit\u00e0 Fonte Cerreto, nei pressi di Assergi ed alla base della funivia del Gran Sasso d'Italia, nel 2016 \u00e8 stato aperto al pubblico un parco avventura; un altro \u00e8 presente a Prati di Tivo.\nEscursionismo.\nSentieri del parco.\nLa lista \u00e8 parziale.\nA piedi\nIn bicicletta\nA cavallo\nProdotti tipici.\nTra i prodotti artigianali vi \u00e8 innanzitutto la maiolica di Castelli, ceramica locale conosciuta per la variet\u00e0 delle tonalit\u00e0 di colore e per i vari disegni di vita contadina dipinti in utensili da cucina o da collezione. A Santo Stefano di Sessanio si conserva ancora l'arte della tessitura, con la materia prima della lana delle pecore locali. Nella valle sciliana invece, tra Pietracamela e Tossicia, si producono oggetti da collezione e da cucina in rame, nel solco della tradizione, mentre a Pietracamela \u00e8 tipica la tradizione culturale della Zampogna.\nLargamente prodotti in zona (Capestrano, L'Aquila, Civitella Casanova) sono i tipici arrosticini, per la numerosa presenza di pecore. A L'Aquila inoltre vi \u00e8 una grande variet\u00e0 di antipasti tipici della cucina abruzzese comprendenti carne e formaggi come la mortadella di Campotosto, la ventricina di Crognaleto, il pecorino di Farindola e gli agnellini \"alla pecorara\" condite con lenticchie di Santo Stefano di Sessanio o di contorno. Come condimento dei primi piatti molto diffuso \u00e8 lo zafferano dell'Aquila, i cui campi di lavoro si trovano a Navelli, il Guanciale amatriciano e il sugo all'Amatriciana di Amatrice e il tartufo nero di Castelli. Famose sono anche la carne di cinghiale, la pecora alla cottora e i funghi porcini. Come dolce sono diffusi il torrone aquilano, le ferratelle e le zeppole.\nGestione.\nProvvedimenti istitutivi e regolamentari.\nLegge 6 dicembre 1991 n\u00ba 394;\nDecreti ministeriali 4 dicembre 1992, 4 novembre 1993, 22 novembre 1994;\nDecreto del Presidente della Repubblica 5 giugno 1995\nEnte gestore.\nEnte Parco nazionale Gran Sasso e Monti della Laga con sede all'Aquila, attualmente nella frazione aquilana di Assergi."}
{"id": "17495", "revid": "6923", "url": "https://it.wikipedia.org/wiki?curid=17495", "title": "Plotino", "text": "\u00c8 considerato uno dei pi\u00f9 importanti filosofi dell'antichit\u00e0, erede di Platone e padre del neoplatonismo, a volte identificato \"in toto\" col suo pensiero. Le informazioni biografiche su di lui provengono per la maggior parte dalla \"Vita di Plotino\", composta da Porfirio come prefazione alle \"Enneadi\", gli unici scritti di Plotino, che hanno ispirato per secoli teologi, mistici e metafisici pagani, cristiani, ebrei, musulmani e gnostici.\nBiografia.\nL'informazione sul suo luogo di nascita, Licopoli (in Egitto), si deve alla \"Suda\".\nPorfirio riteneva che Plotino, suo maestro, avesse sessantasei anni quando mor\u00ec nel 270 d.C., nel secondo anno di regno dell'imperatore Claudio II, il che ci fa presumere che fosse nato intorno al 204 d.C.\nPlotino aveva un'innata sfiducia nella materialit\u00e0 (caratteristica comune al Platonismo), ritenendo che i fenomeni e le forme (\"eidos\") fossero una pallida immagine o imitazione (\"mimesis\") di qualcosa \u00abdi pi\u00f9 alto e comprensibile\u00bb [VI. I] che era \u00abla parte pi\u00f9 vera dell'autentico Essere\u00bb. Questa sfiducia si estendeva al corpo, compreso il proprio; Porfirio riporta che una volta rifiut\u00f2 di lasciarsi dipingere un ritratto, probabilmente per questo scarso apprezzamento della propria figura. Allo stesso modo, Plotino non parl\u00f2 mai dei suoi avi, della sua infanzia, e del suo luogo e data di nascita. Eunapio tuttavia riporta che nacque a Licopoli, nella provincia romana d'Egitto, ed \u00e8 possibile che fosse un egiziano ellenizzato. Da tutti i resoconti biografici risulta che si mostr\u00f2 sempre persona di altissime qualit\u00e0 morali e spirituali.\nPlotino intraprese lo studio della filosofia a ventisette anni, attorno al 232, e a tal fine si rec\u00f2 ad Alessandria d'Egitto. Qui non fu soddisfatto di nessun insegnante, finch\u00e9 un conoscente gli sugger\u00ec di ascoltare le lezioni di Ammonio Sacca. Dopo aver assistito a una sua lezione, dichiar\u00f2 all'amico: \u00ab\u00c8 questo l'uomo che cercavo\u00bb, e cominci\u00f2 a studiare sotto la guida del suo nuovo maestro. Oltre ad Ammonio, Plotino fu influenzato dalle opere di Alessandro di Afrodisia, di Numenio di Apamea, e da vari stoici.\nSpedizione in Asia e trasferimento a Roma.\nPass\u00f2 i seguenti undici anni ad Alessandria fin quando, ormai trentottenne, decise di investigare gli insegnamenti filosofici dei Persiani e degli Indiani, in quanto nel pensiero dell'epoca sia i gimnosofisti indiani che i magi persiani erano considerati, accanto ai saggi d'Egitto, una delle principali fonti della conoscenza sapienziale. Per questo lasci\u00f2 Alessandria unendosi all'esercito di Gordiano III che marciava sulla Persia. La campagna militare per\u00f2 fu un fallimento e, alla morte di Gordiano, Plotino si trov\u00f2 abbandonato in una terra ostile, e fu con grandi difficolt\u00e0 che riusc\u00ec a trovare la via del ritorno verso la sicura Antiochia di Siria.\nA quarant'anni, durante il regno di Filippo l'Arabo, venne a Roma, dove pass\u00f2 la maggior parte degli anni successivi. Qui cre\u00f2 la sua scuola neoplatonica che attir\u00f2 un gran numero di studenti. La cerchia pi\u00f9 ristretta comprendeva Porfirio, l'etrusco Amelio, il senatore Castrizio Firmo e Eustochio di Alessandria, un medico che si dedic\u00f2 a imparare da Plotino e gli fu accanto fino alla morte. Tra gli altri studenti si ricordano: Zethos, di origine araba che mor\u00ec prima di Plotino, lasciandogli una somma di denaro e un po' di terra; Zotico, critico e poeta; Paolino, un medico di Scitopoli; Serapione di Alessandria. Aveva altri studenti nel Senato romano oltre a Castrizio, come Marcello Oronzio, Sabinillo, e Rogaziano. Tra i suoi studenti si annoveravano anche donne, come Gemina, nella cui casa visse durante la sua residenza a Roma, e la figlia di lei, anch'essa chiamata Gemina; Amficlea, moglie di Aristone figlio di Giamblico (ma non si tratta del filosofo, posteriore a Plotino, che porta lo stesso nome). Plotino era anche in corrispondenza col filosofo Cassio Longino.\nGli anni successivi.\nA Roma, Plotino si guadagn\u00f2 anche il rispetto dell'imperatore Gallieno e di sua moglie Cornelia Salonina. Plotino tent\u00f2 di interessare l'imperatore alla ricostruzione di un accampamento abbandonato in Campania noto come la 'Citt\u00e0 dei Filosofi', altrimenti nota come Platonopoli, in quanto gli abitanti avrebbero dovuto vivervi secondo la costituzione scritta nelle \"Leggi\" di Platone. Tuttavia non riusc\u00ec mai a ottenere un sussidio imperiale per ragioni ignote a Porfirio, che riporta l'episodio.\nPlotino visse i suoi ultimi giorni in una propriet\u00e0 in Campania, forse situata nei pressi delle antiche terme vescine, lasciatagli dall'amico Zethos. Secondo il racconto di Eustochio, che gli fu accanto al momento del trapasso, le sue ultime parole furono: \u00abSforzatevi di restituire il Divino che c'\u00e8 in voi stessi al Divino nel Tutto\u00bb. Eustochio racconta che un serpente strisci\u00f2 sotto il letto dove giaceva Plotino, e sgusci\u00f2 via attraverso un buco nel muro; nello stesso istante Plotino mor\u00ec.\nPlotino non scrisse nulla fino all'et\u00e0 di 49 anni, per mantenere la promessa, fatta al suo maestro, di non rivelare la sua dottrina per iscritto; in seguito per\u00f2 si convinse a scrivere i saggi che sarebbero diventati le \"Enneadi\" nel corso di diversi anni, dal 253 d.C. circa fino a pochi mesi dalla morte, avvenuta diciassette anni pi\u00f9 tardi. Porfirio precisa che le \"Enneadi\", prima di essere compilate e riordinate da lui stesso, erano un enorme accumulo di note e saggi che Plotino usava nelle sue lezioni e nei dibattiti, pi\u00f9 che un vero libro.\nPlotino non pot\u00e9 rivedere il proprio lavoro a causa di problemi di vista, anche se, secondo Porfirio, i suoi scritti richiedevano sempre una revisione dettagliata: la sua grafia era orrenda, non separava adeguatamente le parole, e gli importava poco delle sottigliezze dell'ortografia. Non gli piaceva il lavoro editoriale e affid\u00f2 il compito a Porfirio, che non solo rivide le sue opere, ma le mise nell'ordine con cui ci sono giunte.\nDottrina.\nLa dottrina di Plotino nasce dalla constatazione che al vivere \u00e8 essenziale l'unit\u00e0. Mentre l'artigiano costruisce l'uno a partire dai molti, cio\u00e8 assemblando pi\u00f9 parti tra loro, la natura sembra operare in senso inverso: da un principio semplice fa scaturire il molteplice. Ad esempio, nell'individuo Socrate sembra operare un unico principio o \"logos\", che articolandosi ne determina l'aspetto, come il volto, o il naso camuso; questo non \u00e8 modellato da uno scultore, ma si sviluppa da s\u00e9, in virt\u00f9 di una forza interiore che \u00e8 la stessa che fa vivere Socrate. Plotino chiama \"Anima del mondo\" il principio vitale da cui prendono forma le piante, gli animali, e gli esseri umani. \u00c8 da questo principio universale che \u00e8 possibile comprendere i gradi inferiori della natura, non viceversa. La vita, secondo Plotino, non opera assemblando singoli elementi fino ad arrivare agli organismi pi\u00f9 evoluti e intelligenti, ma al contrario, l'intelligenza dev'essere gi\u00e0 presente dentro di lei.\nCi\u00f2 evidentemente \u00e8 possibile perch\u00e9 l'Anima discende a sua volta da una superiore unit\u00e0 in cui immediatamente coesistono quelle forme intelligibili (le Idee platoniche), che per il suo tramite diventano le ragioni immanenti e formanti degli organismi. Le Idee devono tuttavia restare in s\u00e9 trascendenti, espressioni di un medesimo Intelletto o Pensiero autocosciente, che pensandosi si rende oggetto a s\u00e9 stesso. In lui, essere e pensiero formano cos\u00ec un \"unicum\". Tale identit\u00e0 di essere e pensiero \u00e8 per\u00f2 ancora un'identit\u00e0 di due realt\u00e0 distinte, bench\u00e9 coincidenti. Secondo Plotino occorre allora ammettere il puro Uno al di sopra di questa stessa identit\u00e0, quale principio ineffabile del Tutto.\nL'Uno.\nL'Uno \u00e8 la prima \"ipostasi\", cio\u00e8 la prima realt\u00e0 sussistente. Esso non pu\u00f2 contenere alcuna divisione, molteplicit\u00e0 o distinzione; per questo \u00e8 al di sopra persino di qualsiasi categoria di essere. Il concetto di \"essere\" deriva infatti dagli oggetti dell'esperienza umana, ed \u00e8 un attributo di questi, ma l'infinito trascendente Uno \u00e8 al di l\u00e0 di tali oggetti, quindi al di l\u00e0 dei concetti che ne deriviamo.\nAnche Parmenide, a cui Plotino intende esplicitamente richiamarsi, aveva individuato nell'unit\u00e0 l'attributo primario dell'essere (per un'impossibilit\u00e0 logica di pensarlo diviso). Ma nel rifarsi a lui, Plotino cerca di dare maggiore coerenza e organicit\u00e0 al pensiero di Platone, di cui si considera erede, conservando la nozione di filosofia come \"eros\" e come \"dialettica\". Platone aveva posto al principio di tutto non l'Uno, ma una dualit\u00e0, tentando cos\u00ec di fornire una spiegazione razionale al molteplice. Secondo Plotino invece la dualit\u00e0 \u00e8 un principio contraddittorio, che egli collocher\u00e0 piuttosto nell'Intelletto, da lui identificato anche con l'essere parmenideo. Plotino cos\u00ec pone l'Uno al di sopra dell'Essere a differenza non solo di Parmenide, ma anche di Aristotele e Platone.\nL'Uno \u00abnon pu\u00f2 essere alcuna realt\u00e0 esistente\u00bb e non pu\u00f2 essere la mera somma di tutte queste realt\u00e0 (diversamente dalla dottrina stoica che concepiva Dio immanente al mondo), ma \u00e8 \u00abprima di tutto ci\u00f2 che esiste\u00bb. All'Uno quindi non si possono assegnare attributi. Ad esempio, non gli si possono attribuire pensieri perch\u00e9 il pensiero implica distinzione tra il pensante e l'oggetto pensato. Allo stesso modo, non gli si pu\u00f2 attribuire una volont\u00e0 cosciente, n\u00e9 attivit\u00e0 alcuna. Plotino nega implicitamente anche una natura senziente o autocosciente per l'Uno. Acconsente di chiamarlo \"Bene\", ma con tutte le cautele del caso: In Enneadi [V,6,4] Plotino paragona l'Uno alla Luce, l'Intelletto al Sole, e infine l'Anima alla Luna:\"...\"e, pertanto, si pu\u00f2 paragonare l\u2019Uno alla luce, il termine immediatamente seguace al sole e il terzo alla luna che riceve la sua luce dal sole. L\u2019Anima, voglio dire, ha solo uno spirito di accatto il quale colora di luce semplicemente la sua superficie, allorch\u00e9 essa sia spiritualizzata; lo Spirito, al contrario, lo ha come suo proprio: esso non \u00e8 tuttavia solamente e puramente luce, ma il suo essere \u00e8 irradiato di luce fin nella sua intima essenza; ma chi gli somministra la luce \u00e8 un\u2019altra luce, una pura e semplice luce che offre allo spirito la possibilit\u00e0 di essere quello che \u00e8\".\"Dell'Uno nulla si pu\u00f2 dire, a meno di non cadere in contraddizione. L'Uno pu\u00f2 essere arguito solo per via negativa, dicendo ci\u00f2 che esso \"non\" \u00e8: quella di Plotino \u00e8 pertanto una teologia negativa o apofatica, assimilabile alle religioni orientali come l'induismo, il buddhismo e il taoismo.\n\"Uno\" \u00e8 anch'esso un termine improprio, usato solo per distinguerlo dai molti. Nel risalire a Lui, Plotino ricorre al principio logico secondo cui il \"meno perfetto\" deve di necessit\u00e0 \"emanare\" dal \"pi\u00f9 perfetto\". Cos\u00ec l'emanazione discende dall'Uno in stadi successivi di sempre minore perfezione.\nVolendo trovare un perch\u00e9 a questa discesa, potremmo immaginare l'Uno come \"volont\u00e0\" che dona all'esterno di s\u00e9 il risultato della sua natura attributiva (essendo la natura della volont\u00e0 quella di volere). Questo \"donare\" per\u00f2 esula chiaramente da qualunque esigenza razionale; se infatti l'Uno andava ammesso per una necessit\u00e0 della logica formale, poich\u00e9 non potremmo avere coscienza dei molti senza rapportarli all'uno, una tale necessit\u00e0 viene invece a mancare quando, nel discendere, cerchiamo ragioni che costringano l'Uno a \"uscire da s\u00e9\" e generare il molteplice. Egli infatti \u00e8 del tutto autosufficiente, essendo \"causa di s\u00e9\". Assegnare ragioni all'Uno \u00e8 peraltro impossibile, essendo Egli piuttosto la fonte di ogni ragione: diciamo allora che la \"necessit\u00e0\" del donare fa parte della sua natura, ma non perch\u00e9 ne abbia bisogno. L'Uno genera in maniera assolutamente disinteressata e involontaria gli stadi a s\u00e9 inferiori.\nQuesti stadi non sono temporalmente isolati, ma si susseguono lungo un processo costante, in un ordine eterno. I filosofi neoplatonici successivi, specialmente Giamblico, aggiunsero centinaia di esseri ed emanazioni intermedie tra l'Uno e l'umanit\u00e0, mentre il sistema plotiniano rimane relativamente semplice.\nL'Intelletto (Nous).\nLa seconda ipostasi \u00e8 quella dell'Intelletto, generato \u2014 non creato \u2014 per emanazione o processione (\"ap\u00f2rroia\"). L'emanazione avviene per una sorta di auto-contemplazione estatica dell'Uno: nel contemplarsi, l'Uno si sdoppia in un soggetto contemplante e un oggetto contemplato. Questa autocontemplazione non appartiene propriamente all'Uno, perch\u00e9 in Lui non c'\u00e8 dualismo alcuno. L'autocontemplazione o autocoscienza \u00e8 soltanto la conseguenza del traboccare dell'Uno, che ne rimane al di sopra. Tale autocoscienza, che tra l'altro \u00e8 ancora piena identit\u00e0 di soggetto e oggetto, \u00e8 l'Intelletto (o Essere). In altre parole, l'Intelletto \u00e8 l'estasi dell'Uno: estasi vuol dire infatti \"uscire da s\u00e9\". L'Uno esce di s\u00e9 non per un libero atto di amore, ma per un processo necessario ed eterno, \u00abverosimilmente perch\u00e9 \u00e8 ridondante\u00bb dice Plotino: si tratta come abbiamo visto di una necessit\u00e0 originata dall'Uno stesso, che ne resta comunque superiore.\nNell'Intelletto il Soggetto, cio\u00e8 il Pensiero, \u00e8 identico immediatamente all'Oggetto, cio\u00e8 l'Essere: sono infatti due termini complementari, che non possono logicamente sussistere senza l'altro. Si tratta dell'identit\u00e0 di essere e pensiero di cui gi\u00e0 aveva detto Parmenide. Plotino per\u00f2 la chiama \"No\u00f9s\", che \u00e8 il nome dato da Aristotele al \"pensiero di pensiero\" (\"N\u00f2esis no\u00e8seos\" in greco), e prima ancora da Anassagora all'Intelletto ordinatore. \"N\u00f2esis\" in greco vuol dire intuizione: l'Intelletto \u00e8 infatti auto-intuizione, ovvero riflessivit\u00e0. Ma l'originalit\u00e0 di Plotino rispetto ad Aristotele sta nel collocare nell'Intelletto le idee platoniche: in tal modo, egli sottrae il \"pensiero di pensiero\" all'apparente astrattezza aristotelica, dandogli un contenuto e rendendolo pi\u00f9 articolato. Le idee platoniche costituiscono infatti il \"principium individuationis\", la ragione o \"l\u00f2gos\" per cui una certa realt\u00e0 risulta fatta cos\u00ec, e non diversamente.\nLe idee platoniche non sono per Plotino degli oggetti di pensiero: l'Intelletto non \"pensa\" le idee, piuttosto, le Idee sono tutte identiche all'Intelletto stesso, e sono perci\u00f2 principalmente Soggetti di pensiero. In altri termini, le idee sono infiniti modi di prospettarsi dell'unico Intelletto. In esso \u00e8 presente un'alterit\u00e0 solo in potenza; nell'Essere ogni idea \u00e8 tutte le altre.\nIl \"Nous\" \u00e8 rivolto verso l'Uno, ne guarda la bellezza, la pienezza originaria, e non potendola pi\u00f9 raggiungere, pensa s\u00e9 stesso, all'interno di un circolo ermeneutico soggetto\u00a0\u2013 oggetto, pensiero \u2013 essere. L'Intelletto non \u00e8 pi\u00f9 Uno, ma \u00e8 un Uno-molti, poich\u00e9 ha un'unit\u00e0 solo nella diversit\u00e0, un'unit\u00e0 nel senso di identit\u00e0 \"dell'identico e del diverso\" (pensiero ed essere). Grazie a questa distinzione pu\u00f2 pensare ed essere pensato senza contraddizione, non \u00e8 pi\u00f9 ineffabile e impredicabile. \u00c8 la prima forma di intuizione, il livello estremo a cui il nostro pensiero pu\u00f2 arrivare. Plotino lo paragona al Sole, che si rende visibile nel far vedere: cos\u00ec l'Intelletto si rivela come condizione del nostro pensare.\nL'Anima.\nLa terza ipostasi \u00e8 quella dell'Anima, sorgente della vita, che si fa veicolo dell'Uno nel mondo. L'Anima procede dall'auto-contemplazione dell'Intelletto; \u00e8 un'unione non pi\u00f9 immediata, bens\u00ec mediata (dal \"No\u00f9s\") di essere e pensiero. Essa cos\u00ec rende possibile il ragionamento discorsivo-dialettico, fungendo da tramite: per un verso \u00e8 rivolta verso l'Intelletto, per un altro guarda verso il basso, risultando sdoppiata in due parti, una superiore e una inferiore. Questo articolarsi dell'Anima ha come riflesso l'articolarsi del pensiero, che pu\u00f2 volgersi alla ricerca dell'unit\u00e0, e al contempo passare a distinguere e definire il molteplice allontanandosi dall'astrattezza dell'assoluto. Come questi due procedimenti sono solo apparentemente antitetici, cos\u00ec anche l'Uno e il molteplice vanno conciliati l'uno con l'altro.\nL'Anima inferiore, per la sua capacit\u00e0 di unificare in s\u00e9 il molteplice disperso nell'universo, si fa anima del \"mondo\": quest'ultimo risulta cos\u00ec tutto vivo e intimamente popolato da energie. Nel vitalizzare il cosmo, l'Anima non opera \"deliberando\": la sua attivit\u00e0 non \u00e8 progettuale n\u00e9 tantomeno riproducibile pragmaticamente nei suoi passaggi, perch\u00e9 antitetica al meccanicismo o a un operare artigianale. Si pu\u00f2 arguirla solo per via di negazione. Si tratta di un principio naturale dominato da una volont\u00e0 cieca o inconscia, che genera involontariamente il molteplice dall'uno. Si potrebbe per certi versi paragonarla all'operare onirico di un artista.\nCon l'ipostasi dell'Anima, Plotino raccoglie le critiche che Aristotele aveva mosso al platonismo; l'Anima consente infatti a Plotino di concepire le idee non solo come trascendenti, ma anche immanenti, in quanto vengono veicolate dall'Anima in ogni elemento del mondo sensibile; egli si avvicina cos\u00ec al concetto aristotelico di \"entelechia\".\nL'Anima infatti, sia quella superiore sia quella inferiore, ha una funzione intellettiva che le deriva dal \"No\u00f9s\", rendendo attuale nel tempo la potenza eterna delle idee intelligibili. Queste vengono ridestate tramite la reminiscenza; ma rispetto a Platone, Plotino intende sminuire il ricordo cosciente rivalutando invece l'importanza del rammemorare inconscio o non deliberato, nel quale le Idee sembrano ridestarsi con maggiore vitalit\u00e0 e purezza. Il tempo stesso, al cui tema viene dedicato un intero trattato della III Enneade, \u00e8 per Plotino immagine e ricordo dell'eternit\u00e0: egli intuisce la relativit\u00e0 del tempo, come entit\u00e0 priva di sussistenza autonoma. Questo rapporto fra tempo ed eternit\u00e0 sar\u00e0 poi studiato soprattutto da Agostino d'Ippona e dai pensatori del Novecento.\nDalla grande Anima dell'Organismo universale prendono quindi forma le singole anime degli esseri viventi. Ci\u00f2 che avveniva a livello universale, ossia la duplicit\u00e0 di Anima originaria e Anima del mondo, si ripropone a livello individuale, come sdoppiamento tra un'anima superiore, rimasta a guardare verso l'alto, e una \"scesa gi\u00f9\", preposta al governo dell'io terreno. Plotino tiene a sottolineare non solo che l'anima \u00e8 distinta dal corpo, ma che essa viene \"prima\" del corpo. Questo \"prima\" va inteso non in senso cronologico, ma nell'ordine dell'essere, cio\u00e8 in senso ontologico. L'anima modella il proprio corpo per via di un suo offuscamento, in maniera simile all'energia di un fuoco che spegnendosi si solidifica; \u00e8 lo svanire della potenza dell'anima che d\u00e0 luogo a uno spazio in cui essa prende corpo.\nLa \"voglia di appartenersi\" che Plotino attribuisce all'anima umana \u00e8 la volont\u00e0-distacco dall'Uno che in un istante immediato diviene essere e pensare un corpo in cui si ritrova incarnata. Nell'anima umana tuttavia rimane una presenza divina e trascendente, quella della sua parte originaria che era prima del corpo, e spinge per tornare all'Uno.\nIl male come diversit\u00e0.\nAl punto pi\u00f9 basso dell'emanazione o processione dall'Uno si trova la materia, che \u00e8 un semplice non-essere perch\u00e9 non \u00e8 un'ipostasi. Essa \u00e8 soltanto il limite estremo della discesa. \u00c8 il luogo delle illusioni sensibili, delle presenze oscure e maligne.\nLe idee dell'essere si fondono qui con la \"chora\", la materia che per Platone \u00e8 poter essere, via di mezzo fra essere (in quanto fa esistere il mondo sensibile) e non-essere (in quanto non \u00e8 idea ed \u00e8 quindi fuori da questo). A differenza di Platone, per\u00f2, secondo Plotino la materia non \u00e8 plasmata deliberatamente da un Demiurgo, ma sottost\u00e0 ad una necessit\u00e0 cieca.\nIl mondo sensibile non \u00e8 un'ipostasi perch\u00e9 non ha una sua vera consistenza: quanto i sensi percepiscono infatti \u00e8 mera apparenza; solo l'invisibile costituisce la vera realt\u00e0. La materia dunque non \u00e8 un male assoluto, ma un male inteso in senso relativo, come semplice mancanza, privazione di essere, cos\u00ec come il buio \u00e8 solo assenza di luce.\nIl male di ogni ente, compreso l'uomo, \u00e8 la diversit\u00e0, il non essere gli altri enti: \u00abNel mondo intelligibile ogni essere \u00e8 tutti gli esseri, ma quaggi\u00f9 ogni cosa non \u00e8 tutte le cose\u00bb dice Plotino. Quaggi\u00f9 l'unit\u00e0 delle idee che coincidevano tutte nel medesimo Intelletto risulta frantumata; ogni organismo appare distinto dagli altri. Gli enti di questo mondo sono \"bene\" in quanto a immagine dell'essere, ma \"male\" in quanto non sono gli altri enti e non sono la medesima realt\u00e0.\nAnche il male tuttavia ha una sua ragion d'essere, essendo qualcosa di inevitabile e necessario. \u00c8 infatti per necessit\u00e0 che l'Uno emana il \"No\u00f9s\", il \"No\u00f9s\" l'Anima, e l'Anima il mondo sensibile. A coloro che vorrebbero toglier via il male dal mondo, Plotino risponde citando dal \"Teeteto\" platonico l'obiezione di Socrate, che \u00abci\u00f2 non pu\u00f2 avvenire, perch\u00e9 il male esiste necessariamente, essendo necessario un contrario al Bene\u00bb. Plotino attribuisce al male anche una funzione etica: egli vi vede una sorta di espiazione di una colpa originaria.\nDa qui si pu\u00f2 capire come Plotino esamini il mondo sensibile in modo diverso dagli scienziati: costoro studiano solo l'aspetto pratico ed esteriore della realt\u00e0, seguendo il prodursi dei fenomeni secondo una prospettiva sufficiente a s\u00e9 stessa. Per Plotino invece i fenomeni sono indice di qualcosa di superiore: essi sono un segnale da cogliere, un \"nunzio\" dell'intelligibile.\nPer ricomporre l'identit\u00e0 delle idee andata smarrita, la soluzione non \u00e8 il conformismo (dalla valenza puramente esteriore), ma al contrario la fuga dal mondo (ovvero il differenziarsi); tema e scelta di rilievo nel Medioevo, che fu dovuta in parte a guerre e situazioni storiche, ma trova qui un contributo fondamentale nell'orientare molti posteri alla vita monastica o alla solitudine dal mondo.\n\u00abFuggi il molteplice\u00bb (\"\u00c1phele t\u00e0 p\u00e0nta\" = lett. \"fuggi tutte le cose\") \u00e8 il motto del filosofo, come \u00abconosci te stesso\u00bb lo era per Socrate: la fuga dal mondo non vuol dire impoverirsi, ma un arricchirsi ritrovando dentro di noi l'Uno che \u00e8 il mondo e molto pi\u00f9. Perci\u00f2 la fuga dal mondo non vuol dire tanto abbandonare ogni bene, che poi si ritrova molto pi\u00f9 nell'Uno, ma fuggire il molteplice. \u00c8 molto vicino all'evangelico impoverirsi per ritrovare Dio, ma il filosofo resta da solo sebbene mostri al mondo la via dell'Uno.\nLa provvidenza.\nIl male si comprende meglio alla luce della provvidenza, la cui dottrina plotiniana riveste una notevole importanza teorica e storica. La provvidenza, secondo Plotino, \u00e8 il segno dell'originarsi dall'alto degli elementi di questo mondo. Essa \u00e8 il necessario adeguarsi della realt\u00e0 all'Idea di cui \u00e8 immagine.\nIl termine greco \u03c0\u03c1\u03cc\u03bd\u03bf\u03b9\u03b1 (\"pr\u00f2noia\"), con cui si traduce \"provvidenza\", va inteso non come un provvedere fattivamente a qualcosa, poich\u00e9 l'intelligibile non si occupa affatto del mondo sensibile. La \"pr\u00f2noia\" per Plotino \u00e8 solamente \"precedenza\" o antecedenza del \"no\u00f9s\" rispetto al sensibile. Da ci\u00f2 deriva che il mondo sia buono.\nPlotino non ha la pretesa di spiegare il male, di giustificarlo razionalmente, come far\u00e0 ad esempio Leibniz; n\u00e9 vuole sminuirlo, come facevano gli stoici, secondo cui tutto avviene sempre secondo ragione. Egli rigetta inoltre il finalismo antropomorfo della Bibbia, anche se nella concezione biblica (libro di Giobbe) provvidenza non significa che tutto vada sempre per il meglio.\nMa la polemica di Plotino \u00e8 rivolta principalmente contro il meccanicismo, il quale attribuisce al caso la formazione dell'universo, il che \u00e8 per lui un'assurdit\u00e0. Se la logica del cosmo fosse accidentale, infatti, sarebbe non solo una logica insensata, ma anche estranea al suo costituirsi. Da questo punto di vista, il meccanicismo non si distingue dalla concezione finalistica di un'intelligenza che costruisca \"artificialmente\" il mondo dall'esterno, tramite un incontro meccanico di atomi. Che questo incontro avvenga deliberatamente o per puro caso, cio\u00e8, si tratterebbe sempre di un meccanismo \"eter\u00f2nomo\" (ovvero soggetto a leggi esterne, e non a una ragione interiore).\nUsando per influsso stoico il termine \"Logos\" per designare la Provvidenza, Plotino afferma piuttosto che il mondo deriva da un essere superiore che genera in maniera \"autonoma\", \"per natura\" e non per uno scopo deliberato, un essere simile a s\u00e9. Gli inconvenienti del mondo sono dovuti unicamente all'inevitabile dispersione e affievolimento della luce e della bellezza originari, al pari di un raggio di sole che si allontana via via nelle tenebre. Questa idea di provvidenza sar\u00e0 poi ripresa nel Settecento da Giambattista Vico.\nL'anima umana e il suo ritorno all'Uno.\nGiunti al punto pi\u00f9 basso dell'emanazione ha inizio la risalita o conversione (\"epistroph\u00e9\"), che soltanto l'uomo \u00e8 in grado di compiere. Fra tutte le creature viventi, l'uomo \u00e8 infatti l'unico essere dotato di libert\u00e0 capace di invertire la necessit\u00e0 della dispersione, volgendosi alla contemplazione dell'intelligibile. Soltanto l'anima del sapiente per\u00f2 sa compiere questa ascesa: la maggior parte delle anime individuali, incarnate nel corpo, non avverte l'esigenza del ritorno all'unit\u00e0 perch\u00e9 non conosce la meta da raggiungere o perch\u00e9 non \u00e8 in grado di arrivarci. Si crea cos\u00ec una profonda differenza tra i pochi uomini che riescono a raggiungere la salvezza, e le anime dei sofferenti che restano ciechi alla luce.\nPer le poche anime elette si viene a determinare un sistema circolare: l'Anima universale, nata dall'emanazione delle precedenti ipostasi, emana l'anima individuale che ha la possibilit\u00e0 del ritorno. Si tratta di un ciclo che dalla processione risale alla contemplazione; dalla necessit\u00e0 alla libert\u00e0: sono due poli complementari, i due aspetti di una realt\u00e0 sola. Il percorso delle \"Enneadi\" ricalca tale cammino circolare, descrivendo il passaggio dalla materia all'Uno, e il ritorno dell'Uno alla materia. Non \u00e8 solo un percorso filosofico della mente, un modo di esposizione efficace delle teorie filosofiche, ma \u00e8 un percorso dell'essere, un'ascesi di vita che fissa le tappe che ognuno pu\u00f2 percorrere per la realizzazione di s\u00e9, in maniera simile a un percorso per iniziati.\nQuesta polarit\u00e0 dentro l'unit\u00e0 si riflette anche nell'uomo, nel quale si trovano due opposte forze che confliggono, quelle due parti della nostra anima distinte e contrapposte che la dividono in una superiore e una inferiore. Secondo Plotino, al momento della nascita l'anima umana perde coscienza del suo contatto con l'Uno, e l'intera vita del filosofo non \u00e8 che un ritorno al principio originario. Platone affermava che l'uomo non cercherebbe con tanta energia qualcosa della cui esistenza non \u00e8 nemmeno certo; al contrario, la forza con cui cerca la bellezza originaria \u00e8 conseguenza del fatto che l'ha vista, e il conoscere non \u00e8 altro che un ricordare sempre pi\u00f9 quel momento in cui, prima di incarnarsi, aveva la verit\u00e0 davanti a s\u00e9.\nOra che l'anima umana si trova esiliata in questo mondo, forse per espiare una colpa, la parte originaria di s\u00e9, quella \"non discesa\", avverte dunque in maniera pi\u00f9 o meno inconsapevole la nostalgia del ritorno. Per ritrovare la via verso l'Uno e trascendere s\u00e9 stessi, occorre secondo Plotino sprofondare in s\u00e9 stessi: le ipostasi dimorano infatti nell'interiorit\u00e0 dell'anima. Il percorso di ascesi avviene tramite la catarsi, cio\u00e8 la purificazione dalle passioni, liberandosi degli affetti terreni, cercando di avvicinarsi all'Uno ricorrendo al metodo della teologia negativa, cio\u00e8 prendendo coscienza di ci\u00f2 che non ci appartiene. Come gi\u00e0 diceva Platone nel mito della caverna, occorre liberarsi dalle catene e dagli idoli della vita per arrivare a contemplare la verit\u00e0. In maniera simile al suo maestro, anche Plotino ricorre spesso a immagini poetiche e suggestive. La catarsi \u00e8 da lui paragonata all'azione dello scultore, che lavorando su un blocco di marmo elimina tutto il superfluo per trarne fuori la statua; \u00e8 analoga al silenzio di chi vuole ascoltare la voce che desidera, non disturbata da rumori profani; \u00e8 come una fuga da una terra straniera per tornare nella patria originaria.\nAl culmine delle potenzialit\u00e0 umane si ha l'estasi, vissuta dall'asceta quando l'anima \u00e8 rapita in Dio, e si identifica con l'Uno stesso, compenetrandosi in Lui. L'Uno non viene contemplato perch\u00e9 non \u00e8 un oggetto, ma il fondo stesso dell'anima: questa non lo pu\u00f2 possedere, viceversa ne viene posseduta. \n\u00c8 opportuno evitare anche di parlare di panteismo naturalistico nel plotinismo, per il fatto che l'Uno \u00e8 identico soltanto all'anima individuale, a cui sola \u00e8 permessa l'estasi. Poich\u00e9 vivere una tale esperienza \u00e8 dato per\u00f2 raramente a pochissimi, Plotino raccomanda per lo pi\u00f9 di condurre una vita virtuosa: la virt\u00f9 dunque come semplice \"mezzo\" di elevazione. L'etica \u00e8 da intendersi qui aristotelicamente come ricerca della felicit\u00e0, consistente nella realizzazione della propria essenza, che \u00e8 qualcosa di eterno, ingenerato e imperituro.\nOltre all'etica, un'altra via fondamentale indicata da Plotino consiste nella ricerca estetica del bello. Quell'unione che il filosofo teorizza, infatti, la vivono in primo luogo (senza rendersene conto del tutto) il musico e l'amante. Plotino corregge in parte il giudizio negativo che Platone aveva dato dell'arte: l'operare dell'artista non deriva dalla semplice imitazione di un'imitazione, ma \u00e8 ispirato da un'idea attinta da una visione interiore del bello a lui rivelatasi. Si ripropose per\u00f2 anche in Plotino, per certi versi, lo stesso conflitto platonico per cui la bellezza assoluta non pu\u00f2 essere contaminata dalla materia dell'opera prodotta; fu solo col Cristianesimo che la materia sar\u00e0 pienamente riscattata dal giudizio duramente negativo del platonismo. Cos\u00ec anche l\"'eros\" \u00e8 un fuoco mistico inteso platonicamente come amore puramente ascensivo. Analogamente la bellezza, che noi vediamo riflessa nei corpi, ci spinge a cercarne l'origine nel mondo di lass\u00f9. Ritorna in proposito la rivalutazione del pensiero inconsapevole, perch\u00e9 nel risalire verso l'intelligibile il pensiero cosciente e puramente logico non \u00e8 sufficiente, ma \u00e8 \u00abcome se un demone ci guidasse\u00bb.\nIl percorso di ascesi rimane comunque sempre guidato dalla ragione, che \u00e8 il mezzo principale di cui il filosofo si serve nell'ascendere all'Uno. La razionalit\u00e0 dialettica \u00e8 per\u00f2 soltanto uno strumento, che consiste nell'eliminazione e nell'oblio di tutti gli elementi particolari e contingenti della molteplicit\u00e0. Scopo della dialettica \u00e8 in un certo senso quello di eliminare o negare s\u00e9 stessa, quando nell'estasi non si avr\u00e0 n\u00e9 pensiero, n\u00e9 azione morale, n\u00e9 atto logico, essendo uno stato in cui la ragione si trova fuori di s\u00e9 ().\nL'estasi per Plotino non \u00e8 un dono di Dio (come nel Cristianesimo) ma una possibilit\u00e0 naturale dell'anima, che per\u00f2 non scaturisce da una volont\u00e0 deliberata: essa sorge da s\u00e9, spontaneamente, in un momento fuori della portata del tempo.\nL'eredit\u00e0 di Plotino.\nLa filosofia classica (greca e romana) si conclude con questo filosofo, di intelligenza e importanza pari a Socrate, Platone e Aristotele. Gli studiosi concordano nell'assegnare a lui la fine dell'antichit\u00e0 e nel collocare nell'opera di Agostino d'Ippona l'inizio del Medioevo culturale, restando ferma al 476 la data della fine dell'Impero romano d'Occidente con la resa di Romolo Augusto ai barbari di Odoacre.\nPlotino amava definirsi semplicemente un commentatore di Platone; in realt\u00e0 non \u00e8 solo il primo dei neoplatonici, ma un filosofo sistematico situato agli antipodi rispetto a Hegel, pur venendo da questi in parte rivalutato, e comunque forte condizionatore delle teorie dello Pseudo-Dionigi che informer\u00e0 tutta l'arte medioevale.\nPlotino \u00e8 stato in genere un autore poco noto anche perch\u00e9 il suo pensiero veniva spesso identificato con quello di Platone. Il ruolo che egli ha avuto nella storia della filosofia \u00e8 ancora oggi tutto da riscoprire. A lui si rifecero soprattutto i filosofi rinascimentali e i primi idealisti romantici. La sua influenza \u00e8 stata determinante perfino in pensatori che a stento ne conobbero il nome, come ad esempio Schopenhauer che trattando delle \"Operette morali\" di Giacomo Leopardi ricorda Plotino come protagonista del \"Dialogo di Plotino e di Porfirio\" che dissuade Porfirio dal proposito di suicidarsi.\nNell'ambito dell'islamismo la corrente mistica del sufismo s'ispir\u00f2 al neoplatonismo plotiniano.\nPlotino e il pensiero cristiano.\nIncomincia nel tempo di Plotino l'intensa attivit\u00e0 della patristica, nel tentativo di dare alle comunit\u00e0 cristiane una filosofia e una teologia conciliabili con la religione, e nello stesso tempo all'altezza della filosofia antica. Pi\u00f9 di altri filosofi vicino alla nascente teologia cristiana, Plotino tuttavia non attribuisce all'Uno una volont\u00e0, n\u00e9 un finalismo, a differenza del Dio cristiano. Molti suoi temi saranno comunque fatti propri dai padri della Chiesa, e in special modo dalla scuola alessandrina. In ogni caso proprio ad Alessandria molti teologi si erano gi\u00e0 appropriati di concetti tipici del medioplatonismo: lo stesso Origene aveva frequentato per qualche tempo la scuola di Ammonio Sacca, maestro di Plotino.\nAgostino d'Ippona, che a lui ampiamente si rifece, riprese in particolare il tema della libert\u00e0: per Plotino infatti l'uomo \u00e8 l'unico essere libero che pu\u00f2 tornare all'Uno. Si tratta di una libert\u00e0, quella umana, che si scontra con la necessit\u00e0, alla quale sono invece sottoposti tutti gli altri enti; il libero arbitrio dell'uomo diventa cos\u00ec foriero di un dualismo lacerante dovuto alla scelta tra bene e male. Agostino cercher\u00e0 di approfondire l'aspetto del \"male radicale\", in virt\u00f9 del quale l'essere umano sembra capace di compiere azioni malvagie per s\u00e9 stesse, volgendo volontariamente le spalle a Dio. Mentre per\u00f2 per Agostino Dio dona all'uomo la croce di Cristo mediatore, come ancora di salvezza per riscattarlo da questo voltafaccia, per Plotino egli ha le forze per salvarsi. Secondo il teologo cattolico Battista Mondin, il principale tentativo di sintesi fra filosofia classica e cristiana sar\u00e0 quindi compiuto da Tommaso d'Aquino. Una tesi simile \u00e8 sostenuta da William Ralph Inge, per il quale Tommaso d'Aquino \u00ab\u00e8 pi\u00f9 vicino a Plotino di quanto non sia al \"vero\" Aristotele\u00bb.\nNel complesso, oltre agli aspetti di somiglianza tra la dottrina cristiana e quella di Plotino, giudicata la pi\u00f9 simile al cristianesimo tra quelle antiche, sono stati via via evidenziati da alcuni interpreti anche gli elementi di sostanziale divergenza, dovuti tra l'altro alla contrariet\u00e0 di Plotino per il cristianesimo, sebbene risulti difficile negare che egli in fondo ne sia stato indirettamente influenzato. Ad esempio secondo lo studioso gesuita Giovanni Magnani, contrariamente alla concezione monoteistica cristiana, quando Plotino e i neoplatonici parlano di unit\u00e0 divina non intendono escluderne la molteplicit\u00e0. L'Uno \u00e8 la fonte dalla quale scaturiscono tutte le altre realt\u00e0 e che raccoglie il molteplice in s\u00e9 stesso. Proprio la presenza della molteplicit\u00e0 degli d\u00e8i \u00e8 il segno della potenza divina. In conclusione, sempre secondo lo studioso gesuita, sembra evidente che nei pensatori dell'antichit\u00e0 l'unit\u00e0 del divino non contraddica la sua molteplicit\u00e0, cos\u00ec come l'esistenza di una gerarchia tra gli d\u00e8i e la funzione preminente di uno di essi (il Demiurgo di Platone, il Primo Motore di Aristotele, il Sommo Bene di Plotino) non comporta l'identit\u00e0 fra divinit\u00e0 e Dio e non \u00e8 quindi un monoteismo.\nSecondo altri autori invece quello di Plotino pu\u00f2 definirsi propriamente come un monismo emanazionistico, che fa derivare tutto l'esistente da un'unica entit\u00e0 che emana tre ipostasi degradanti, per cui gli stessi d\u00e8i traggono la loro divinit\u00e0 da un solo principio, l'Uno, al quale egli assegnava di proposito il termine \"Dio\". Non risulta peraltro che Plotino avversasse l'adesione di alcuni discepoli al cristianesimo, quanto piuttosto l'insegnamento degli gnostici, ai quali contestava che la salvezza potesse essere raggiunta intellettualmente, indipendentemente dalla virt\u00f9 individuale senza la quale \u00abDio non \u00e8 che una parola\u00bb.\nPsicologia plotiniana.\nProtagonista degli scritti del filosofo \u00e8 indubbiamente l'Anima. Terza nello schema ontologico delle ipostasi, essa \u00e8 l'unica dotata di movimento e di passioni ed \u00e8 plasmatrice dell'universo materiale. Ad essa \u00e8 dedicata interamente la IV Enneade e compare spesso anche nei restanti trattati in qualit\u00e0 di soggetto della conoscenza e del percorso evolutivo. Essa \u00e8 spesso simboleggiata dalla dea Afrodite per indicare la sua bellezza, la sua natura divina e la sua connessione con Eros, di cui \u00e8 generatrice e compagna (v. Enn. III 5; 50). La maggior parte dei passi pi\u00f9 belli e appassionati di Plotino sono riferiti all'anima.\nAlcuni autori considerano Plotino il precursore della psicoanalisi e lo scopritore dell'inconscio. Con la sua teoria della doppia anima - anima superiore o non discesa, rivolta all'Intelletto, e anima inferiore o esteriore, rivolta al mondo terreno - il filosofo formul\u00f2 infatti prime ipotesi sui processi non coscienti dello spirito, giungendo a definire due forme di pensiero distinto: il pensiero \"intellettivo\" e intuitivo, collegato alla contemplazione di archetipi, e il pensiero \"discorsivo\" che spesso coincide con ci\u00f2 che noi chiamiamo \"conscio\".\nLa sua dottrina della doppia anima ha esercitato notevoli influenze su pensatori come Ralph Waldo Emerson, Carl Gustav Jung e Ignacio Matte Blanco.\nRaffronto con la cosmogonia moderna.\nNell'emanatismo di Plotino, la cui riflessione sull'origine dell'universo procede da un iniziale discorso logico-razionale, seppure ricompreso in un'esperienza intuitiva situata oltre i limiti dei normali strumenti concettuali, che lo costringe a usare metafore, immagini e analogie, sono state rilevate affinit\u00e0 con la moderna cosmogonia del Big Bang.\nL'Uno infatti \u00e8 perfetta unit\u00e0, semplicit\u00e0 inscindibile che pu\u00f2 richiamare l'iniziale \"puntino\" di energia della teoria del Big Bang. Plotino parla dell'Uno come potenza assoluta da cui si producono le cose materiali, proprio come per spiegare il \"grande Bang\" si parla di \"energia concentrata\", che esplode in miliardi di particelle di materia. L'emanazione \u00e8 un processo spontaneo, una necessit\u00e0 intrinseca all'Uno, cos\u00ec come l'esplosione del Big Bang che si genera da s\u00e9 a partire da una \"bollicina\" di energia, senza intervento di agenti esterni. Plotino descrive poi l'emanazione come una sorta di movimento di sfere concentriche che vanno progressivamente allargandosi, allontanandosi dal centro e generando una realt\u00e0 infinita, proprio come dal Big Bang si pensa un universo in continua espansione."}
{"id": "17496", "revid": "118682846", "url": "https://it.wikipedia.org/wiki?curid=17496", "title": "Porfirio", "text": "Seguace della dottrina neoplatonica, Porfirio fu allievo di Plotino.\nBiografia.\nOriginario della provincia romana di Siria, il suo nome, \"Porphyrios\" (rivestito della porpora) \u00e8 la traduzione in greco del suo nome semitico Malcho (\"Rex\" in latino). Sappiamo poco della sua vita: forse nacque nel villaggio di Batanea a sud di Tiro. Si form\u00f2 alla scuola ateniese di Cassio Longino, trasferendosi a trent'anni a Roma dove frequent\u00f2 gli ambienti senatoriali e dove conobbe Plotino, il quale, apprezzatene le qualit\u00e0, gli chiese di correggere e riordinare i suoi scritti. A lui si deve dunque la sistematizzazione e la pubblicazione degli scritti di Plotino - le \"Enneadi\" - e una sua biografia: \"Vita di Plotino\". Ammalatosi di melanconia e con propositi suicidi fu invitato dal maestro a recarsi in Sicilia per favorirne la guarigione. L\u00ec, nel 270, venne a conoscenza della morte di Plotino.\nSpos\u00f2 Marcella, anziana vedova e madre di sette figli, di cui apprezz\u00f2 intelligenza e cultura. Dovendo allontanarsi dall'Italia per un viaggio in Grecia, le scrisse una lettera (\"Pr\u00f2s Mark\u00e9llan\") con cui delineava le sue opinioni teologiche e filosofiche, esortandola a cercarvi conforto:\nPorfirio introdusse nel neoplatonismo un pi\u00f9 accentuato misticismo e le pratiche ascetiche, introducendo anche elementi esoterici orientali in un orizzonte spiccatamente greco e platonico. La sua impostazione presenta inoltre una maggiore influenza aristotelica rispetto alla dottrina plotiniana, con un interesse eclettico alla filosofia, retorica, analisi dei miti, religione, matematica, astrologia e musica.\nOpere.\nDi Porfirio sono pervenute numerose opere: si passa dalle opere pi\u00f9 prettamente commentativo-speculative, come la gi\u00e0 citata \"Vita di Plotino\", le \"Sentenze\", la \"Isagoge\" e il \"Commento alle Categorie di Aristotele\", o ancora il \"Commento al Parmenide\", il \"Commento agli Armonik\u00e0 di Tolomeo\" e il \"Commento al Timeo\" o \"L'antro delle ninfe\", ad opere polemiche come \"Sull'astinenza dalle carni degli animali\" (\"De abstinentia ab usu animalium libri IV\") o il \"Contro i cristiani\". Opere dottrinario-discorsive erano \"Lettera a Marcella\", la \"Lettera ad Anebo\", la \"Vita di Pitagora\", il \"Sulle immagini\" e il \"Sul ritorno dell'anima\".\nNel tentativo di rivalutare il paganesimo contro l'espansione del Cristianesimo, compose un trattato \"Contro i cristiani\", testo che venne in seguito bandito sotto l'imperatore Teodosio II, e pi\u00f9 volte pubblicamente bruciato, tanto che di quest'opera ci rimangono solo diversi frammenti recuperati grazie a testi latini e greci che ne hanno riportato alcune citazioni.\nSecondo quanto ci \u00e8 pervenuto, Porfirio, nel frammento 88, cita la \"Prima lettera ai Corinzi\" di Paolo di Tarso: \u00abE tali eravate alcuni di voi, ma siete stati lavati, siete stati santificati, siete stati giustificati nel nome del signore Ges\u00f9 Cristo e nello Spirito del nostro Dio\u00bb. Ma, si chiede Porfirio, com'\u00e8 possibile che un uomo possa lavarsi in questo modo da tante macchie e diventare puro (\"katharos\")? Com'\u00e8 possibile che con dell'acqua (con il battesimo) un uomo possa eliminare le proprie colpe e responsabilit\u00e0? Com'\u00e8 possibile che \u00abfornicazione, adulterio, ubriachezza, furto, pederastia, veneficio e infinite cose basse e disgustose\u00bb siano cos\u00ec facilmente eliminate \u00abcome un serpente depone le vecchie squame\u00bb? A questo punto \u00abchi non vorrebbe commettere ogni sorta di nefandezza, sapendo che otterr\u00e0 attraverso il battesimo il perdono dei suoi crimini?\u00bb.\nLa filosofia dei cristiani, secondo Porfirio, incita all'illegalit\u00e0 e toglie efficacia alla legge e alla giustizia stessa; introduce una forma di convivenza illegale e insegna agli uomini a non avere timore dell'empiet\u00e0: quindi nel Cristianesimo \u00abchi \u00e8 onesto non viene chiamato\u00bb (fr. 87). In questo Porfirio pu\u00f2 essere percepito come un continuatore della tradizione filosofica anticristiana che annovera Celso tra gli antesignani.\nPorfirio scrisse anche un \"Commento sulla Tetrabiblos di Claudio Tolomeo\", introducendo un sistema di calcolo della domificazione dei temi natali.\nAncora, di peculiare interesse \u00e8 un trattato in favore del vegetarianismo (\"Sull'astinenza dalle carni degli animali\"), in cui afferm\u00f2 che il consumo di carne ed il sacrificio di animali sono uno sviluppo del cannibalismo e del sacrificio umano. Secondo Porfirio, fra uomo ed animale c'\u00e8 piena continuit\u00e0 (entrambi possiedono ragione e linguaggio) ed \u00e8 falso che Dio abbia creato gli animali per l'uomo; perci\u00f2, se gli uomini negano che gli animali siano dotati di ragione, \u00e8 solo per soddisfare la loro ghiottoneria di carne. Egli prese a modello la condotta di Pitagora, il quale, secondo la porfiriana \"Vita pitagorica\", \u00abtanto aborriva da uccisioni e uccisori, che non solo si asteneva dal mangiare esseri viventi, ma neppure si accostava a macellai e cacciatori\u00bb.\nInfine, ugualmente in frammenti l'importante \"Historia Philosophica\" in 4 libri."}
{"id": "17497", "revid": "123830168", "url": "https://it.wikipedia.org/wiki?curid=17497", "title": "Paperino e la minaccia del Loup Garou", "text": "Paperino e la minaccia del \"Loup Garou\" \u00e8 una storia a fumetti scritta da Carl Barks dopo il ritiro per richiesta di Chase Craig, allora direttore editoriale della Western Publishing; fa parte di un ciclo di storie scritte da Barks e disegnate da altri artisti della Disney. Questa venne disegnata da Tony Strobl e passata a china da Steve Steere. Nel 1999 ne venne realizzata una nuova versione da Daan Jippes per il mercato olandese.\nPaperino e nipotini, accompagnati da Paperone, nell'innevato nord canadese si ritrovano ad affrontare la minaccia del \"Loup Garou\", ovvero un lupo mannaro: come altre storie, anche questa affonda le radici in un mito.\nTrama.\nPaperino, pilota per il servizio aereo di Paperopoli, parte per una localit\u00e0 segreta nel nord America per consegnare una cassa dal misterioso contenuto. Partito per il fiume Mackenzie, dove deve recapitare la cassa, non si accorge che i suoi nipoti e il ricco zio sono clandestini a bordo dell'aereo, spinti dalla curiosit\u00e0 sul contenuto della cassa. In attesa sulle rive del fiume, i paperi vedono giungere uno spaventato indigeno che porta un'altra cassa, anche questa da recapitare insieme a quella trasportata da Paperopoli che, spaventato a morte, ruba l'aereo di Paperino e fugge via; la seconda cassa, aperta da Paperone, si rivela essere la statua d'oro di un lupo, ancora da completare. I paperi dovranno affrontare un terribile lupo a due zampe che terrorizza la regione. In una miniera poi incontreranno il Loup Garou. Nel frattempo in un'altra area della miniera, una papera, con gli attrezzi da scultore contenuti nella prima cassa, sta completando la statua del lupo. Secondo una leggenda, infatti, l'unica protezione contro un Loup Garou \u00e8 una statuetta d'oro raffigurante un lupo; grazie a questa informazione Paperone convince il nipote ad aiutare la giovane a completare la statua e a sconfiggere cos\u00ec la minaccia del lupo impazzito, ipnotizzato dal conte Drakula per usarlo come mezzo per ottenere la miniera.\nStoria editoriale.\n\"Quando\" Barks si mise al lavoro su questa storia, consegnata il 20 marzo del 1967, si scelse di impostare l'intera vicenda su un lupo che, anzich\u00e9 stare su quattro sta su due zampe, con comportamenti umani, ma mantenendo una fisionomia animale. La storia, affidata alle matite di Strobl, venne pubblicata nel gennaio 1968 su \"Donald Duck\" n. 117.\nNel 1999 Daan Jippes, artista olandese impegnato nel recupero dei testi di Barks, venne realizzata una nuova versione della storia con un tratto pi\u00f9 dinamico rispetto a quello di Strobl."}
{"id": "17498", "revid": "4239", "url": "https://it.wikipedia.org/wiki?curid=17498", "title": "Qui, Quo, Qua e la &quot;pesante&quot; sconfitta", "text": "Qui, Quo, Qua e la \"pesante\" sconfitta (Bad Day for Troop 'A') \u00e8 una storia a fumetti scritta da Carl Barks e disegnata da Tony Strobl e pubblicata nel 1971. Fa parte della serie di storie che Barks, insieme a Siegel, realizz\u00f2 per il periodico della Western Publishing e incentrati sulle Giovani Marmotte e narra delle vicende della squadra \"A\", quella capitanata da Qui, Quo, Qua, che affronta insieme alla squadra rivale, la \"K\", un delicato salvataggio.\nCome altre sceneggiature di Barks dell'epoca, anche questa ha avuto una nuova versione disegnata da Daan Jippes, l'artista olandese che nel corso degli anni novanta inizi\u00f2 a recuperare queste brevi storie e pubblicata in Italia come Le Giovani Marmotte - Brutta giornata per la squadra \"A\".\nStoria editoriale.\nVenne pubblicata originariamente su \"Huey, Dewey and Louie Junior Woodchucks\" n. 8 del gennaio 1971.\nLa nuova versione di Jippes venne pubblicata sul periodico olandese \"Donald Duck\" il 14 febbraio 1992; \u00e8 composta da sei tavole. Venne pubblicata fra gli anni novanta e duemila in vari paesi stranieri.\nTrama.\nLa squadra \"A\" e la squadra \"K\" sono in competizione fra loro fino a quando non occorre intervenire per salvare gli artisti di un circo il cui aereo \u00e8 caduto in un bosco. Ritrovato l'aereo, la squadra \"A\" affronter\u00e0 il salvataggio della donna cannone, finendo poi per venire recuperata dai soccorsi grazie alle informazioni della squadra \"K\"."}
{"id": "17499", "revid": "180559", "url": "https://it.wikipedia.org/wiki?curid=17499", "title": "Le Giovani Marmotte e il mistero del maxi-cane", "text": "Le Giovani Marmotte e il mistero del maxi-cane \u00e8 una storia a fumetti scritta da Carl Barks e disegnata da Kay Wright e pubblicata negli Stati Uniti d'America nel 1972.\nLe fonti letterarie sono \"Il mastino dei Baskerville\" di Doyle, e \"L'isola del Dr. Moreau\", di Wells.\nStoria editoriale.\nVenne pubblicata su \"Huey, Dewey and Louie Junior Woodchucks\" n.12 del gennaio 1972. Successivamente Daan Jippes ne realizzer\u00e0 una nuova versione per il periodico danese \"Anders And &amp; Co.\" del 16 agosto 2002 pubblicato in Italia come Le Giovani Marmotte - Il mastino delle colline mugolanti.\nTrama.\n sulle colline intorno a Paperopoli sembra che ci sia un mastodontico cane che terrorizza la popolazione e che attira l'attenzione delle Giovani Marmotte che, guidate dal Gran Mogol, cercano di risolvere il mistero. Nel corso delle indagini insieme a un segugio, il gruppo si imbatte dapprima in enormi impronte e quindi in un tacchino gigantesco; poi, a seguito di un paio di occhi rossi che li fissa nell'oscurit\u00e0, la truppa fugge via; la scoperta di un misterioso laboratorio, finanziato da Paperone, nel quale si fanno esperimenti per far diventare gli animali pi\u00f9 grossi in poco tempo. \nIl terribile cane da guardia, scappato per la seconda volta al controllo delle catene, sta ora infestando le colline e cos\u00ec Paperone e nipoti si lanciano alla sua ricerca. grazie all'intervento del segugio delle giovani marmotte, il feroce mastino viene catturato."}
{"id": "17500", "revid": "2075278", "url": "https://it.wikipedia.org/wiki?curid=17500", "title": "Marvel Comics", "text": "Marvel Comics \u00e8 una casa editrice statunitense della Marvel Entertainment, gruppo sussidiario della Walt Disney Company. Conosciuta anche come \"La casa delle idee\", \u00e8 una delle principali societ\u00e0 d'intrattenimento al mondo fondate sui personaggi dei fumetti (la sua biblioteca ne conta oltre 8000), tra i quali l'Uomo Ragno, gli X-Men, Capitan America, i Fantastici Quattro, Iron Man, Hulk, Thor, i Vendicatori e Devil; di questi utilizza i franchise negli altri media di intrattenimento, nell'editoria e nel merchandising.\nL'azienda venne fondata nel 1939 con il nome di Timely Publications e dai primi anni Cinquanta inizi\u00f2 a essere conosciuta come Atlas Comics; la denominazione Marvel risale al 1961, quando esordirono la serie \"Fantastic Four\" e altre dedicate a supereroi creati da Stan Lee, Jack Kirby, Steve Ditko e altri. La Marvel \u00e8 stata acquistata dalla Disney nel 2009.\nPersonaggi come l'Uomo Ragno, Iron Man, Capitan America, Devil, Hulk, gli X-Men e i Fantastici Quattro - il cui primo numero della serie dedicata (1961) viene fatto coincidere con l'inizio dell'Universo Marvel - sono parte del periodo noto come \"Silver Age\" (\"periodo d'argento\") dei fumetti, che riport\u00f2 di moda i supereroi, che dopo la crociata di Fredric Wertham che pose fine alla \"Golden Age\" (\"periodo d'oro\"), erano entrati in crisi.\nIl primo numero della serie \"X-Men\", pubblicato nel 1991, \u00e8 il fumetto che detiene il record di vendite mondiali, ovvero circa 8 milioni di copie.\nStoria.\nAnni quaranta e cinquanta.\nNel 1939 l'editore di New York Frank Torpey decise di pubblicare una rivista a fumetti, \"Motion Picture Funnies Weekly\" la quale per\u00f2 non ebbe successo e ne venne editato un solo numero al cui interno c'era una storia di otto pagine con protagonista il personaggio di Namor, realizzata da William Blake Everett. L'iniziativa dest\u00f2 l'interesse di un altro editore, Martin Goodman, proprietario della \"Western Fiction Publishing\", che stava proponendo ai lettori statunitensi una serie di riviste sportive, ludiche, sul cinema e la narrativa e che aveva intenzione di proporre anche una rivista a fumetti e pertanto contatt\u00f2 Torpey per rilevare la sua attivit\u00e0 acquisendone tutto il materiale da lui prodotto e riprendendo la pubblicazione della sua rivista cambiandone la testata in \"Marvel Comics\" che esord\u00ec il 31 agosto 1939 sotto il marchio \"Timely Comics\". Per molti anni a seguire sotto questo marchio vennero presentati serie a fumetti editi da Goodman il quale, all'iniziale Namor affianc\u00f2 col tempo altri personaggi come Angel, Ka-Zar, la Torcia Umana e, successivamente, Capitan America e quindi altri personaggi minori anche se ancora non esisteva un vero e proprio \"Universo Marvel\".\nAnni sessanta.\nAlcuni anni dopo, Stanley Lieber, un nipote acquisito di Goodman, inizi\u00f2 a lavorare per lui, dapprima come galoppino e quindi come scrittore di storie, dapprima con lo pseudonimo di \"Lee Nats\", quindi con il nome che lo rese famoso, Stan Lee. Col tempo divenne direttore dell'azienda che cambi\u00f2 poi denominazione in \"Atlas Comics\" e quindi, nel 1961, in \"Marvel Comics\". Fu anche il periodo in cui, soprattutto insieme a Jack Kirby, cre\u00f2 la maggior parte dei personaggi che popolarono quello che l'universo narrativo noto come \"Universo Marvel.\"\nI primi albi distribuiti con un piccolo riquadro con la sigla MC (Marvel Comics) sulla copertina risalgono a luglio 1961 su albi di serie di genere western come Rawhide Kid, romantico per adolescenti o d'orrore come \"Tales to Astonish\" o d'avventura come \"Amazing Adventures\". L'idea di lanciare una linea di fumetti di genere supereroistico denominata Marvel Comics fu di Stan Lee che, nel novembre 1961, far\u00e0 esordire la testata \"The Fantastic Four\" (vol. 1). Il progetto si inser\u00ec nel nuovo contesto editoriale che attraversava l'industria del fumetto del periodo. La DC Comics, principale casa editrice di fumetti americana del periodo - aveva iniziato dal 1956 a proporre versioni moderne dei personaggi supereroistici del periodo Golden Age partendo con Flash in \"Showcase\" n. 4 (ottobre 1956). Il successo dell'iniziativa port\u00f2 a riprendere altri personaggi come Lanterna Verde in \"Showcase\" n. 22 (ottobre 1959) ma anche a crearne di nuovi arrivando alla creazione della Justice League in \"The Brave and the Bold\" n. 28 (febbraio-marzo 1960) inaugurando di fatto il periodo denominata Silver Age. In questo contesto gli autori Marvel cercarono di inserirsi in questo nuovo mercato; Stan Lee e Jack Kirby crearono il gruppo di supereroi noto come Fantastici Quattro che esord\u00ec su una testata omonima, \"The Fantastic Four\"; pur imitando altri gruppi del passato, introduce caratteri propri rispetto alle consuetudini narrative del genere in quanto nessuno dei componenti ha un'identit\u00e0 segreta e tra di loro c'\u00e8 un legame che ricorda quello di una famiglia. Non sono eroi nel senso tradizionale del termine e non combattono il crimine nelle strade ma sono innanzitutto scienziati, astronauti ed esploratori. Per loro si conia il termine \"Imaginauts\" (immaginauti) e sono l'alba della \"Age of Marvels\" (Era delle Meraviglie). Le altre serie a fumetti pubblicate nello stesso periodo non riflettono ancora il cambiamento verso il genere dei supereroi che invece sar\u00e0 graduale. Tali serie sono: \"Strange Tales\", \"Journey into Mystery\", \"Tales to Astonish\", \"Tales of Suspense\", \"Amazing Adventures\", \"Kid Kolt\", \"Gunsmoke Western\", \"Millie\", \"Love Romances\", \"Teen-age romance\", \"Linda Carter\". Sar\u00e0 proprio su alcune di queste serie che si prover\u00e0 a creare nuovi supereroi senza dover rischiare di lanciare delle nuove pubblicazioni regolari.\nL'anno successivo esordisce l'Uomo Ragno su \"Amazing Fantasy\" n. 15. In questo caso \u00e8 un adolescente a ritrovarsi con superpoteri e, suo malgrado, diventa un supereroe. Diventer\u00e0 uno dei personaggi simbolo della casa editrice e con lui si introduce il principio: \"Da grandi poteri derivano grandi responsabilit\u00e0\". Nasce il concetto che non si diventa eroi per scelta ma perch\u00e9 scelti dal destino. Questo stesso anno Lee e Kirby creano un altro personaggio al di fuori dei soliti canoni, Hulk, il quale esordisce con una sua serie personale, \"The Incredible Hulk\", che per\u00f2 non riscuote successo e chiude dopo solo sei numeri. Ma l'idea di base della serie - la trasformazione del dottor Banner in una versione mostruosa di s\u00e9 stesso in seguito a un incidente durante un test militare - \u00e8 comunque vincente e sar\u00e0 ripresa con successo. La coppia Lee-Kirby continua a creare nuovi personaggi e, ispirandosi alla mitologia, su \"Journey into Mystery\" n.83 fa esordire Thor. L'altro supereroe ideato in questi anni \u00e8 Ant-Man, ovvero lo scienziato Henry Pym che scopre delle rare particelle subatomiche in grado di diminuire le sue dimensioni; il personaggio debutta su \"Tales to Astonish\" n. 27 ma il nome Ant-Man gli verr\u00e0 dato solo dal n. 35. Altri personaggi del periodo sono:\nDal 1963 la Marvel decide di concentrarsi sui supereroi, abbandonando progressivamente gli altri generi e viene introdotto il concetto di Universo Marvel, ovvero quell'universo narrativo comune, all'interno del quale i vari personaggi apparsi in serie differenti possono interagire fra loro, ma in modo diverso da quanto faceva la DC Comics, la quale li faceva riunire su serie apposite quali \"All-Star Comics\" o \"Justice League of America\"; la Marvel invece crea incroci narrativi - i crossover - sulle serie gi\u00e0 esistenti. Un esempio \u00e8 proprio il numero di esordio della serie regolare dell'Uomo Ragno, \"The Amazing Spider-Man\" (Vol. 1) n. 1, dove Spider-Man si reca dai Fantastici Quattro per chiedere di farne parte; lo stesso mese i Fantastici Quattro si recano alla caccia di Hulk su \"The Fantastic Four\" n. 12.\nIn questo periodo esordiscono altri personaggi:\nNel 1964, sulla serie \"The Avengers\", ritorna il personaggio di Capitan America, supereroe patriottico del periodo bellico che era esordito nel 1941 su \"Captain America Comics\" n. 1. Segue poi la serie Daredevil che racconta le vicende di un supereroe cieco, secondo personaggio con handicap dopo Charles Xavier, il mentore degli X-Men. Hulk viene pubblicato regolarmente insieme a Giant-Man su \"Tales to Astonish\" e Capitan America ottiene una pubblicazione regolare su \"Tales of Suspense\" n. 59. Nello stesso anni esordiscono Goblin su \"The Amazing Spider-Man\" n. 14, Kang su \"The Avengers\" n. 8, i gemelli mutanti Quicksilver e Scarlet su \"X-Men\" n. 4, Vedova Nera debutta su \"Tales of Suspense\" n. 52, Occhio di Falco su \"Tales to Astonish\" n. 57 e Wonder Man su \"The Avengers\" n. 9.\nNel 1965 la coppia Lee-Kirby porta una nuova svolta nel mondo dei supereroi con il matrimonio Tra Reed Richards (Mister Fantastic) e Sue Storm (la Donna invisibile) su \"The Fantastic Four Annual\" n. 3. Per quanto un matrimonio possa essere un avvenimento comune nel mondo reale, non lo era affatto nei fumetti dei supereroi (i lettori non avevano visto in trent'anni neppure un tentativo di fidanzamento tra Lois Lane e Clark Kent). L'unico supereroe introdotto nel 1965 \u00e8 una versione moderna di Ka-Zar su \"The X-Men\" n. 10 (marzo), ripresa di un personaggio Golden Age.\nAvvenimenti degni di nota:\nDal 1966 Lee e Kirby vengono affiancati da nuovi autori che proseguono le serie da loro avviate; \"The X-Men\" e \"The Avengers\" vengono curate da Roy Thomas mentre Jack Kirby comincia a essere affiancato da altri disegnatori per completare e rifinire le tavole come Jim Steranko collabora ai disegni delle storie di Nick Fury da Strange Tales n. 151 (dicembre), mentre su \"The X-Men\", Kirby viene aiutato alle matite da Jay Gavin, che lo sostituisce definitivamente dal n. 18. Questi cambiamenti danno la possibilit\u00e0 alla coppia di concentrarsi su The Fantastic Four. Le conseguenze sono un ciclo di storie che introduce diversi nuovi personaggi destinati a entrare nella storia del Universo Marvel:\nAltri avvenimenti degni di nota:\nFra il 1967 e il 1968 la Marvel conosce il periodo di massima espansione che porta al lancio di nuove testate come \"Ghost Rider\" di genere western-soprannaturale. Altre serie di rilievo furono:\nAlla fine del 1968 - apice delle vendite dei fumetti di supereroi dall'inizio della Silver Age - Martin Goodman sfrutta il momento favorevole e vende la Marvel alla \"Perfect Film and Chemical Corporation\" (poco dopo rinominata \"Cadence Industries\") rimanendo presidente della casa editrice. La mossa di Goodman risulter\u00e0 vincente per i suoi affari dal momento che a partire dal 1969 le vendite di fumetti cominceranno a scendere e portando alla fine del periodo noto come Silver Age. A partire dal 1969 infatti vi \u00e8 un progressivo calo delle vendite legata anche all'incapacit\u00e0 del mercato di assorbire l'espansione dell'offerta di albi di supereroi che aveva caratterizzato la politica Marvel e DC Comics nella seconda met\u00e0 degli anni sessanta legato all'esaurimento della creativit\u00e0 degli autori. Stan Lee lascia il ruolo di redattore capo (\"Editor in Chief\") della Marvel nel 1972. Julius Schwartz \u00e8 costretto a lasciare progressivamente le redini creative degli albi DC Comics. Tradizionalmente l'evento che segna la fine della Silver Age \u00e8 l'albo \"Green Lantern\" (vol. 1) n. 76 dell'aprile 1970, il primo della gestione Dennis O'Neil (testi) - Neal Adams (matite). Per la \"Marvel Comics\" per\u00f2 l'evento che segna realmente la fine di un'epoca \u00e8 il polemico abbandono di Jack Kirby e l'ultimo numero di \"Fantastic Four\" del duo Lee-Kirby \u00e8 il 102 (settembre 1970).\nIl calo nelle vendite si concretizza con la cancellazione di due serie, \"Doctor Strange\" e \"Nick Fury, Agent of S.H.I.E.L.D.\" e, nel tentativo di riprendere lettori la Marvel cerca di puntare ancora sul genere romantico per adolescenti con la serie \"My Love\" oltre all'horror con due serie quali \"Tower of Shadows\" e \"Chamber of Darkness\".\nAnni settanta.\nNegli anni settanta la Marvel comincia a pubblicare altri tipi di fumetti come il fantasy di Conan il barbaro, quelli horror (con titoli quali \"Uomo Cosa\", \"La Tomba di Dracula\" e \"Ghost Rider\") e di arti marziali (con la serie \"Shang-Chi\") cercando di uscire dalla crisi che stava attanagliando il mercato americano.\nPrima di lasciare la Marvel per la rivale DC Comics, Kirby contribuisce a lanciare due nuove serie antologiche, \"Amazing Adventures\" (vol. 2) con l'esordio degli Inumani, e \"Astonishing Tales\" (vol. 1)\nAvvenimenti degni di nota del 1970:\nNel 1971 Stan Lee lascia l'incarico come \"Editor in Chief e l\"a Marvel tenta di conquistare anche il pubblico adulto lanciando la prima Etichetta editoriale (\"Imprint\") con la linea Curtis Magazines. Si tratta di un progetto che prevede la realizzazione di riviste di 64 pagine in Bianco e Nero con diverse storie scritte e disegnate da autori differenti. Il primo albo \u00e8 Savage Tales (prima serie) n. 1 (maggio). Sulla copertina non \u00e8 presente il simbolo dell'Autorit\u00e0 per il codice del fumetto (\"Comics Code Authiority\") ma il simbolo \"M\" (\"Mature Reader\") cio\u00e8 pubblicazione destinata ad un lettore maturo. Il contenuto presenta tra l'altro una storia di \"Conan il Barbaro\", la prima apparizione di Man-Thing (versione Marvel della creatura della palude Swamp Thing della DC Comics) di Gerry Conway - Roy Thomas (testi) e Gray Morrow (matite), e una storia di Lee-Romita sulle Femizons un gruppo di guerriere di un futuro alternativo in cui le donne sono il genere dominante. Queste amazzoni del futuro sono di fatto l'ultimo contributo creativo di Stan Lee a livello di personaggi creati per i fumetti per tutto il decennio e fino agli anni novanta. L'esperimento editoriale non ha successo immediato e la serie \"Savage Tales\" \u00e8 sospesa per pi\u00f9 di 2 anni.\nAvvenimenti degni di nota:\nNel 1972 Stan Lee passa le redini di Redattore Capo a Roy Thomas. Nel frattempo inizia per la storia del fumetto il periodo denominato Bronze Age, caratterizzato da una crisi di vendite e di idee che porter\u00e0 alla grande implosione di vendite di fumetti di supereroi del biennio 1977-1978. La casa editrice che ne risente maggiormente \u00e8 la DC Comics e non a caso il 1978 viene ricordato come l'anno della Implosione DC. La stessa Marvel non riesce efficacemente a far fronte al nuovo panorama editoriale e a peggiorare la situazione emerge la difficolt\u00e0 interna dell'editore a trovare un degno successore a Stan Lee. Difatti i sette anni che vanno dal 1972 al 1978 vedono l'alternarsi di sei diversi Redattori Capo (tutti incapaci di dare una direzione creativa vincente agli autori e allo staff redazionale):\nLa Marvel cerca nuovi lettori attraverso la distribuzione di serie basate sul genere horror:\nA fianco di queste serie pubblicate nel formato standard di 32 pagine e con l'approvazione del \"Comics Code Authority\" la Marvel, sotto l'etichetta \"Curtis Magazines\" lancia tre nuove riviste in bianco e nero da 74/76 pagine e senza il marchio del \"Codice per l'Autorit\u00e0 sui Fumetti\":\nLa linea prende il nome \"Marvel Monster Group\" e non ha grande longevit\u00e0 ma il problema non risiede nella qualit\u00e0 del materiale ma piuttosto nel tipo di distribuzione. Diventa sempre pi\u00f9 evidente la difficolt\u00e0 di inserire materiale innovativo e diretto ad un pubblico adulto nel circuito di distribuzione delle edicole.\nNello stesso periodo la Marvel comincia a pubblicare anche fumetti di arti marziali. Infatti, dopo avere tentato invano nel 1972 di acquistare i diritti della serie televisiva \"Kung Fu\" per produrne una trasposizione a fumetti, la Marvel opta per i diritti del criminale pulp di Sax Rohmer Fu Manchu, che contrappone come nemesi ad un personaggio sviluppato appositamente per l'occasione: Shang-Chi, maestro di kung fu introdotto come figlio segreto del genio del male asiatico.\nDopo aver esordito su \"Special Marvel Edition\" n. 15 (dicembre 1973) ad opera di Steve Englehart (testi) e Jim Starlin (disegni), Shang-Chi diviene il protagonista della testata che, dopo due numeri, viene dunque ribattezzata \"The Hands of Shang-Chi: Master of Kung Fu\" raggiungendo, sull'onda del successo riscosso in quell'epoca dai film di arti marziali, un'enorme popolarit\u00e0 che la porta a concludersi dieci anni dopo con il numero 125 (giugno 1983). Il personaggio condivide anche, parallelamente, con Pugno d'acciaio, i Figli della Tigre, le Figlie del Drago e Tigre Bianca le pagine dei 33 numeri della serie antologica \"Deadly Hands of Kung Fu\".\nAnni ottanta.\nNel decennio degli anni ottanta, sotto l'egida di Jim Shooter, la Marvel entra in una nuova fase di rinnovamento artistico pubblicando opere rivoluzionarie e proponendo una versione crepuscolare e tormentata dei supereroi, consolidando alcuni popolari anti-eroi tra cui il Devil di Frank Miller, che aveva gi\u00e0 rivitalizzato il mito di Batman, il Punitore, l'ex-soldato (reduce del Vietnam) Frank Castle, la cui famiglia viene spietatamente uccisa dalla mafia, che diviene sui primi anni ottanta una presenza ricorrente proprio nel celebre ciclo di Devil scritto da Frank Miller, o l'Hulk di Peter David. Viene anche creata la Epic Comics una divisione \"creator owned\" in cui gli autori potevano sperimentare storie diverse dai soliti canoni dell'avventura supereroistica pi\u00f9 vicina ai canoni europei e i cui diritti rimanevano ai legittimi creatori. Inoltre, su licenza della Hasbro, vengono realizzate storie dedicate ai famosi mecha \"Transformers\" ed al gruppo militare G.I. Joe.\nAnni novanta.\nCon l'arrivo degli anni novanta la Marvel viene acquistata dal miliardario Ron Perelman e passa dalle 5 milioni di copie degli \"X-Men\" di Jim Lee alla chiusura di ben sedici testate in pochi mesi tra il 1993 e il 1994, sostituite sotto la criticata gestione di Tom DeFalco prima e di Bob Harras da collane di durata effimera come quella dedicata al supergruppo Force Works (nuova versione pi\u00f9 \"aggressiva\" dei Vendicatori della Costa Ovest), la linea futuristica Marvel 2099 e la linea \"Ultraverse\", che non riescono ad entrare in sintonia con i nuovi gusti del pubblico abituato ai manga e ai nuovi fumetti pubblicati dalla Image Comics.\nAnni duemila.\nNel nuovo secolo, dopo aver sfiorato il fallimento nel 1996, fa parte della \"Disney\" e continua a pubblicare albi a fumetti con i suoi eroi pi\u00f9 importanti, gestita dall\"'editor-in-chief\" Joe Quesada, ex-\"cartoonist\" indipendente, che ha anche varato diverse nuove iniziative editoriali come l'universo Ultimate, dove sono presentate delle versioni rinnovate degli eroi classici, o il Marvel Manga, dove gli eroi Marvel sono interpretati in chiave manga da artisti che hanno acquisito uno stile simile a quello giapponese; nonch\u00e9 pubblica fumetti appartenenti all'universo di Star Wars, de Il Pianeta delle Scimmie, e probabilmente in seguito all'acquisizione da parte di Topolino. Ha poi partecipato, come \"cartoonist\", al varo della linea editoriale Marvel Knights, nata per realizzare storie di supereroi senza i limiti imposti dal Comics Code Authority, che \u00e8 stato in seguito totalmente abbandonato su tutte le testate Marvel in favore di un sistema interno di valutazione degli albi, e quindi la linea MAX Comics, dove vengono convogliate tutte le iniziative pi\u00f9 violente della casa editrice di New York.\nAnni 2010.\nIl 31 agosto 2009, The Walt Disney Company ha annunciato un accordo per acquisire la capogruppo di Marvel Comics, Marvel Entertainment, per circa 4 miliardi di dollari, secondo il quale gli azionisti Marvel avrebbero ricevuto 30 dollari e 0,745 azioni Disney per ogni azione Marvel in loro possesso. A partire dal 2008, la Marvel e il suo principale concorrente di lunga data DC Comics condividevano oltre l'80% del mercato del fumetto americano. A partire da settembre 2010, la Marvel ha cambiato la sua societ\u00e0 di distribuzione nelle librerie dalla Diamond Book Distributors alla Hachette Distribution Services.\nNel marzo 2011, la Marvel ha rilanciato l'etichetta \"CrossGen\", di propriet\u00e0 della Disney Publishing Worldwide, e a maggio dello stesso anno, ha iniziato assieme alla Disney Publishing la pubblicazione congiunta della collana \"Disney / Pixar Presents\".\nMarvel ha interrotto la sua collana \"Marvel Adventures\" nel marzo 2012, sostituendola con una linea di due titoli collegati al ramo televisivo del Marvel Cinematic Universe. Sempre a marzo, la Marvel ha annunciato la sua iniziativa \"Marvel ReEvolution\" che avrebbe compreso Infinite Comics, una linea di fumetti digitali, Marvel AR, un software applicativo che offre un'esperienza di realt\u00e0 aumentata per i lettori e Marvel NOW!, un rilancio della maggior parte dei principali titoli della societ\u00e0 con diversi team creativi. Marvel NOW! ha visto anche il debutto di nuovi titoli di punta, tra cui \"Uncanny Avengers\" e \"All-New X-Men\".\nUn paio di progetti congiunti di fumetti sono stati annunciati da Marvel e altri componenti del conglomerato Disney a partire dal 2013. Ad aprile dello stesso anno, \u00e8 stato annunciato che la Marvel avrebbe pubblicato il 4 settembre, assieme alla ABC, una graphic novel basata sulla serie televisiva C'era una volta. La societ\u00e0 ha annunciato in ottobre 2013 che nel gennaio 2014 avrebbe pubblicato il suo primo titolo in collaborazione con la Disney \"Disney Regni\" con la prima miniserie di cinque numeri \"Cercatori di strano\". Il 3 gennaio 2014, Disney, tramite la Lucasfilm Ltd (proprietaria dei frachise di Star Wars e Indiana Jones), ha annunciato che, a partire dal 2015, i fumetti di Star Wars sarebbero stati ancora una volta pubblicati dalla Marvel.\nIl 4 gennaio 2011, Axel Alonso diviene il nuovo \"Editor-in-Chief\" della Marvel, prendendo il posto di Joe Quesada che mantiene comunque un ruolo fondamentale all'interno dell'organigramma aziendale. Difatti quest'ultimo diviene \"Chief Creative Officer\", cio\u00e8 responsabile creativo della casa editrice. I primi albi supervisionati da Axel Alonso come \"Editor-in-Chief\" portano la data di copertina aprile 2011 e sono distribuiti tra il 2 e il 23 febbraio 2011. Si tratta di un mese cruciale per la Marvel in quanto prende il via l'evento che porter\u00e0 alla morte dell'Uomo Ragno della linea \"Ultimate Comics\". Questo porter\u00e0 poi ad una ristrutturazione e rilancio dell'intera etichetta \"Ultimate\". Questo mese vede anche l'uscita dell'ultimo numero della pi\u00f9 longeva serie Marvel e cio\u00e8 \"Fantastic Four\" che chiude con il n. 588 e l'inizio del crossover tra serie con protagonisti dei mutanti denominato \"Age of X\". Vengono realizzati anche il tentativo di rilancio di Silver Surfer e Dottor Strange con due miniserie che fanno da preludio ad una prossima rinascita dei Difensori.\nArchitetti Marvel.\nAxel Alonso decide di affidare le sorti narrative dell'Universo Marvel a degli autori che sia lui che Quesada reputano all'altezza di ringiovanire e rivitalizzare il parco testate della Marvel. Si tratta di cinque scrittori che vengono denominati \"Marvel Architects\" (ovvero \"architetti Marvel\") e sono: Brian Michael Bendis a cui sono affidate le sorti dei Vendicatori e lo Spider-Man versione \"Ultimate\", Matt Fraction che prende le redini di Thor, Iron Man e dell'ambizioso marvel-evento \"Fear Itself\", Ed Brubaker che si trova a gestire \"Capitan America\" in prossimit\u00e0 del lungometraggio a lui dedicato, Jonathan Hickman a cui tocca riportare in auge i Fantastici Quattro e Jason Aaron ai testi di \"Wolverine\" e del rilancio di Hulk con una nuova serie disegnata da Marc Silvestri.\nEtichette (\"Imprints\").\nPer meglio differenziare ed evidenziare le proposte editoriali la \"Marvel\" propone sin dai primi anni settanta degli \"Imprints\" (o \"Etichette\" editoriali) che raccolgono dei gruppi di serie, miniserie e/o pubblicazioni varie che si distinguono per tematiche, target di pubblico e politiche editoriali (tra le quali gestione degli autori, marketing e diritti dei personaggi pubblicati). Nel corso degli anni ne sono nate diverse e altrettante hanno visto la chiusura. Attualmente quelle operanti e attive nelle iniziative editoriali sono:\nI grandi crossover.\nSuccede spesso che i molti eroi di un universo narrativo unitario come quello Marvel si incontrino, per richiesta dei lettori o per esigenze degli sceneggiatori. Nascono cos\u00ec le storie corali dette \"crossover\", storie di pi\u00f9 numeri, articolate in testate differenti, caratterizzate da incontri e scontri inusuali.\nTra i \"crossover\" pi\u00f9 importanti della Marvel si ricordano:\nEsistono anche incontri significativi con altri universi narrativi, che presentano il confronto con eroi della Top Cow, studio grafico fondato da Marc Silvestri e affiliato alla Image Comics, e sfide e confronti con gli eroi della rivale di sempre, la DC Comics tra cui la miniserie \"Vendicatori/JLA\" realizzata da Kurt Busiek e George P\u00e9rez, e che hanno visto il loro culmine nella miniserie di 4 numeri \"Marvel contro DC\".\nIl 3 novembre 2014 Disney e Marvel, sui loro account Twitter, hanno annunciato che l'universo Marvel e l'Attacco dei Giganti saranno oggetti di un crossover, la storia si intitola \"Attack On Avengers\" ed \u00e8 stata illustrata da Gerardo Sandoval (grafico e disegnatore della Marvel) e Hajime Isayama (creatore de \"l'Attacco dei Giganti\"); \u00e8 stato pubblicato il 15 novembre in Giappone dalla Marvel Japan, Disney Japan e da Brutus.\nEditor-in-Chief.\nLa Marvel ha sempre avuto una figura di riferimento nel cosiddetto \"Editor-in-Chief\", un direttore editoriale con funzioni di supervisione su tutte le pubblicazioni.\nNel corso degli anni si sono avvicendati diverse persone, quasi tutti autori, in questo ruolo:\nEdizioni in lingua italiana.\nNegli anni settanta e nella prima met\u00e0 degli anni ottanta fu quasi esclusivamente l'Editoriale Corno a tradurre i fumetti Marvel in italiano. Con la sua chiusura, e dopo la spartizione dei diritti fra vari editori nella seconda met\u00e0 degli anni ottanta e nei primi anni novanta, dal 1994 le edizioni italiane della Marvel sono curate da un unico editore, la Panini Comics, che gestisce tutti i suoi marchi e sottomarchi e linee editoriali tramite l'etichetta Marvel Italia, che ogni mese pubblica una decina di testate, tra albi regolari e speciali.\nAltri media.\nLe storie e i personaggi dei fumetti Marvel Comics sono stati adattati e trasposti per altri media, come cinema, televisione e videogiochi."}
{"id": "17503", "revid": "9", "url": "https://it.wikipedia.org/wiki?curid=17503", "title": "Seneca", "text": ""}
{"id": "17504", "revid": "1318658", "url": "https://it.wikipedia.org/wiki?curid=17504", "title": "Saffo", "text": "Saffo era originaria di Eresos, citt\u00e0 dell'isola di Lesbo nell'Egeo; le notizie riguardanti la sua vita sono state tramandate dal Marmor Parium, dal lessico \"Suda\", dall'antologista Stobeo, e da vari riferimenti di autori latini (come Cicerone e Ovidio), oltre che dalle testimonianze dei grammatici. Ci\u00f2 che sappiamo di Saffo \u00e8 stato dedotto dalle liriche e frammenti a lei attribuiti, o riportato da storici dell'antichit\u00e0 le cui fonti erano di dubbia attendibilit\u00e0, seppure essi avessero accesso a un numero molto maggiore di versi della poetessa.\nNacque in una famiglia aristocratica che fu coinvolta nelle lotte politiche tra i vari tiranni che allora si contendevano il dominio di Lesbo (tra cui Melancro, Mirsilo e Pittaco); per una decina di anni Saffo segu\u00ec la propria famiglia in esilio in Sicilia, probabilmente a Siracusa o ad Akragas. Successivamente ritorn\u00f2 a Ereso, dove fu direttrice e insegnante di un tiaso, sorta di collegio in cui veniva curata l'educazione di gruppi di giovani fanciulle di famiglia nobile, incentrata sui valori che la societ\u00e0 aristocratica di allora richiedeva a una donna: l'amore, la delicatezza, la grazia, la capacit\u00e0 di sedurre, il canto, l'eleganza raffinata dell'atteggiamento. \nEbbe tre fratelli, Larico, coppiere nel pritaneo di Mitilene, Erigio, di cui si conosce solo il nome, e Carasso, un mercante, che, secondo quanto emerge dalle poesie di Saffo, durante una missione in Egitto, si sarebbe innamorato di un'etera, Dorica, rovinando economicamente la propria famiglia. Nella \"Preghiera per Carasso\" Saffo prega affinch\u00e9 sia garantito un ritorno sicuro al fratello per poter essere riammesso in famiglia e lancia una maledizione alla giovane donna.\nLa \"Suda\" dice che Saffo spos\u00f2 un certo Cercila di Andros, nota probabilmente falsa e tratta dai commediografi; dal marito ebbe comunque una figlia di nome Cleide a cui dedic\u00f2 alcuni teneri versi. Alcuni frammenti, inoltre, proverebbero che la poetessa raggiunse un'et\u00e0 avanzata, ma il dato non giunge a sicurezza, poich\u00e9 era usanza comune tra i poeti lirici di utilizzare la prima persona in modo convenzionale.\nLa fortuna dell'arte di Saffo e la nascita delle leggende sulla sua vita e sulla sua morte.\nGli antichi furono concordi nell'ammirare la sua maestria: Solone, suo contemporaneo, dopo aver ascoltato in vecchiaia un carme della poetessa, disse che a quel punto desiderava due sole cose, ossia impararlo a memoria e morire.\nIn et\u00e0 imperiale, Strabone la defin\u00ec \"una creatura meravigliosa\", e una lode simile si trova anche in un epigramma attribuito a Platone: \nGi\u00e0 nell'antichit\u00e0 Saffo, a causa della bellezza dei suoi componimenti poetici e della conseguente notoriet\u00e0 acquisita presso gli ambienti letterari dell'epoca, fu oggetto di vere e proprie leggende, poi riprese e amplificate nei secoli a venire, specie nel momento in cui, a partire dal XIX secolo, la sua poesia divenne paradigma dell'amore omosessuale femminile, dando origine al termine \"saffico\".\nFu il poeta Anacreonte, vissuto una generazione dopo Saffo (met\u00e0 del VI secolo a.C.), ad accreditare la tesi che la poetessa nutrisse per le fanciulle che nel tiaso educava alla musica, alla danza e alla poesia un amore omosessuale: secondo la tradizione, fra l'insegnante e le fanciulle nascevano rapporti di grande familiarit\u00e0, talora anche sessuale. Probabilmente il fatto va inquadrato secondo il costume dell'epoca, come forma prodromica di un amore eterosessuale, cio\u00e8 una fase di \"iniziazione\" per la futura vita matrimoniale.\n\u00c8 bene ricordare come la riunione del tiaso fosse in primo luogo legata al culto in onore della dea dell'amore, Afrodite; le relazioni amorose tra le fanciulle e con la maestra sono dunque da inserire in un quadro paideutico pi\u00f9 ampio ed analogo a quello della pederastia maschile. L'attuale significato della parola \"lesbica\" ha, pertanto, assunto un'accezione nettamente differente rispetto alla concezione di \"sessualit\u00e0 di Saffo\" e del suo circolo.\nTale pratica non era affatto immorale nel contesto storico e sociale in cui Saffo viveva: infatti, per gli antichi Greci l'erotismo - che si teneva strettamente lontano dalla pedofilia tutelando i bambini d'ambo i sessi che non avessero compiuto una certa et\u00e0 da figure estranee - si faceva canale di trasmissione di formazione culturale e morale nel contesto di un gruppo ristretto, dedicato all'istruzione e alla educazione delle giovani, qual era il tiaso femminile, pur preparando le giovani donne a vivere in una societ\u00e0 che prevedeva una stretta separazione dei sessi e una visione della donna quasi unicamente come fattrice di figli e signora del governo domestico.\nLa poetica di Saffo s'incentra sulla passione e sull'amore per vari personaggi e per tutti i generi. Le voci narranti di molte delle sue poesie parlano di infatuazioni e di amore (a volte ricambiato, a volte no) per vari personaggi femminili, ma le descrizioni di atti fisici tra donne sono poche e oggetto di dibattito.\nDedic\u00f2 a una delle sue allieve la poesia \"A me pare uguale agli dei\".\nSaffo compose degli epitalami, struggenti canti d'amore per le sue allieve destinate a nozze e questo ha lasciato supporre un innamoramento anche con componenti sessuali. In realt\u00e0 \u00e8 presumibile che Saffo, comunque affezionata alle sue allieve, li abbia scritti poich\u00e9 le vedeva destinate ad un triste destino: lasciavano infatti l'isola dove si trovavano, dove erano accudite e felici, per andare nella casa dei loro mariti, da cui non sarebbero uscite quasi mai; l\u00ec sarebbero state in pratica rinchiuse a vita, come voleva la tradizione greca.\nUn'altra leggenda riguarda la presunta passione amorosa del poeta lirico conterraneo Alceo per Saffo. Alceo le avrebbe dedicato i seguenti versi: \u00abCrine di viola, eletta, dolceridente Saffo\u00bb (Fr. 384 Lobel-Page) riportati nel secolo II da Efestione nel suo \"Manuale\" di metrica (14, 4). Da tali versi, per autoschediasmo, sarebbe stata desunta l'esistenza di un amore tra i due poeti. Tuttavia, anche alcuni poeti antichi smentirono questa ipotesi, ritenendo che i versi in questione fossero da interpretare come un'idealizzazione non autobiografica. In epoca contemporanea, il filologo classico Luciano Canfora ha osservato che i suddetti versi potrebbero essere riferiti non a Saffo, ma ad un'altra donna.\nDa riconoscere \u00e8, per\u00f2, che Alceo conobbe effettivamente la poetessa, prima che questa fosse costretta a fuggire al seguito della famiglia a causa delle guerre dei tiranni.\nSe effettivamente i versi di Alceo si riferissero a Saffo, descritta come una donna bella e piena di grazia, dal fascino raffinato, dolce e sublime, verrebbe sfatata l'altra leggenda legata alla poetessa di Lesbo, quella della sua non avvenenza fisica, che l'avrebbe portarta a togliersi la vita a causa del suo amore, non corrisposto, nei confronti del giovane Faone. Anche il pittore olandese-britannico Sir Lawrence Alma-Tadema mostra di non aderire alla leggenda sulla bruttezza di Saffo: infatti nel suo dipinto \"Saffo e Alceo\" (\"Sappho and Alcaeus\"), realizzato nel 1881, la poetessa \u00e8 ritratta con fattezze tutt'altro che sgradevoli.\nOpere.\nGli studiosi della biblioteca di Alessandria suddivisero l'opera della poetessa in otto o forse nove libri, organizzati secondo criteri metrici: il primo libro, ad esempio, comprendeva i carmi composti in strofe saffiche, ed era composto da circa 1320 versi.\nDi questa produzione ci rimangono oggi pochi frammenti: l'unico componimento conservatoci integro dalla tradizione \u00e8 il cosiddetto \"Inno ad Afrodite\" (fr. 1 V.), con cui si apriva il primo libro dell'edizione alessandrina della poetessa. In questo testo, composto secondo i criteri dell'inno cletico, Saffo si rivolge alla dea Afrodite chiedendole di esserle alleata riguardo a un amore non corrisposto.\nTra gli altri componimenti che ci sono noti in maniera frammentaria si pu\u00f2 ricordare almeno il fr. 31 V., \"Phainetai moi kenos isos theoisin\", cui si fa spesso riferimento come \"Ode della gelosia\". Il contenuto di questo carme, in realt\u00e0, ci sfugge in larga parte, dato che non ne conosciamo la conclusione; nella parte conservata, Saffo descrive le reazioni dell'io lirico al colloquio tra una delle ragazze del tiaso e un uomo, presumibilmente il promesso sposo di costei. La vista della ragazza suscita in chi dice 'io' una serie di sintomi (sudore, tremito, pallore) che sembrano adombrare un vero e proprio attacco di panico. Questo componimento fu imitato da Catullo nel suo carme 51 (\"Ille mi par esse deo videtur\").\nIl mondo poetico e concettuale di Saffo.\nSi possono sostanzialmente distinguere due tipi di liriche, quella corale, caratterizzata da un rapporto professionale tra il poeta e un committente, normalmente celebrativa, e quella intimista, in cui il poeta esprime uno stato d'animo che riflette \nI canti corali, composti prevalentemente per rispondere a esigenze di ufficialit\u00e0 pubblica, possono assumere anche il carattere di epitalami, il cui tema \u00e8 la cerimonia nuziale con un racconto in prima persona impostato in forma dialogante: sono presenti, inoltre, immagini semplici ed evocative, che oscillano tra ilari e malinconiche, come nella celebre similitudine \"La dolce mela\".\nLa lirica di Saffo, con quella di Alceo e di Anacreonte, rientra nella \"melica monodica\" (ossia canto a solo), dove la poetessa esprime le proprie emozioni a divinit\u00e0 o ad altri esseri umani. In effetti, Saffo offre un'immagine semplice ma appassionata dei sentimenti dell'io lirico, dove l'amore ha un ruolo da protagonista con tutta una serie di riflessioni psicologiche e in cui il ricordo e l'analisi delle emozioni passate ne suscita nuove altrettanto forti. Molto forti e precisamente enumerate sono le ripercussioni psicologiche del sentimento amoroso, con l'io soggettivo in primo piano: \nSaffo scrisse in dialetto eolico di Lesbo, caratterizzato dalla psilosi e dalla baritonesi: la psilosi consiste nell'assenza dell'aspirazione iniziale di parola; la baritonesi evitava che ogni parola del dialetto avesse l'accento sull'ultima sillaba. La sua poesia, nitida ed elegante, si espresse in diverse forme metriche tutte tipiche della lirica monodica, fra cui un nuovo modello di strofe, dette \"saffiche\", composte di quattro versi ciascuna (tre endecasillabi saffici e un adonio finale). Tale forma metrica fu ripresa da molti poeti, fino alla \"metrica barbara\" di Carducci. Una curiosit\u00e0 consiste nel fatto che la strofa non \u00e8 chiamata saffica perch\u00e9 fu la poetessa di Lesbo ad inventarla; la nascita \u00e8 da attribuire ad Alceo ma la denominazione deriva dal fatto che fu la poetessa ad utilizzarla maggiormente, ispirando anche Catullo nel carme 51 (\"Ille mi par esse deo videtur\", ispirato al fr. 31 V).\nCaratteristica di Saffo \u00e8 anche il frequente e non meno importante uso dei distici elegiaci, un tipo di versi molto comune allora, formati da un esametro ed un pentametro.\nI distici elegiaci erano frequenti nella lirica non solo amorosa, brevi ma allo stesso tempo essenziali e forti; ne abbiamo alcuni esempi palesi non solo nella poetessa greca, ma anche nel suo successore latino Catullo.\nSaffo nella cultura di massa.\nNel corso dei secoli scrittori e uomini di cultura, cui sfuggiva - come peraltro in gran parte oggi - la diversa natura dell'amore omosessuale nella cultura greca antica rispetto alle epoche successive, con il fine di non \"snaturare\" la grandezza poetica di Saffo con ipotesi scandalose ai loro occhi, intesero piuttosto che tale amore fosse solo affetto puro esasperato fino all'iperbole per fini poetici.\nAlla luce di un'evoluzione delle conoscenze in proposito, si indicano tali amori omosessuali vissuti nel contesto formativo come normale percorso educativo che le adolescenti intraprendevano quando facevano parte del tiaso (ricordiamo i nomi di alcune allieve di Saffo: Archianassa, Arignota, Attis, Dica, Eirana, Girinno, Megara, Tenesippa e Mica). Il tiaso di Lesbo aveva come \"maestra\" proprio Saffo e alla luce di una formazione culturale completa (artistica, musicale e sociale) in Grecia era contemplata di norma anche l'iniziazione all'amore e al rapporto sessuale mediante il rapporto omosessuale.\nIl ruolo di Saffo in proposito, evinto (con possibile autoschediasmo) dalle sue liriche, frainteso ed estrapolato dal contesto storico-culturale, ha dato origine ai termini \"lesbico\" e \"saffico\", che designano oggi l'omosessualit\u00e0 femminile.\nAltro dato leggendario, ripreso dagli antichi commediografi, \u00e8 che si sia gettata da una rupe sull'isola di Lefkada, vicino alla spiaggia di Porto Katsiki, per l'amore non corrisposto verso il giovane battelliere Faone, che in realt\u00e0 \u00e8 un personaggio mitologico.\nTale versione \u00e8 stata ripresa anche da Ovidio, nelle Eroidi, e da Giacomo Leopardi nell\"'Ultimo canto di Saffo\".\nNella letteratura, una versione romanzata della vita di Saffo \u00e8 stata narrata nel 1782 da Alessandro Verri in \"Le avventure di Saffo, poetessa di Mitilene\".\nA livello musicale, questa leggenda ha avuto grande risonanza: ad esempio, il compositore bavarese Johann Simon Mayr scrisse, su libretto di Simeone Antonio Sografi, un'opera seria dal titolo \"Saffo, ossia i riti d'Apollo Leucadio\", rappresentata al Teatro \"La Fenice\" di Venezia nel 1794 con il famoso cantante lirico castrato (sopranista) Girolamo Crescentini. In et\u00e0 contemporanea, il cantautore Roberto Vecchioni ha scritto e cantato \"Il cielo capovolto (Ultimo canto di Saffo)\", brano contenuto nell'album \"Il cielo capovolto\" del 1995, mentre Angelo Branduardi ha scritto il pezzo \"La raccolta\", inserito nell'album \"Cogli la prima mela\" del 1979 e ispirato da un componimento della poetessa, il Fr. 105a, conosciuto in italiano - tra l'altro - come \"La dolce mela\".\nIl Maestro Vieri Tosatti (1920-1999) ha invece scritto nel 1942 le \"Canzoni nuziali,\" per coro solo a tre voci femminili e tre voci maschili, basate su poesie e frammenti di Saffo (durata: 4 minuti). Unica esecuzione nota: Cantori di Assisi, 1979.\nSotto il profilo teatrale, la poetessa ha ispirato i \"Frammenti n.2-4-80 da Saffo\" (1968) di Giuseppe Sinopoli.\nIl pittore francese Antoine-Jean Gros nel 1801 ha realizzato un dipinto a olio su tela (122x100 cm.), dal titolo \"Saffo a Leucade\", anche noto come \"La morte di Saffo\", conservato nel Museo \"Baron G\u00e9rard\" di Bayeux in Francia. In esso la figura di Saffo \u00e8 ritratta ai margini di una scogliera, in un paesaggio notturno rischiarato da raggi di luna, nell'atto di gettarsi nel mare sottostante, in un'atmosfera che anticipa i canoni del Romanticismo.\nIl pittore olandese-britannico Sir Lawrence Alma-Tadema, nato Lourens Alma Tadema (Dronrijp, 8 gennaio 1836 \u2013 Wiesbaden, 25 giugno 1912), ha realizzato nel 1881 il dipinto \"Saffo e Alceo\" (\"Sappho And Alcaeus\"), olio su tela (66x122 cm.), oggi conservato al \"Walters Art Museum\", gi\u00e0 \"Walters Art Gallery\", il principale museo di arti visive di Baltimora (Maryland), negli Stati Uniti.\nAlla poetessa greca, inoltre, \u00e8 stato dedicato un asteroide, battezzato 80 Sappho."}
{"id": "17511", "revid": "8911", "url": "https://it.wikipedia.org/wiki?curid=17511", "title": "Lucrezio", "text": ""}
{"id": "17512", "revid": "1318658", "url": "https://it.wikipedia.org/wiki?curid=17512", "title": "Convenzione di Ramsar", "text": "La Convenzione di Ramsar, ufficialmente Convenzione sulle zone umide di importanza internazionale (in inglese: \"Convention on Wetlands of International Importance\"; in francese: \"Convention sur les zones humides d'importance internationale\"; in spagnolo: \"Convenci\u00f3n sobre los Humedales de Importancia Internacional\") \u00e8 un atto firmato a Ramsar, in Iran, il 2 febbraio 1971 da un gruppo di Governi, istituzioni scientifiche e organizzazioni internazionali partecipanti alla \"Conferenza internazionale sulle zone umide e gli uccelli acquatici\", promossa dall'Ufficio Internazionale per le Ricerche sulle Zone Umide e sugli Uccelli Acquatici (IWRB - \"International Wetlands and Waterfowl Research Bureau\"), con la collaborazione dell'Unione Internazionale per la Conservazione della Natura (IUCN - \"International Union for the Nature Conservation\") e del Consiglio Internazionale per la protezione degli uccelli (ICBP - \"International Council for bird Preservation\").\nStoria e obiettivi.\nLa Convenzione di Ramsar \u00e8 il primo vero trattato intergovernativo con scopo globale, nella sua accezione pi\u00f9 moderna, riguardante la conservazione e la gestione degli ecosistemi naturali. Se la confrontiamo con le pi\u00f9 moderne convenzioni (vedi ad esempio la Convenzione sulla Diversit\u00e0 Biologica) le indicazioni di Ramsar sono molto precise ma spesso di limitato impatto in quanto si riferiscono a siti specifici.\nLa Convenzione nasce in un periodo storico in cui lo scambio di informazioni e delle conoscenze non era semplice ed incentivato come ora. Fare parte della Convenzione voleva dire entrare ufficialmente in un dibattito internazionale dove potere imparare dagli altri oltre che influenzare le politiche ambientali, per lo meno quelle riguardanti le zone umide, proprie e degli altri paesi.\nCon le sue decisioni, linee guida e dibattiti, la Convenzione nasce anche per rispondere all'esigenza di invertire il processo di trasformazione e distruzione delle \"zone umide\" quali ambienti primari per la vita degli uccelli acquatici, che devono percorrere particolari rotte migratorie attraverso diversi Stati e Continenti per raggiungere ad ogni stagione i differenti siti di nidificazione, sosta e svernamento.\nLo stesso nome del trattato riflette questa enfasi originale sulla conservazione degli uccelli acquatici; anche se l'accezione di \"uso saggio\", iniziava gi\u00e0 in qualche modo il dibattito sullo sviluppo sostenibile.\nCon il passare del tempo, e con l'aumentare dei trattati internazionali per la conservazione della natura, la Convenzione ha cercato di allargare i suoi obiettivi su tutti gli aspetti riguardanti la conservazione e l'uso sostenibile delle zone umide. Secondo molti, per\u00f2, la Convenzione non \u00e8 mai riuscita ad acquisire la forza e le capacit\u00e0 necessarie per coordinare il difficilissimo dibattito internazionale riguardante alcuni aspetti della gestione dell'acqua, per i quali altri movimenti internazionali si sono iniziati.\nNel 1997 viene istituita la giornata mondiale delle zone umide per aumentare la consapevolezza sul valore delle zone umide per l'umanit\u00e0 e il pianeta.\nDall'ultimo aggiornamento, presente sul sito ufficiale, risulta che hanno aderito alla Convenzione 171 paesi e che il relativo elenco comprende 2.412 siti per una superficie totale di 254.467.869 ettari. L'Italia \u00e8 presente con 56 siti individuati e una superficie totale di 73.308 ettari.\nOrgani.\nGli organi della Convenzione sono:\nDefinizioni.\nZone umide.\nDefinizione di \"zone umide\" (testo integrale)\nDichiarazione.\nDichiarazione introduttiva della Convenzione (testo integrale)\nI provvedimenti della Convenzione.\nLa Convenzione di Ramsar, ad oggi sottoscritta da pi\u00f9 di centocinquanta Paesi e con quasi 2000 \"zone umide\" individuate nel mondo, rappresenta ancora l'unico trattato internazionale moderno per la tutela delle \"zone umide\", sostenendo i principi dello sviluppo sostenibile, con il termine \"uso saggio\" (inglese \"wise use\"), e della conservazione delle biodiversit\u00e0.\nLa nomina di siti di importanza internazionale secondo la Convenzione rappresenta un'opportunit\u00e0 per un paese di far conoscere le proprie zone umide e le proprie politiche di gestione a livello internazionale, molti paesi in via di sviluppo sono inoltre riusciti ad attirare investimenti per la conservazione e lo sviluppo di zone Ramsar da parte di agenzie di cooperazione internazionale.\nLe Parti della Convenzione sono chiamati a 4 principali impegni:\nCon il passare del tempo, la Conferenza delle Parti ha prodotto delle linee guida per ognuno dei punti qui sopra indicate che sono state pubblicate nella serie dei Manuali Ramsar.\nLa Conferenza delle Parti e il Segretariato di Ramsar sono molto attivi, la Convenzione di Ramsar \u00e8 una convenzione molto importante in quanto ha un contatto diretto con il campo.\nIl focus della convenzione \u00e8 quello di proteggere aree e molto del lavoro scientifico, amministrativo e politico della commissione viene fatto in supporto di chi materialmente gestisce i siti Ramsar. Esiste un contatto diretto tra la convenzione e il campo, un contatto che \u00e8 spesso assente in altre convenzioni.\nApplicazione in Italia.\nLa Convenzione di Ramsar \u00e8 stata ratificata e resa esecutiva dall'Italia col DPR n. 448 del 13 marzo 1976 e con il successivo DPR n. 184 dell'11 febbraio 1987. Gli strumenti attuativi prevedono, in aggiunta alla partecipazione alle attivit\u00e0 comuni internazionali della Convenzione, una serie di impegni nazionali, quali:\nL'Italia, che \u00e8 membro del \"Comitato MEDWET\", ha inoltre collaborato alla redazione ed al finanziamento del \"1\u00ba programma triennale di azione MEDWET\", con il cofinanziamento dell'U.E., conclusosi con la Conferenza di Venezia del giugno 1996.\nI siti Ramsar sono Beni Paesaggistici e pertanto aree tutelate per legge: art.142 lett. i, L.42/2004 e ss.mm.ii.\nPartecipanti.\nElenco delle parti contraenti.\nAlbania, Algeria, Argentina, Armenia, Australia, Austria, Azerbaigian, Bahamas, Bahrein, Bangladesh, Bielorussia, Belgio, Belize, Benin, Bolivia, Bosnia ed Erzegovina, Botswana, Brasile, Bulgaria, Burkina Faso, Burundi, Cambogia, Canada, Ciad, Cile, Cina, Colombia, Comore, Repubblica del Congo, Costa Rica, Costa d'Avorio, Corea del Sud, Croazia, Cuba, Cipro, Repubblica Ceca, Repubblica Democratica del Congo, Danimarca, Repubblica Dominicana, Ecuador, Egitto, El Salvador, Estonia, Filippine, Finlandia, Francia, Gabon, Gambia, Georgia, Germania, Ghana, Giamaica, Giappone, Gibuti, Giordania, Grecia, Guatemala, Guinea, Guinea Equatoriale, Guinea-Bissau, Honduras, India, Indonesia, Iran, Irlanda, Islanda, Israele, Italia, Kenya, Kirghizistan, Lettonia, Libano, Liberia, Libia, Liechtenstein, Lituania, Lussemburgo, Macedonia del Nord, Madagascar, Malawi, Malaysia, Mali, Malta, Marocco, Mauritania, Mauritius, Messico, Moldavia, Principato di Monaco, Mongolia, Namibia, Nepal, Nuova Zelanda, Nicaragua, Niger, Nigeria, Norvegia, Paesi Bassi, Pakistan, Palau, Panama, Papua Nuova Guinea, Paraguay, Per\u00f9, Polonia, Portogallo, Regno Unito, Romania, Russia, Saint Lucia, Senegal, Serbia e Montenegro, Sierra Leone, Slovacchia, Slovenia, Sudafrica, Spagna, Sri Lanka, Suriname, Svezia, Svizzera, Siria, Stati Uniti d'America, Tagikistan, Tanzania, Thailandia, Togo, Trinidad e Tobago, Tunisia, Turchia, Uganda, Ucraina, Ungheria, Uruguay, Uzbekistan, Venezuela, Vietnam, Zambia, Unione Sovietica.\nLe ultime parti contraenti:\nAntigua e Barbuda (2-10-2005), Capo Verde (18-11-2005), Repubblica Centrafricana (5-4-2006), Iraq (17-2-2008), Kazakistan (15-1-2007), Lesotho (1-11-2004), Isole Marshall (13-11-2004), Montenegro (3-6-2006), Mozambico (3-12-2004), Birmania (17-3-2005), Ruanda (1-4-2006), Samoa (6-2-2005), Seychelles (22-3-2005), Sudan (7-5-2005), Emirati Arabi Uniti (29-12-2007), Yemen (8-2-2008), Turkmenistan (03-07-2009), Laos (28-09-2010)..\nOrganizzazioni Internazionali.\nLe Organizzazioni internazionali che parteciparono alla Convenzione sono:"}
{"id": "17515", "revid": "34971", "url": "https://it.wikipedia.org/wiki?curid=17515", "title": "CFML", "text": "Il CFML (ColdFusion Markup Language), \u00e8 il linguaggio di markup disegnato nel 1995 da J.J Allaire specificatamente per scrivere applicazioni per il Web e le intranet.\nIl CFML \u00e8 supportato attualmente da Adobe ColdFusion, Railo ma anche da molti altri Java EE application server."}
{"id": "17516", "revid": "125695584", "url": "https://it.wikipedia.org/wiki?curid=17516", "title": "Football a 8", "text": "Il football a 8, denominato anche indoor football oppure arena football poich\u00e9 praticato su campi al coperto, \u00e8 una disciplina sportiva affine al football americano. Si differenzia per il ridotto numero di giocatori in campo e per le ridotte dimensioni del terreno di gioco.\nStoria.\nIl football a 8 ha avuto una genesi scolastica. Nel 1934 Stephen Epler, allenatore della scuola superiore di Chester, in Nebraska onde evitare la notevole spesa per l'equipaggiamento, ide\u00f2 il football a 6 praticato da 6 atleti per squadra su campo lungo 120 yards comprese le zone di meta e largo 40 yards. Nel 1950, ancora nelle scuole superiori, inizi\u00f2 la pratica del football a 9, a 8, a 5 su campi pi\u00f9 corti del football a 11.\nNel 1987 Jim Foster organizz\u00f2 la Arena Football League ossia la prima lega professionale di \"football a 8\"; questo gioco \u00e8 diventato popolare in U.S.A. quindi esistono diverse leghe professionali nelle quali iniziano la carriera atleti che poi sono ingaggiati dalle squadre della NFL e CFL.\nRegolamento.\nIl regolamento \u00e8 mutuato dal football americano (da cui il football a 8 deriva) con alcune variazioni.\nCampo da gioco.\nIl football a 8 \u00e8 giocato su campo lungo circa 70 iarde comprese le zone di meta e largo circa 30 iarde.\nTempo.\nLa partita dura 32' cronometrati divisi in quarti da 8': quindi 2 tempi da 16' con intervallo di circa 15'; tra la prima e seconda frazione di partita cos\u00ec come tra la terza e quarta, c'\u00e8 una sospensione, durante la quale le squadre invertono i loro posti in campo e il pallone \u00e8 messo nella posizione dell'azione di gioco precedente.\nRoster.\nI giocatori a disposizione sono almeno 12 per squadra.\nRuoli.\n4 giocatori sono in linea d'attacco e 3 in linea di difesa.\nSegnature.\nSono le stesse del football americano, ma il drop kick (calcio alla mano) vale 4 punti su azione, e 2 punti su conversione del touchdown. Inoltre, \u00e8 possibile ritornare l'extra point bloccato oppure il fumble nella conversione da 2 punti, e guadagnare 2 punti.\nAltre specialit\u00e0.\nIn Italia esistono campionati di football a 11, a 9, a 8, a 5 con regolamenti simili agli originali statunitensi. Il pi\u00f9 importante \u00e8 la Terza Divisione della FIDAF, che si disputa a 9 giocatori. Il football a 5 \u00e8 regolarmente praticato a livello giovanile: under 12, 14 e 16 anni.\nAltri tipi di football ma senza placcaggi sono touch football e flag football."}
{"id": "17519", "revid": "9", "url": "https://it.wikipedia.org/wiki?curid=17519", "title": "Zyklon-B", "text": ""}
{"id": "17528", "revid": "729019", "url": "https://it.wikipedia.org/wiki?curid=17528", "title": "Football canadese", "text": "Il football canadese \u00e8 un gioco simile al football americano che viene giocato da 12 atleti per squadra su campo lungo 110 iarde oltre le zone di meta e largo 65. Quando una squadra \u00e8 in fase d'attacco pu\u00f2 effettuare tre tentativi per avanzare di 10 yards. La lega professionale di football canadese \u00e8 attiva dal 1956 ma le squadre sono molto pi\u00f9 vecchie (come, per esempio, gli Argonauts di Toronto, che sono stati fondati nel 1873).\nIl football canadese professionistico.\nLa CFL (Lega Canadese di Football) \u00e8 la lega professionistica del football canadese. Si gioca ogni anno tra luglio (solitamente la gara inaugurale si tiene il giorno della Festa del Canada, il 1\u00ba luglio) e novembre. I nove team canadesi partecipanti sono divisi in due gironi (\"East\" e \"West\"). La vincente del torneo conquista la Coppa Grey, il prestigioso trofeo ideato dal generale canadese il conte Grey nel 1909.\nFranchigie della CFL.\nWest Division\nEast Division\n\"Dati aggiornati al 2011\"\nFranchigie non pi\u00f9 attive.\n\"Dati aggiornati al 2011\""}
{"id": "17533", "revid": "458502", "url": "https://it.wikipedia.org/wiki?curid=17533", "title": "Zone umide italiane della lista di Ramsar", "text": "Le zone umide di importanza internazionale italiane ricomprendono \u00able paludi e gli acquitrini, le torbe oppure i bacini, naturali o artificiali, permanenti o temporanei, con acqua stagnante o corrente, dolce, salmastra, o salata, ivi comprese le distese di acqua marina la cui profondit\u00e0, durante la bassa marea, non supera i sei metri\u00bb e sono tutelate ai sensi convenzione di Ramsar, sostenendo i principi dello sviluppo sostenibile e della conservazione delle biodiversit\u00e0.\nIl codice dei beni culturali e del paesaggio del 2004 li considera beni paesaggistici all'art.142 (ex legge Galasso).\nIl relativo elenco, che comprende 56 zone per un totale di 73.308 ettari, \u00e8 stato stilato dal Ministero dell'ambiente per il Segretariato della Convenzione Ramsar per le zone umide. \nIl 21 ottobre 2013 il Ministero dell'ambiente ha emanato sette decreti relativi alla dichiarazione di importanza internazionale di altrettante sette nuove zone umide, di cui quattro sono stati nel frattempo riconosciuti dal Ramsar."}
{"id": "17536", "revid": "2192375", "url": "https://it.wikipedia.org/wiki?curid=17536", "title": "Lago di Barrea", "text": "Il lago di Barrea \u00e8 un lago artificiale situato in provincia dell'Aquila, nella zona dell'Alto Sangro; ricavato nel 1951 dallo sbarramento del fiume Sangro presso la forra di Barrea, tra i Monti Marsicani (a sud del Monte Marsicano, a ovest del massiccio del Monte Greco e ad est dei Monti della Meta), su di esso si affacciano anche i comuni di Civitella Alfedena e Villetta Barrea.\nLa zona umida del lago, individuata e inserita dal 1976 nella lista delle aree previste dalla convenzione di Ramsar, interessa il territorio del lago di Barrea, situato all'interno del parco nazionale d'Abruzzo, Lazio e Molise, nella comunit\u00e0 montana Alto Sangro e altopiano delle Cinquemiglia. Ne ha la gestione e la competenza l'Ente autonomo Parco nazionale d'Abruzzo, Lazio e Molise, con sede a Pescasseroli (AQ).\nStoria.\nLa prima proposta per la realizzazione di un lago in questo territorio risale al 1922, quando la \"Societ\u00e0 per il carburo di calcio\", poi fusa nella societ\u00e0 Terni, propose al Ministero dei lavori pubblici di creare due invasi artificiali per lo sfruttamento dell'energia idroelettrica nelle piane di Opi e di Barrea.\nLa proposta fu avversata da numerosi enti, fra i quali i Comuni interessati e l'ente Parco, nonch\u00e9 dal Ministero della pubblica istruzione, cui all'epoca competevano le aree protette, in quanto la sua realizzazione, senza adeguate garanzie, avrebbe potuto comportare la deturpazione del paesaggio e il pericolo di endemia malarica, oltre a creare danni nell'economia locale, in quel periodo ancora caratterizzata dall'agricoltura e dalla pastorizia transumante.\nSulla scorta di numerosi pareri tecnico-ingegneristici e sanitari ed a seguito dell'attivit\u00e0 di opposizione svolta e coordinata dal presidente del Parco, il deputato Erminio Sipari, che raggrupp\u00f2 in difesa dell'integrit\u00e0 dell'area uomini politici ed intellettuali, i progetti furono sospesi dal regime fascista.\nDel tutto accantonato quello per l'invaso di Opi, il progetto per la realizzazione del lago di Barrea riprese quota nell'immediato dopoguerra, per essere in seguito realizzato, su progetto dell'ingegnere Carlo Drioli (poi professore di impianti speciali idraulici della facolt\u00e0 d'Ingegneria dell'Universit\u00e0 \u2013 ora Politecnico \u2013 di Bari), attraverso lo sbarramento del fiume Sangro con una diga nella foce di Barrea, i cui lavori interessarono il periodo dal 1949 al 1951.\nAmbiente.\nFauna.\nNel lago sono presenti trote fario, lucci, cavedani, carpe e pesci persici.\nAccessi.\nPer raggiungere i Comuni che costeggiano il lago esistono tre possibilit\u00e0: da Castel di Sangro, da Pescasseroli o, se provenienti dal Lazio, dal valico di Forca d'Acero attraverso l'ex statale 509. La distanza dai predetti accessi varia dai 15 ai 20\u00a0km circa."}
{"id": "17552", "revid": "380654", "url": "https://it.wikipedia.org/wiki?curid=17552", "title": "Sean Connery", "text": "Raggiunse la celebrit\u00e0 negli anni sessanta grazie al personaggio di James Bond del quale \u00e8 stato il primo interprete cinematografico; la sua incarnazione dell'Agente 007 nell'omonima saga \u00e8 riconosciuta dalla quasi unanimit\u00e0 della critica e del pubblico come la migliore in assoluto, diventando il simbolo del personaggio nato dalla penna di Ian Fleming. In questo periodo lavor\u00f2 anche con registi del calibro di Alfred Hitchcock in \"Marnie\" (1964) e Sidney Lumet in \"La collina del disonore\" (1965).\nIn seguito prese parte a celebri film tra cui \"Highlander - L'ultimo immortale\" (1986), \"Il nome della rosa\" (1986), per il quale vinse il BAFTA al miglior attore protagonista, \"Indiana Jones e l'ultima crociata\" (1989) e \"Caccia a Ottobre Rosso\" (1990). Interpret\u00f2 personaggi pi\u00f9 complessi in pellicole drammatiche come \"Scoprendo Forrester\" (2000). \u00c8 noto anche per l'interpretazione dell'incorruttibile poliziotto irlandese Jimmy Malone in \"The Untouchables - Gli intoccabili\" (1987), per il quale vinse l'Oscar al miglior attore non protagonista e un Golden Globe per il miglior attore non protagonista.\nIl suo ultimo ruolo cinematografico fu quello di Allan Quatermain ne \"La leggenda degli uomini straordinari\" (2003). Nel 2005 torn\u00f2 ad interpretare James Bond nel videogioco \"Dalla Russia con amore\", tratto dall'omonimo film del 1963. Nel 2006, dopo aver ricevuto il Lifetime Achievement Award, annunci\u00f2 il ritiro dalle scene, anche se nel 2012, torn\u00f2 alla recitazione per dare la voce al protagonista del film d'animazione scozzese \"Sir Billi\", di cui fu anche produttore esecutivo.\nBiografia.\nLe origini.\nNacque a Fountainbridge, un sobborgo di Edimburgo, il 25 agosto 1930 da Joseph Connery, un contadino e camionista scozzese figlio di immigrati irlandesi, e da Euphemia \"Effie\" McBain, una cameriera scozzese. Aveva un fratello minore, Neil, anch'egli attore. All'et\u00e0 di undici anni inizi\u00f2 a prendere lezioni di danza; a sedici decise di lasciare la scuola e di arruolarsi nella Marina Militare Britannica. A questo periodo risalgono due particolari tatuaggi che si fece apporre sul braccio destro: \"Scotland Forever\" (\"Scozia per sempre\") e \"Mom &amp; Dad\" (\"Mamma &amp; Pap\u00e0\"). La sua esperienza nella Royal Navy si interruppe nel 1950, quando non super\u00f2 le visite mediche per una grave ulcera gastrica e fu congedato.\nGli inizi.\nConnery esercit\u00f2 allora svariati mestieri, tra cui il bagnino, il muratore, il lavapiatti, il verniciatore di bare, la guardia del corpo e infine il modello. All'et\u00e0 di diciannove anni pos\u00f2 nudo per l'Edinburgh Art College, e inizi\u00f2 a manifestare quella che inizialmente sembr\u00f2 una sfortuna, la precoce calvizie, caratteristica che in seguito contribu\u00ec ad aumentare il suo fascino maturo.\nAll'inizio degli anni cinquanta Connery inizi\u00f2 a farsi conoscere sulle scene inglesi: dopo diverse piccole parti in ambito teatrale, nel 1951 prese parte al musical \"South Pacific\", in scena a Londra. Grazie al fisico slanciato e atletico, all'alta statura (1,89 metri) e allo sguardo ammaliante, il giovane Sean partecip\u00f2 inoltre al concorso di Mister Universo (1953), in rappresentanza della Scozia, classificandosi al terzo posto. Fu il trampolino di lancio per il suo definitivo ingresso nel mondo dello spettacolo, e inizi\u00f2 con piccole parti in produzioni televisive e in pellicole cinematografiche che gli procurarono una discreta notoriet\u00e0 come \"Il bandito dell'Epiro\" (1957) di Terence Young, \"Estasi d'amore - Operazione Love\" (1958) di Lewis Allen, con protagonista Lana Turner, e \"Darby O'Gill e il re dei folletti\" (1959) di Robert Stevenson, prodotto da Walt Disney.\nIl grande successo con James Bond.\nLa decisiva svolta professionale per Connery giunse nel 1962, quando Albert Broccoli e Harry Saltzman lo scelsero per interpretare James Bond, nome in codice 007, l'agente segreto britannico protagonista dei romanzi di Ian Fleming, ruolo che ricopr\u00ec in sette pellicole fino al 1971 (compresa una non ufficiale nel 1983). Per esigenze imposte dai produttori, Connery fu costretto a indossare un \"toupet\" per celare la calvizie, nel timore che un capo scoperto avrebbe nuociuto al fascino del personaggio di Bond; l'attore ne far\u00e0 tuttavia uso anche in film successivi come \"Marnie\" (1964) e in varie altre pellicole, fino ai primi anni ottanta.\nNuovamente diretto da Terence Young, Connery si dimostr\u00f2 perfetto per quel ruolo, sia dal punto di vista fisico sia dal punto di vista caratteriale: astuto, elegante, freddo, seducente, sarcastico, in breve divenne uno dei pi\u00f9 celebri \"sex symbol\" del pianeta. Curiosamente, qualche tempo prima aveva partecipato a un concorso, indetto dal giornale London Express per scegliere il futuro James Bond cinematografico, ma si era classificato solo al 3\u00ba posto. Il primo film, \"Agente 007 - Licenza di uccidere\" ottenne un successo strepitoso e convinse Connery a vestire ancora i panni dell'agente segreto per altre quattro pellicole, ovvero \"A 007, dalla Russia con amore\" (1963), \"Agente 007 - Missione Goldfinger\" (1964), \"Agente 007 - Thunderball (Operazione tuono)\" (1965) e \"Agente 007 - Si vive solo due volte\" (1967): tutte ebbero uno straordinario successo sia di incassi che di critica.\nInterpret\u00f2 il ruolo di 007 fino al 1967, quando durante le riprese del quinto film \"Agente 007 - Si vive solo due volte\" di Lewis Gilbert, Connery decise di abbandonare il personaggio, preoccupato della sua identificazione solo con l'agente segreto. Verr\u00e0 sostituito da George Lazenby nel successivo film \"Agente 007 - Al servizio segreto di Sua Maest\u00e0\" (1969) di Peter R. Hunt.\nNel 1971, dopo lunghe e complesse trattative causate dalle insistenze della produzione e dalle recensioni negative del pubblico su Lazenby, Connery riprese il ruolo nel film \"Agente 007 - Una cascata di diamanti\" di Guy Hamilton, raggiungendo un accordo con i produttori; dopo il successo della pellicola il suo addio divenne definitivo, passando cos\u00ec il testimone a Roger Moore. Tuttavia nel 1983 torner\u00e0 nuovamente sui suoi passi grazie al compenso record per il film \"Mai dire mai\" di Irvin Kershner, un \"remake\" - fuori dal ciclo ufficiale - di \"Agente 007 - Thunderball (Operazione tuono)\", gi\u00e0 interpretato da Connery nel 1965.\nDopo 007.\nConnery evit\u00f2 comunque di rimanere intrappolato in un unico ruolo, dimostrando capacit\u00e0 e versatilit\u00e0 in ruoli differenti e impegnativi, con registi prestigiosi come Sidney Lumet, Alfred Hitchcock e John Huston. Il primo di questi ruoli fu in \"Marnie\" (1964) di Alfred Hitchcock, dove Connery interpret\u00f2 la parte di un uomo flemmatico che deve far fronte ai gravi problemi psicologici della donna amata (Tippi Hedren). Nello stesso anno affianc\u00f2 Gina Lollobrigida nel film \"La donna di paglia\" di Basil Dearden, dove vest\u00ec i panni dell'ambiguo Anthony Richmond. L'anno dopo recit\u00f2 in \"La collina del disonore\", diretto da Sidney Lumet, in cui esord\u00ec abilmente anche nel genere carcerario, mentre fu protagonista della commedia \"Una splendida canaglia\" (1966) di Irvin Kershner, al fianco di Joanne Woodward e Jean Seberg, che per\u00f2 non riscosse il successo sperato. Nel 1968 recit\u00f2 insieme a Brigitte Bardot nel western \"Un uomo chiamato Shalako\" di Edward Dmytryk, ma anche questa pellicola non convinse pienamente la critica.\nDopo un periodo di pausa ritorn\u00f2 sul grande schermo nel 1970 con \"I cospiratori\" di Martin Ritt, dramma storico-politico in cui recit\u00f2 accanto a Richard Harris e Samantha Eggar, e con \"Rapina record a New York\" di Sidney Lumet, una delle sue migliori interpretazioni. Nel 1972 apparve in due delle migliori pellicole della sua filmografia: \"Riflessi in uno specchio scuro\" ancora di Lumet, dove interpret\u00f2 un violento e sadico commissario di polizia, e soprattutto \"Zardoz\" di John Boorman, riconosciuto come uno dei migliori film di fantascienza degli anni settanta. Nel 1974 collabor\u00f2 nuovamente con Lumet in \"Assassinio sull'Orient-Express\", tratto dal giallo di Agatha Christie, nel quale vest\u00ec i panni del ligio colonnello Arbuthnot. Dopo alcune pellicole di minore importanza, come \"Ransom - Stato di emergenza per un rapimento\" (1974) di Caspar Wrede, apparve in \"L'uomo che volle farsi re\" (1975) di John Huston, a fianco di Michael Caine, ove interpret\u00f2 un eccentrico e visionario avventuriero, mentre in \"Robin e Marian\" (1976) di Richard Lester, accanto a Audrey Hepburn, interpret\u00f2 il ruolo dell'anziano e vulnerabile eroe. Nel 1975 John Milius lo diresse ne \"Il vento e il leone\", che ottenne un grande successo. Dopo \"Il prossimo uomo\" (1976) di Richard C. Sarafian, partecip\u00f2 al film di guerra \"Quell'ultimo ponte\" (1977) di Richard Attenborough, per poi chiudere il decennio con l'avventuroso\"1855 - La prima grande rapina al treno\" (1979) di Michael Crichton e il kolossal \"Meteor\" (1979).\nGli anni ottanta iniziarono con il fantascientifico \"Atmosfera zero\" (1981) di Peter Hyams, dove interpret\u00f2 uno sceriffo federale mandato nello spazio per indagare su alcune morti sospette: il film ebbe un discreto successo di incassi, ma la critica lo accolse tiepidamente. Pi\u00f9 fortuna ebbe il successivo \"I banditi del tempo\" (1981) di Terry Gilliam, ancora una volta nel pieno della fantascienza ma con l'aggiunta di un lato ironico. Nel 1982 fu protagonista del drammatico \"Cinque giorni una estate\" di Fred Zinnemann, mentre si trov\u00f2 a suo agio nella saga epica di \"Highlander - L'ultimo immortale\" (1986) di Russell Mulcahy, accanto a Christopher Lambert.\nL'Oscar e la definitiva consacrazione.\nIl grande consenso della critica arriv\u00f2 con l'interpretazione di Guglielmo da Baskerville, il monaco enigmatico ma razionale del film \"Il nome della rosa\" (1986) di Jean-Jacques Annaud, tratto dall'omonimo romanzo scritto da Umberto Eco. Il film ottenne un consenso straordinario in tutto il mondo e Connery vinse il Premio BAFTA come miglior attore, dando vita a quella che \nCon il film \"The Untouchables - Gli intoccabili\" (1987) di Brian De Palma, Connery ottenne la definitiva consacrazione grazie al ruolo di Jimmy Malone, incorruttibile poliziotto e difensore della giustizia, accanto a Kevin Costner, Robert De Niro e Andy Garc\u00eda. Per questa interpretazione ottenne un premio Oscar e un Golden Globe nella categoria miglior attore non protagonista. Nel romanzo \"Operazione Scorpius\" di John Gardner, il film \u00e8 proiettato durante un viaggio in aereo e Bond lo rivede volentieri perch\u00e9 vi compare \"il suo attore preferito\".\nSeguirono il thriller \"Il presidio - Scena di un crimine\" (1988) di Peter Hyams, mentre nel 1989 apparve in \"Sono affari di famiglia\", diretto nuovamente da Sidney Lumet, con Dustin Hoffman e Matthew Broderick, nel ruolo di un affascinante e astuto ladro, mentre in \"Indiana Jones e l'ultima crociata\" di Steven Spielberg, con Harrison Ford, interpret\u00f2 il padre del protagonista. Ne \"La casa Russia\" (1990), diretto da Fred Schepisi e tratto dall'omonimo romanzo di John le Carr\u00e9, interpret\u00f2 l'anticonformista editore/clarinettista Bartholomew 'Barley' Scott Blair, che viene coinvolto insieme a Michelle Pfeiffer in un'intricata spy-story internazionale ambientata a Mosca. Sempre nel 1990 vest\u00ec i panni di Marko Ramius, comandante del sottomarino sovietico Ottobre Rosso in \"Caccia a Ottobre Rosso\" diretto da John McTiernan. L'anno dopo, con un cameo di pochi secondi alla fine della pellicola, prese parte al film \"Robin Hood - Principe dei ladri\" di Kevin Reynolds, interpretando Riccardo Cuor di Leone. Nel 1994 prese parte al film \"Il primo cavaliere\", con Richard Gere e Julia Ormond, dove interpret\u00f2 Re Art\u00f9, mentre fu un elegante ma spietato ex agente segreto britannico, ingiustamente imprigionato negli Stati Uniti, nell'avventuroso \"The Rock\" (1996) di Michael Bay. Vest\u00ec di nuovo i panni di un ladro, complice di Catherine Zeta Jones, in \"Entrapment\" (1999) di Jon Amiel.\nNel 2000 co-produsse e interpret\u00f2 \"Scoprendo Forrester\" di Gus Van Sant, nel quale fu un vecchio e introverso scrittore. Fu nominato Sir nel 2002. Nel 2003 fu protagonista e co-produttore esecutivo ne \"La leggenda degli uomini straordinari\" di Stephen Norrington, ispirato al fumetto \"La Lega degli Straordinari Gentlemen\" e in cui interpret\u00f2 un anziano Allan Quatermain. A posteriori, lo stesso Connery afferm\u00f2 che la disastrosa esperienza di questo film lo port\u00f2 a riflettere sullo stato dell'industria cinematografica e lo convinse a ritirarsi dalle scene. L'attore scozzese comment\u00f2 dicendosi \"stufo di avere a che fare con degli idioti\".\nIl ritiro e gli ultimi anni.\nNel 2005 Connery afferm\u00f2 in un'intervista a \"The New Zealand Herald\" di volersi ritirare dalla recitazione; nella stessa intervista rivel\u00f2 di aver rifiutato il ruolo di Gandalf nella trilogia \"Il Signore degli Anelli\" perch\u00e9 non l'aveva \"mai capito\" e di Albus Silente nella saga di \"Harry Potter\" perch\u00e9 non credeva nel progetto. Quello stesso anno torn\u00f2 un'ultima volta nei panni di James Bond, prestando voce e fattezze al personaggio nel videogioco \"Dalla Russia con amore\", tratto dall'omonimo film. Nel 2012 diede voce al protagonista del film d'animazione \"Sir Billi\", di cui fu anche produttore esecutivo, in quella che fu la sua ultima interpretazione.\nConnery \u00e8 morto il 31 ottobre 2020 all'et\u00e0 di 90 anni, presso la sua residenza di Nassau, nelle isole Bahamas. La morte \u00e8 stata annunciata dalla sua famiglia e dalla EON Productions, casa produttrice della saga di 007. Il figlio Jason dichiar\u00f2 che suo padre \"non stava bene da un po' di tempo\". Il giorno successivo, la moglie di Connery, Micheline Roquebrune, rivel\u00f2 che l'attore ha sofferto di demenza senile nei suoi ultimi anni. Dopo il funerale in forma privata, il corpo fu cremato come da ultime volont\u00e0 dell'attore. Come annunciato dalla famiglia, al termine della pandemia di COVID-19, verr\u00e0 organizzata una cerimonia pubblica.\nDopo l'annuncio della morte, molti personaggi dell'industria cinematografica gli hanno reso omaggio, tra cui Sam Neill, Nicolas Cage, Robert De Niro, Diana Ross, Tippi Hedren, Alec Baldwin, Hugh Jackman, George Lucas, Shirley Bassey, Kevin Costner, Catherine Zeta Jones, Barbra Streisand, Gerard Butler, Arnold Schwarzenegger, John Cleese e gli ex 007 George Lazenby, Timothy Dalton, Pierce Brosnan e Daniel Craig.. L'amico di lunga data Michael Caine, lo ha definito \"una grande star, un attore brillante e un amico meraviglioso\". Gli attuali produttori della saga di James Bond Michael G. Wilson e Barbara Broccoli hanno dichiarato: \"Ha rivoluzionato il mondo con la sua interpretazione cruda e spiritosa dell'agente segreto sexy e carismatico. \u00c8 senza dubbio in gran parte responsabile del successo della serie di film e gli saremo per sempre grati.\".\nVita privata.\nConnery fu sempre molto geloso della propria privacy. Si spos\u00f2 due volte: nel 1962 con l'attrice australiana Diane Cilento, dalla quale ebbe un figlio, Jason, anch'egli diventato attore, che gli ha dato un nipote, Dashiell (1997). Divorziato nel 1973, due anni dopo si rispos\u00f2 con la pittrice francese Micheline Roquebrune.\nImpegno per l'ambiente.\nDal 2011 Sean Connery, vegano, fece parte dell'Advisory Board dell'organizzazione per la protezione della vita marina Sea Shepherd.. Nel 2014, insieme all'organizzazione \"Save the Bays\", lott\u00f2 per la preservazione della zona costiera di Clifton Bay alle Bahamas. Diede il proprio supporto finanziario al progetto per la protezione del clima di Al Gore.\nL'impegno per la Scozia.\nConnery profess\u00f2 sempre il proprio orgoglio di scozzese e l'amore profondo per il proprio paese, soprattutto quando se ne trovava al di fuori. Sostenne con vigore la campagna per l'indipendenza della Scozia in occasione del referendum del 2014 e diede supporto al Partito Nazionale Scozzese (SNP), sia finanziariamente che attraverso apparizioni pubbliche. Celebri sono le sue uscite pubbliche in kilt, il classico indumento scozzese, e il tatuaggio sul braccio destro \"\"Scotland Forever\",\" che tuttavia non permise mai che si notasse nei suoi film.\nDoppiatori italiani.\nNelle versioni in italiano dei suoi film, Sean Connery \u00e8 stato doppiato da:\nDa doppiatore \u00e8 sostituito da:"}
{"id": "17554", "revid": "124899051", "url": "https://it.wikipedia.org/wiki?curid=17554", "title": "Blake Edwards", "text": "Nonostante nel corso della sua lunga carriera si sia cimentato nei generi cinematografici pi\u00f9 disparati, dal dramma al \"musical\" e dal poliziesco al western, il suo nome resta legato maggiormente alla commedia brillante, della quale \u00e8 considerato uno dei grandi maestri.\nTra le sue pellicole di maggior successo vi sono \"Colazione da Tiffany\", \"Hollywood Party\", \"10\", \"Victor Victoria\", \"Operazione sottoveste\" e, soprattutto, la celeberrima serie de \"La Pantera Rosa\".\nBiografia.\nInizi: 1948-1954.\nFiglio di un regista teatrale e nipote di J. Gordon Edwards, famoso per essere stato uno dei registi preferiti della diva del muto Theda Bara, Edwards inizi\u00f2 la carriera come attore e sceneggiatore radiofonico. Dopo aver creato diversi progetti di successo per la televisione (scrivendo e dirigendo, negli anni cinquanta, le celebri serie di \"Mr. Lucky\" e \"Peter Gunn\"), firm\u00f2 le sue prime sceneggiature cinematografiche per registi come Richard Quine e successivamente diresse delle commedie di \"routine\" per la Columbia.\nEdwards lavor\u00f2 sin dagli inizi con il compositore Henry Mancini, che firm\u00f2 le colonne sonore di quasi tutti i suoi film e telefilm, tra cui il tema di \"Peter Gunn\", quello pi\u00f9 celebre de \"La Pantera Rosa\", la canzone \"Moon River\" da \"Colazione da Tiffany\", e le musiche di \"I giorni del vino e delle rose\" e \"Victor Victoria\". Per questi ultimi tre film il musicista vinse i suoi quattro premi Oscar.\nI primi successi: 1955-1965.\nIl primo film di Blake Edwards fu il \"musical\" \"Quando una ragazza \u00e8 bella\" (1955), mentre il suo primo successo commerciale fu la satira antibellica \"Operazione sottoveste\" (1959), nel quale i marinai Cary Grant (col quale il regista non instaura un buon rapporto) e Tony Curtis (col quale invece lavora in diverse occasioni) si ritrovano al timone di un sottomarino rosa.\nIl successo mondiale arriv\u00f2 due anni dopo con quello che viene considerato uno dei grandi classici della commedia sofisticata: \"Colazione da Tiffany\" (1961), con Audrey Hepburn e George Peppard. A questo seguirono il giallo \"Operazione terrore\" (1962), con Glenn Ford, e il dramma \"I giorni del vino e delle rose\" (1962), in cui Jack Lemmon e Lee Remick combattono con il problema dell'alcolismo.\nNel 1963 Edwards scrisse e diresse una commedia rivoluzionaria che inaugur\u00f2 un nuovo filone di cinema comico: \"La Pantera Rosa\", con Peter Sellers nei panni dell'imbranato ispettore Clouseau. Il film ottenne un tale successo che Edwards adatt\u00f2 la sua pellicola seguente facendola diventare un \"sequel\". Il risultato, \"Uno sparo nel buio\" (1964), nel quale per la prima volta appaiono i celebri personaggi dell'ispettore capo Dreyfuss e il maggiordomo Kato, rimane un classico citato da comici e registi come punto di riferimento fondamentale della loro formazione (Jim Carrey, Peter e Bobby Farrelly e Shawn Levy, fra i tanti).\nGli attriti con gli studios: 1966-1973.\nI film dei successivi dieci anni si rivelarono deludenti al botteghino, nonostante che fra questi ci siano classici del calibro de \"La grande corsa\" (1965), con Jack Lemmon, Tony Curtis e Natalie Wood, e \"Hollywood Party\" (1968), un omaggio di Edwards alle commedie del cinema muto, delle quali era un appassionato, e una vera lezione di comicit\u00e0 con un ispirato Peter Sellers. Edwards attribu\u00ec l'insuccesso commerciale di questi film all'invadenza degli studi cinematografici le cui imposizioni e veti finirono per amareggiare il regista a tal punto da volergli fare abbandonare Hollywood.\nPer \"Operazione Cr\u00eapes Suzette\" (1970), Edwards scrisse la sceneggiatura del film (con William Peter Blatty) per esaltare le qualit\u00e0 della sua seconda moglie, l'attrice e cantante Julie Andrews, famosa per \"musical\" per famiglie come \"Mary Poppins\". Con l'intenzione di ribaltare la sua immagine zuccherosa, Edwards intendeva creare un film di spionaggio, affidando alla Andrews il ruolo di una Mata Hari senza scrupoli che, nel tentativo di carpire segreti militari a Rock Hudson, si esibisce in spogliarelli e scene di seduzione. Il produttore della Paramount Robert Evans, volendo sfruttare il successo dei grandi \"musical\" interpretati fino a quel momento dalla Andrews, impose al regista di inserire nel film sequenze musicali con bambini che corrono su prati fioriti.\nL'assurdit\u00e0 dell'imposizione (un tentativo di Evans di voler emulare il successo della Andrews in \"Tutti insieme appassionatamente\") caus\u00f2 attriti fra produttore e regista che degenerano fino alla rottura. Edwards si rese conto di non avere scelta e tent\u00f2 allora di trovare un compromesso che gli permettesse di mantenere la propria integrit\u00e0 all'interno della commedia musicale voluta dalla produzione. Il risultato finale fu una pellicola di genere indefinibile: un po' film di guerra, un po' farsa, un po' dramma, un po' commedia, un po' \"musical\" e il suo tonfo al botteghino fu colossale (nel 1992 Edwards present\u00f2 al Festival di Cannes il suo \"director's cut\" del film, una versione pi\u00f9 snella e meno musicale che, dopo pi\u00f9 di 20 anni dalla sua lavorazione, ricevette il consenso di una platea di intellettuali e celebrit\u00e0).\nLe sue due pellicole successive, il western \"Uomini selvaggi\" (1971) e il poliziesco \"Il caso Carey\" (1972), ebbero un destino simile a quello di \"Operazione Cr\u00eapes Suzette\" e vennero addirittura rimontate dagli \"studios\". Edwards, con la moglie al fianco, abbandon\u00f2 Hollywood.\nL'esilio da Hollywood: 1974-1978.\nDopo un periodo in Gran Bretagna, dove diresse il film di spionaggio \"Il seme del tamarindo\" (1974), con la Andrews e Omar Sharif, e programmi televisivi per la moglie, il regista torn\u00f2 in vetta al botteghino, realizzando tre ulteriori \"sequel\" della sua \"Pantera Rosa\", sempre con Sellers come protagonista. I rapporti fra i due erano divenuti pessimi. Edwards, risentito del fatto che a Sellers venisse attribuito tutto il merito per un personaggio scritto da lui, e Sellers, che per spirito di rivalit\u00e0 svilupp\u00f2 velleit\u00e0 di sceneggiatore (un suo \"treatment\" per un ulteriore \"sequel\" de \"La Pantera Rosa\" fece inorridire gli \"executive\" della Lorimar), arrivarono ai ferri corti ma, entrambi bisognosi di un successo, continuarono la loro collaborazione alternando momenti in cui non si rivolgevano la parola (ricorrendo ai rispettivi assistenti per comunicare) ad altri, dove la vecchia amicizia riaffiorava.\nIl ritorno a Hollywood: 1979-1982.\nLo straordinario successo della serie permise a Edwards di portare sullo schermo la sceneggiatura che fino a poco tempo prima i produttori rifiutavano perch\u00e9 ritenuta troppo audace: \"10\" (1979). Il film fu uno dei pi\u00f9 notevoli successi degli anni settanta, lanci\u00f2 Bo Derek come \"pin up\" della sua epoca e inaugur\u00f2 la carriera hollywoodiana di Dudley Moore ma, ancora pi\u00f9 importante, spinse in avanti i confini della commedia sexy. Ancora una volta Edwards apr\u00ec nuove vie a questo genere del quale ormai era maestro indiscusso. Le idiosincrasie dei suoi personaggi, certi temi ricorrenti, il \"d\u00e9cor\" dei suoi film e l'elemento unificante della musica di Mancini, contribuirono a creare quello che viene definito dai \"Cahiers du cin\u00e9ma\" come l\"'Edwards touch\".\nIl film successivo costitu\u00ec una vera e propria vendetta nei confronti degli studi cinematografici, che negli anni passati avevano osteggiato la sua carriera. Con \"S.O.B.\" (1981) Edwards realizz\u00f2 il suo film pi\u00f9 personale, un'opera dalle forti tinte autobiografiche su una Hollywood cinica e spietata. In esso Richard Mulligan interpret\u00f2 un produttore hollywoodiano che, dopo un ennesimo fiasco, decide di rigirare il suo ultimo \"musical\" per famiglie, interpretato dalla moglie/attrice (Julie Andrews), trasformandolo in un film pornografico. Segue un pandemonio alla Fratelli Marx con una conseguenza unica nella storia della commedia cinematografica: la morte del protagonista.\nNel 1982 il regista confezion\u00f2 quello che i pi\u00f9 considerano il suo capolavoro assoluto e per il quale ricevette la sua unica candidatura al Premio Oscar, quella come sceneggiatore di \"Victor Victoria\". Il film vincer\u00e0 numerosi altri riconoscimenti negli Stati Uniti e in Europa.\nLe opere crepuscolari: 1983-1991.\nLa maggior parte delle opere di Edwards negli anni ottanta non incontr\u00f2 i favori del grande pubblico ma esse contribuirono ad aumentare il suo \"status\" di \"auteur\". Fra queste, \"Cos\u00ec \u00e8 la vita\" (1986) e \"Appuntamento al buio\" (1987). La prima \u00e8 una commedia agrodolce, la pi\u00f9 personale del regista, in cui, attraverso un Jack Lemmon da manuale e un \"cast\" interamente composto da amici e familiari, mette a nudo le sue paure pi\u00f9 recondite; la seconda ottenne un notevole successo al botteghino, lanci\u00f2 Bruce Willis nel cinema e mostr\u00f2 Kim Basinger in una veste insolita. Altri titoli da ricordare: \"I miei problemi con le donne\" (1983), con Burt Reynolds e Julie Andrews, \"Micki e Maude\" (1984), con Dudley Moore, \"Skin Deep - Il piacere \u00e8 tutto mio\" (1989), con John Ritter e \"Nei panni di una bionda\" (1991), con Ellen Barkin e JoBeth Williams.\nGli ultimi lavori: 1992-1995.\nPer via di un gusto e uno stile che affondano le loro radici nella \"pochade\" e commedia dell'arte, il regista \u00e8 molto amato in Europa, soprattutto in Francia, Italia e Spagna (la critica inglese, invece, gli sar\u00e0 sempre ostile). Nel 1992 il Festival di Cannes gli dedic\u00f2 una retrospettiva e il presidente della repubblica francese gli consegn\u00f2 la Legion d'onore. L'Italia \u00e8 il paese che produce il maggior numero di monografie e saggi su Edwards e nel 1993 gli confer\u00ec il cavalierato della Repubblica per l'ordine delle arti e lettere. Dalla Spagna Pedro Almod\u00f3var gli propose di dirigere il \"remake\" americano di \"Donne sull'orlo di una crisi di nervi\" e i due ne parlarono a lungo ma i tempi non erano giusti e il progetto (che avrebbe visto riunito un \"cast\" d'eccezione, fra cui Julie Andrews, Jane Fonda e Shirley MacLaine) non venne realizzato.\nL'ultimo film del regista risult\u00f2 essere il suo peggiore: \"Il figlio della Pantera Rosa\" (1993) con Roberto Benigni fu un fiasco di critica e commerciale. La sua ultima regia fu anche l'unica che realizz\u00f2 per il teatro: \"Victor/Victoria\" a Broadway nel 1995, uno spettacolo che, nonostante il successo commerciale, fu al centro di molte controversie.\nIl ritiro e la morte: 1996-2010.\nOrmai debole e malato (a causa della sindrome da fatica cronica), Edwards si ritir\u00f2 dalla regia per dedicarsi al suo secondo grande amore: la scultura, una passione che coltiv\u00f2 fino alla sua morte, con numerose mostre al suo attivo. L'ultima si svolse nel giugno 2010, alla Leslie Sacks Fine Art Gallery e i proventi andarono in beneficenza alla Operation USA's Haitian Quake Relief Fund.\nPersonaggio scomodo per Hollywood sin dall'inizio della carriera, Edwards fu spesso citato in tribunale dalle case di produzione, inimicandosi l\"'establishment\" che, come conseguenza, non gli prest\u00f2 mai molta attenzione. nel 2004 l'Academy of Motion Picture Arts and Sciences gli consegn\u00f2 un Oscar alla carriera. Nell'accettarlo Edwards, oramai ottantaduenne, lanci\u00f2 un'ultima scherzosa polemica ringraziando anche i suoi nemici e inscen\u00f2 uno \"stunt\" \"slapstick\" degno di uno dei suoi film, con tanto di sedia a rotelle che si sfascia contro un muro, per - se non altro - rompere con il protocollo e mostrare irriverenza verso la formalit\u00e0 della serata.\nNel settembre 2010 la stessa Accademia gli dedic\u00f2 una serata speciale, intitolata \"An Evening with Blake Edwards\", durante la quale venne proiettato il suo film \"S.O.B.\". Nel primo decennio del nuovo millennio si parl\u00f2 spesso di un ritorno di Edwards alla scrittura o alla produzione ma nulla si concretizz\u00f2. Il regista espresse pubblicamente la sua avversione per i nuovi film de \"La Pantera Rosa\" con Steve Martin, distribuiti nel 2006 e nel 2009. Il suo nome appare nei titoli come creatore dei personaggi ma, a parte ci\u00f2, egli non ebbe nulla a che vedere con questa nuova edizione.\nIl 3 dicembre 2010 la moglie del regista, Julie Andrews, annunci\u00f2 di dover abbandonare i suoi impegni di lavoro pi\u00f9 immediati a causa della cattiva salute del marito ottantottenne. Blake Edwards mor\u00ec il 15 dicembre successivo per le complicazioni di una polmonite. Il 29 marzo 2011 si tenne una serata in sua memoria, lontano dai media e alla presenza di amici e familiari, al Directors Guild di Los Angeles. Dopo i funerali, il corpo di Edwards fu cremato e le ceneri sono tuttora custodite dai familiari.\nVita privata.\nEdwards, che ebbe due figli dal primo matrimonio (Geoff e Jennifer), negli anni settanta ha adottato, assieme alla seconda moglie Julie Andrews, due bambine vietnamite: Amy e Joanna. La figlia avuta dalla Andrews in prime nozze (Emma Walton) porta il totale della prole a cinque figli.\nI coniugi Edwards, dopo 41 anni di matrimonio e nonni di sette nipoti, vissero fra le loro case di Malib\u00f9, New York e Gstaad in Svizzera fino alla morte del regista avvenuta nel dicembre 2010."}
{"id": "17557", "revid": "287204", "url": "https://it.wikipedia.org/wiki?curid=17557", "title": "Rel\u00e9", "text": ""}
{"id": "17559", "revid": "1658", "url": "https://it.wikipedia.org/wiki?curid=17559", "title": "Tasto telegrafico", "text": "Il tasto telegrafico \u00e8 lo strumento con cui l'operatore telegrafista inviava gli impulsi dalla stazione di trasmissione seguendo il codice Morse.\nPremendo il tasto solo per un momento, si otteneva un punto, premendolo per pi\u00f9 tempo si otteneva una linea, se non veniva premuto, la parte posteriore del tasto toccava un contatto che stabiliva un collegamento con la stazione ricevente la quale poteva mandare a sua volta un messaggio.\nOggi il tasto telegrafico \u00e8 ancora utilizzato dai radioamatori. Nella forma moderna il manipolatore, come \u00e8 chiamato in gergo, \u00e8 costituito da una levetta che pu\u00f2 essere spinta lateralmente nei due sensi. Se la levetta \u00e8 spinta in una direzione, un apposito circuito genera un punto, se spostata nell'altra genera una linea. In questo modo la velocit\u00e0 di digitazione aumenta considerevolmente e la durata di punti e linee \u00e8 determinata con grande precisione."}
{"id": "17560", "revid": "1543377", "url": "https://it.wikipedia.org/wiki?curid=17560", "title": "Albero filogenetico", "text": "Un albero filogenetico \u00e8 un diagramma che mostra le relazioni fondamentali di discendenza comune di gruppi tassonomici di organismi.La rappresentazione delle relazioni in questa forma (di derivazione dall'uso precedente nell'albero genealogico) \u00e8 tipica della visione evoluzionistica espressa secondo i suoi concetti iniziali, secondo la quale lo sviluppo delle forme di vita \u00e8 avvenuto a partire da un progenitore comune (il tronco o la base dell'albero, altrimenti detta \"radice\"), il quale ha dato origine per speciazione a diverse linee di discendenza, fino ad arrivare alle specie attualmente esistenti (le cime dell'albero, altrimenti dette \"ramificazioni terminali\"). In un albero filogenetico, ciascun nodo (o biforcazione) rappresenta l'antenato comune pi\u00f9 recente dei soggetti che si trovano ai nodi successivi e la lunghezza delle ramificazioni pu\u00f2 -o meno- essere correlata al tempo o ai cambiamenti genetici che intercorrono tra di essi.\nQuesta fondamentale relazione non spiega tutte le interconnessioni evolutive tra differenti organismi, ma solo una parte seppur importantissima. La ricerca attuale propone una visione integrata dell'evoluzione consolidando le relazioni filogenetiche strutturate ad albero con altri e differenti meccanismi.\nGli alberi filogenetici vengono costruiti in base a dati anatomici, biochimici, genetici e paleontologici. La branca della scienza che si occupa dello studio di queste informazioni e della compilazione degli alberi filogenetici prende il nome di filogenetica computazionale.\nTipi di albero filogenetico.\nGli alberi filogenetici possono essere divisi in due tipi: gli alberi \"radicati\" e gli alberi \"non radicati\".\nIl metodo pi\u00f9 comune per realizzare un albero radicato \u00e8 confrontare i membri dell'albero con un \"membro esterno\" (in inglese \"outgroup\"). Questo deve essere sufficientemente simile agli elementi interni dati da permettere il confronto tra le sequenze geniche, ma deve anche essere allo stesso tempo meno imparentato ad essi di quanto questi stessi non lo siano tra di loro.\nSia gli alberi \"radicati\" sia quelli \"non radicati\" possono essere sia \"biforcati\" sia \"multiforcati\",\ngli alberi filogenetici, infine, possono essere sia \"etichettati\" che \"non etichettati\"\nIl numero di alberi che \u00e8 possibile ottenere partendo da un numero dato di elementi posti ai nodi terminali dipende dal tipo di albero; \u00e8 sempre comunque possibile ottenere pi\u00f9 alberi \"multiforcati\" che \"biforcati\", pi\u00f9 alberi \"etichettati\" che \"non etichettati\", e pi\u00f9 alberi \"radicati\" che alberi \"non radicati\". Quest'ultima osservazione \u00e8 quella biologicamente pi\u00f9 rilevante, ed \u00e8 una conseguenza del fatto che, in un albero \"non radicato\" esistono molti posti in cui \u00e8 possibile identificare una \"radice\", ovvero un gene che pu\u00f2 essere definito come un progenitore comune di quelli posti sulle diverse ramificazioni. Come formula generale, per un albero \"etichettato\" \"multiforcato\" ci sono:\nalberi \"radicati\" totali e\nalberi \"non radicati\" totali, con n che rappresenta il numero di nodi terminali. Il numero di alberi \"non radicati\" che possono essere ottenuti con n elementi terminali (sequenze geniche o organismi) dati \u00e8 uguale al numero di alberi \"radicati\" ottenibili con n-1 elementi.\nGli alberi filogenetici possono essere anche suddivisi in:\nLimiti degli alberi filogenetici.\nSebbene gli alberi filogenetici costituiti sulla base di dati provenienti da analisi genomiche costituiscano un importante strumento agli studi sull'evoluzione e, soprattutto, sulla filogenetica, essi hanno comunque dei limiti. Gli alberi filogenetici ad esempio non rappresentano necessariamente l'esatta storia evoluzionistica di un gene e allo stesso tempo di un dato organismo che contiene tale gene. I dati su cui essi si basano possono infatti essere alterati da diversi fattori: il trasferimento genico orizzontale, l'ibridizzazione tra specie diverse situate a grande distanza sull'albero prima che l'ibridizzazione stessa avvenisse, l'evoluzione convergente e la conservazione delle sequenze geniche sono elementi ulteriori che possono facilmente confondere le analisi basate solamente su principi filogenetici.\nPer questi fattori, sopraggiunti da pi\u00f9 recenti scoperte scientifiche, sono stati proposti \"schemi filogenetici reticolari\" piuttosto che arborei (a partire dal biologo tedesco Peter Gogarten nel 1996)."}
{"id": "17562", "revid": "1543377", "url": "https://it.wikipedia.org/wiki?curid=17562", "title": "Konrad Adenauer", "text": "Ha condotto la Germania Ovest dalle rovine della seconda guerra mondiale ad essere una nazione produttiva e prospera, forgiando stretti rapporti con Francia, Italia, Regno Unito e Stati Uniti. Durante i suoi anni al potere, la Germania Ovest ha ottenuto la democrazia, la stabilit\u00e0, la prosperit\u00e0 economica e il rispetto internazionale. Adenauer \u00e8 stato cancelliere fino a 87 anni per cui venne soprannominato \"Der Alte\", in italiano \"Il vecchio\". Lo storico britannico Roy Jenkins disse che era stato \"l'uomo di Stato pi\u00f9 anziano mai in carica elettiva\". Egli smentiva la sua et\u00e0 con la sua intensa abitudine di lavoro e il suo straordinario istinto politico, mostrando un forte impegno per una visione ampia della democrazia liberale basata sul mercato e l'anticomunismo.\nUomo politico accorto, Adenauer \u00e8 stato profondamente impegnato ad attuare una politica estera filo-occidentale e nel ripristino della posizione della Germania Ovest nel mondo. Ha lavorato per ripristinare l'economia tedesco-occidentale dalla distruzione della seconda guerra mondiale e, con il miracolo economico tedesco, l'ha portata in Europa in una posizione predominante. Nel 1955 ha ricostruito l'esercito tedesco, la Bundeswehr. Ha stretto patti con la Francia, rendendo possibile l'unificazione economica dell'Europa occidentale. Adenauer era un acerrimo rivale della Germania Est e port\u00f2 la sua nazione ad essere membro della NATO e un fedele alleato degli Stati Uniti.\nPu\u00f2 quindi essere considerato il \"fondatore\" della Germania contemporanea. Adenauer, con il generale de Gaulle, fu uno dei promotori della riconciliazione franco-tedesca. Devoto cattolico romano, fu un leader politico del Partito di Centro nella Repubblica di Weimar, ricoprendo la carica di sindaco di Colonia (1917-1933) e di Presidente del Consiglio di Stato prussiano (1922-1933).\nBiografia.\nVita e formazione.\nKonrad Adenauer era il terzo di cinque figli di Johann Konrad Adenauer, nato nel 1833 e deceduto nel 1906, e di sua moglie Helene, nata Scharfenberg, nata nel 1849 e deceduta nel 1919. Nacque a Colonia, nella Prussia renana, il 5 gennaio 1876. I suoi fratelli erano Augustus, nato nel 1872 e deceduto nel 1952, Johannes, nato nel 1873 e deceduto nel 1937, Lilli, nata nel 1879 e deceduta nel 1950, ed Elizabeth, che mor\u00ec poco dopo la nascita nel 1880. In giovent\u00f9 Adenauer fu molto condizionato dal Kulturkampf, un'esperienza che gli lasci\u00f2 per tutta la vita una sorta di antipatia per il \"prussianesimo\" e che condusse lui e molti altri cattolici renani del XIX secolo a risentire profondamente dell'annessione della Renania alla Prussia.\nNel 1894 consegu\u00ec la maturit\u00e0 e inizi\u00f2 a studiare diritto e politica presso l'Universit\u00e0 di Friburgo, l'Universit\u00e0 di Monaco di Baviera e l'Universit\u00e0 di Bonn. Nel 1896, all'et\u00e0 di 20 anni, venne arruolato nell'esercito tedesco, ma non super\u00f2 l'esame fisico a causa di problemi respiratori cronici che aveva fin dall'infanzia. Fu membro di numerose associazioni studentesche cattoliche della K.St.V. Arminia Bonn a Bonn. Si laure\u00f2 nel 1900 e successivamente lavor\u00f2 come avvocato presso il tribunale di Colonia.\nSecondo il famoso erborista francese Maurice Mess\u00e9gu\u00e9, che riporta di averlo conosciuto e curato, Adenauer sarebbe stato fortemente interessato all'uso di erbe medicinali. Adenauer trov\u00f2 relax e grande piacere nel gioco delle bocce, gioco che praticava, anche con il figlio, in una villa presa in affitto a Cadenabbia, sul lago di Como, dove trascorse le vacanze dal 1959 al 1966. La villa \u00e8 stata in seguito acquisita come centro conferenze dalla Fondazione politica Konrad-Adenauer, fondata dal partito di Adenauer, l'Unione Cristiano Democratica (CDU).\nCarriera politica fino alla guerra.\nCattolico praticante, Adenauer entr\u00f2 nel 1906 nel partito cattolico Zentrum e nello stesso anno fu eletto al consiglio comunale di Colonia. Nel 1909 divenne vice sindaco della citt\u00e0. Dal 1917 al 1933 fu sindaco di Colonia e in quella veste si confront\u00f2 con il \"separatismo renano\", teso a creare uno Stato di Renania facente parte della Germania, ma al di fuori della Prussia. Adenauer aderiva al piano voluto dalla Francia per creare uno stato della Renania, indipendente dalla Germania. Durante la Repubblica di Weimar Adenauer fu presidente del Consiglio di Stato Prussiano, dal 1922 al 1933, organo che rappresentava le citt\u00e0 e le province della Prussia.\nL'ascesa del nazismo nel 1933, condusse alla sconfitta elettorale dello Zentrum a Colonia e Adenauer, oppositore dichiarato del nazismo, si rifugi\u00f2 presso l'abbazia di Maria Laach. Dopo la \"notte dei lunghi coltelli\", fu per breve tempo imprigionato e negli anni successivi si spost\u00f2 da una localit\u00e0 all'altra, riuscendo poi nel 1937 a riottenere la sua casa, che nel frattempo gli era stata confiscata.\nVisse nell'ombra per gli anni successivi, ma dopo il fallito attentato a Hitler del 20 luglio 1944 venne di nuovo imprigionato. Non convinto del successo dell'operazione, Adenauer non aveva partecipato al complotto, bench\u00e9 alcuni degli organizzatori gli avessero chiesto di aderirvi. Fu cos\u00ec liberato alcune settimane dopo. Con la conclusione della guerra, gli statunitensi lo reinsediarono nella carica di sindaco di Colonia, ma l'amministrazione britannica lo licenzi\u00f2 poco pi\u00f9 tardi per \"incompetenza\".\nFondatore della CDU.\nDopo le dimissioni da sindaco di Colonia, Adenauer si lanci\u00f2 nella costruzione di un nuovo partito politico, erede del Partito Cattolico di Centro e che nei progetti di Adenauer avrebbe dovuto accogliere non solo cattolici, ma anche protestanti. Dal 1945 al 1949 fu uno dei massimi artefici della unificazione dei vari gruppi conservatori e cristiano-democratici nati nella Germania Occidentale: nacque cos\u00ec l'Unione Cristiano Democratica (CDU), il maggior partito tedesco di centrodestra, di cui, fin dal 1949, Konrad Adenauer fu presidente e leader indiscusso.\nNei cinque anni seguenti lavor\u00f2 assiduamente per rafforzare il partito e ottenere consensi, cercando inoltre di far prevalere la propria visione ideologica. Quest'ultima era in contrapposizione con quella di molti membri della CDU, che propugnavano un'unit\u00e0 tra socialismo e cristianesimo. Adenauer poneva infatti maggiormente l'accento sulla centralit\u00e0 dell'individuo, condannando sia il nazismo che il socialismo come visioni \"materialiste\" del mondo, nemiche della dignit\u00e0 dell'individuo.\nIl ruolo di leader nella CDU gli valse nel 1948 la presidenza del Consiglio Parlamentare, fortemente voluto dagli Alleati per la redazione di una carta costituzionale da applicare alle tre aree tedesche sotto controllo occidentale. Dalla posizione di predominio ottenuta, fu facile per Adenauer divenire primo capo del nuovo governo nel maggio 1949, subito dopo l'approvazione della Costituzione.\nCancelliere della Germania Ovest.\nNelle prime elezioni democratiche dopo la caduta del nazismo per l'elezione del Bundestag della Repubblica Federale Tedesca (15 agosto 1949), la CDU emerse come il pi\u00f9 forte partito. Theodor Heuss fu eletto Presidente della Repubblica, e Adenauer fu eletto Cancelliere il 16 settembre 1949. Nel luglio 1951, dopo una sua visita ufficiale in Italia, venne formalmente abolito lo stato di guerra tra Germania e Italia.\nLa politica di Adenauer fu rivolta verso diverse direttrici: in politica interna, costruire una democrazia stabile e rilanciare l'economia in una Germania occidentale distrutta dalla guerra; in politica estera, giungere a una piena riconciliazione con la Francia, schierandosi sempre pi\u00f9 verso l'Occidente nell'ambito della divisione dei blocchi, ma allo stesso tempo difendere la propria sovranit\u00e0, entrare con pieni diritti nelle nascenti organizzazioni della NATO e dell'Organizzazione per la cooperazione economica europea (OECE). Adenauer stabil\u00ec in Germania un efficiente sistema pensionistico, parte integrante del suo modello di \"economia di mercato sociale\" realizzato insieme al suo ministro dell'Economia e successore Ludwig Erhard: un modello teso a creare un'economia mista, basata su un capitalismo moderato da elementi di welfare sociale e principi cattolici, che consent\u00ec il boom economico di quegli anni, il cosiddetto \"Wirtschaftswunder,\" in italiano, Miracolo economico.\nLa politica di Adenauer fu per\u00f2 esposta anche a non poche critiche. In particolare, venne affermato che la sua aspirazione a una rapida ripresa economica e alla stabilit\u00e0 interna fu realizzata senza tenere conto della necessit\u00e0 di una riunificazione delle due Germanie. Nel 1951 il suo governo sollev\u00f2 presso la Corte Costituzionale il quesito che condurr\u00e0 in seguito al verdetto di messa fuorilegge del Partito comunista di Germania (KDP). Nel corso della guerra fredda, Adenauer difese inoltre il diritto della Germania ovest al riarmo.\nQuando nel 1952 il dittatore sovietico Stalin propose la riunificazione delle due Germanie in un unico Stato neutrale e smilitarizzato, Adenauer - appoggiato in questo dagli Alleati - rifiut\u00f2 la proposta. I critici di Adenauer lo hanno accusato di egoismo nazionalista e hanno criticato anche la sua linea politica conservatrice, evidente nel fatto che vari uomini coinvolti nel regime nazista furono suoi collaboratori nell'attivit\u00e0 di governo come, per esempio, Albert Kesselring e Hans Globke.\nIn un discorso del 20 settembre 1949, Adenauer aveva denunciato l'intera campagna di denazificazione perseguita dagli alleati nell'immediato dopoguerra, anticipando che avrebbe introdotto un'amnistia per i criminali di guerra nazisti e che aveva intenzione di fare richiesta di entrare a far parte del gruppo di \"Alti Commissari per una corrispondente amnistia per le pene inflitte dai tribunali delle forze armate alleate\" (\"High Commissioners for a corresponding amnesty for punishments imposed by the Allied military courts\"). Adenauer sosteneva che la continuazione della denazificazione avrebbe causato \"un nazionalismo crescente e sempre pi\u00f9 estremista\", poich\u00e9 i milioni di tedeschi che avevano appoggiato il regime nazista si sarebbero sentiti definitivamente esclusi dalla vita civile postbellica. Alla data del 31 gennaio 1951, l'amnistia aveva beneficiato quasi 800 000 persone, responsabili a vari livelli di crimini anche gravi, come l'omicidio e la deportazione nei campi di sterminio.\nA partire dall'agosto 1950, Adenauer cominci\u00f2 a fare pressione sugli alleati occidentali per liberare tutti i criminali di guerra imprigionati, specialmente quelli della Wehrmacht, sostenendo che il perdurare della loro detenzione costituiva un ostacolo alla politica di riarmo della Germania.\nAdenauer si era opposto ai processi di Norimberga del 1945-46 e, dopo essere diventato cancelliere, aveva chiesto la scarcerazione dei \"sette di Spandau\", come erano chiamati i sette criminali di guerra condannati a Norimberga, detenuti nel carcere di Spandau.\nNel 1954, annunciando la sua seconda visita a Roma, \"l'Unit\u00e0\", organo di stampa del Partito Comunista Italiano, lo defin\u00ec \u00aberede del Kaiser e di Hitler\u00bb e \u00abcapo del quarto Reich\u00bb. Le proteste del movimento studentesco degli anni sessanta furono essenzialmente rivolte proprio contro il conservatorismo di Adenauer.\nGli elementi positivi della politica di Adenauer prevalgono oggi nell'opinione comune. I tedeschi, in un sondaggio del 2003, lo hanno votato come \"il pi\u00f9 grande tedesco di tutti i tempi\" e in tutta Europa gli \u00e8 stato riconosciuto il ruolo di primo piano nel processo di integrazione europea, come uno dei padri fondatori dell'Unione europea.\nMorte ed eredit\u00e0.\nAdenauer mor\u00ec il 19 aprile 1967 nella casa di famiglia a Rh\u00f6ndorf. Secondo sua figlia, le sue ultime parole furono \"Da jitt et nix zo Kriesche!\" (dialetto di Colonia: \"Non c'\u00e8 niente da piangerci!\").\nPer Konrad Adenauer si svolsero funerali di Stato nella cattedrale di Colonia, ai quali parteciparono un gran numero di leader mondiali, tra i quali il presidente degli Stati Uniti Lyndon B. Johnson. Dopo la messa e il servizio di requiem, i suoi resti furono portati a Rh\u00f6ndorf sul Reno a bordo del Kondor, scortato da due altri mezzi d'attacco veloce della classe \"Jaguar\" della marina tedesca, il \"Seeadler\" e lo \"Sperber\", mentre migliaia di persone stavano in silenzio su entrambe le sponde del fiume. \u00c8 sepolto nel \"Waldfriedhof\" (in italiano: \"cimitero forestale\") di Rh\u00f6ndorf.\nQuando, nel 1967, dopo la sua morte avvenuta all'et\u00e0 di 91 anni, chiesero ai tedeschi che cosa ammirassero di pi\u00f9 di Adenauer, la maggioranza rispose l'aver riportato a casa gli ultimi prigionieri di guerra tedeschi dall'URSS, il che era diventato noto come il \"Ritorno dei 10.000\".\nNel 2003 Adenauer \u00e8 stato votato come il 'pi\u00f9 grande tedesco di tutti i tempi' in un concorso, al quale sono stati espressi pi\u00f9 di tre milioni di voti, chiamato \"Unsere Besten\" e prodotto da un'emittente televisiva tedesca del servizio pubblico ZDF. Adolf Hitler e altri nazisti sono stati esclusi dalle nomination.\nAdenauer \u00e8 stato il motivo principale per una delle pi\u00f9 recenti e famose monete commemorative della nascita dell'Europa unita: la moneta d'oro del Belgio, coniata nel 2002, che mostra sul recto i 3 pionieri dell'unificazione, Robert Schuman, Paul-Henri Spaak e Konrad Adenauer."}
{"id": "17567", "revid": "2", "url": "https://it.wikipedia.org/wiki?curid=17567", "title": "Raggio gamma", "text": ""}
{"id": "17571", "revid": "2184720", "url": "https://it.wikipedia.org/wiki?curid=17571", "title": "Aree marine protette d'Italia", "text": "Le aree marine protette sono costituite da tratti di mare, costieri e no, in cui le attivit\u00e0 umane sono parzialmente o totalmente limitate. Nelle riserve marine \u00e8 assolutamente vietato abbandonare rifiuti sulle spiagge. Le seguenti attivit\u00e0 sono soggette a regolamentazione variabile: pesca sportiva, pesca professionale, immersione subacquea, ingresso con mezzi di trasporto inquinanti (imbarcazioni a motore, moto, automobili).\nLa tipologia di queste aree varia in base ai vincoli di protezione.\nLe aree marine protette indicate nell'EUAP (6\u00ba aggiornamento del 2010) sono 27, per una superficie a mare di circa 222.442 ettari. A queste si aggiungono due parchi sommersi e il Santuario Internazionale dei mammiferi marini anche chiamato Santuario dei cetacei."}
{"id": "17572", "revid": "1632387", "url": "https://it.wikipedia.org/wiki?curid=17572", "title": "Altre aree protette d'Italia", "text": "Le altre aree protette sono aree naturali protette che non rientrano nell'Elenco ufficiale delle aree naturali protette stilato dal Ministero dell'Ambiente e della Tutela del Territorio e del Mare.\nTipologie.\nLo sono ad esempio i monumenti naturali, i , le aree naturali protette di interesse locale (ANPIL), le oasi di associazioni ambientaliste come WWF, LIPU, Legambiente. Possono essere a gestione pubblica o privata, con atti contrattuali quali concessioni o forme equivalenti.\nAltre aree naturali protette regionali.\nLombardia.\nNon inclusi nell'EUAP\nFriuli Venezia Giulia.\nNon inclusi nell'EUAP\nLiguria.\nNon incluse nell'EUAP\nVeneto.\nNon inclusi nell'EUAP"}
{"id": "17574", "revid": "2043126", "url": "https://it.wikipedia.org/wiki?curid=17574", "title": "Tuvalu", "text": "Le Tuvalu, in precedenza conosciute come Isole Ellice, sono uno Stato insulare polinesiano situato nell'oceano Pacifico a met\u00e0 strada tra le isole Hawaii e l'Australia. Gli arcipelaghi pi\u00f9 vicini sono le Kiribati, le Samoa e le Figi. Comprende quattro isole coralline e cinque atolli con una superficie di appena 26\u00a0km\u00b2 ed \u00e8 il secondo Paese meno popolato al mondo, dopo la Citt\u00e0 del Vaticano. Inoltre \u00e8 il secondo membro pi\u00f9 piccolo delle Nazioni Unite. In termini di grandezza fisica del territorio, le Tuvalu sono il quarto Stato pi\u00f9 piccolo al mondo, pi\u00f9 grande solo di Citt\u00e0 del Vaticano (0,44\u00a0km\u00b2), Monaco (1,95\u00a0km\u00b2) e Nauru (21\u00a0km\u00b2).\nI primi abitanti delle Tuvalu furono navigatori della civilt\u00e0 di Lapita, poi dominati da popolazioni polinesiane ma anche gilbertesi come a Nui. Le isole caddero sotto l'influenza britannica alla fine del XIX secolo. Le isole Ellice vennero amministrate dal Regno Unito come un protettorato dal 1892 al 1916 e come parte della colonia delle Isole Gilbert ed Ellice dal 1916 al 1976, dopo che gli isolani votarono nel 1974 per diventare una dipendenza inglese con il nome di Tuvalu, separata dalle isole Gilbert, che presero il nome di Kiribati. Le Tuvalu divennero pienamente indipendenti all'interno del Commonwealth nel 1978.\nNome.\nTuvalu significa \"otto insieme\": otto erano in origine gli atolli abitati dell'arcipelago, ai quali si \u00e8 aggiunto il nono, Niulakita, ora anch'esso abitato.\nStoria.\nTuvalu, abitata sin dall'inizio del I millennio a.C., fu visitata dagli europei per la prima volta nel 1568, con l'arrivo dello spagnolo \u00c1lvaro de Menda\u00f1a de Neira.\nDa quella data soltanto mercanti di schiavi e cacciatori di balene approdarono occasionalmente sulle isole. Nel 1892, le Tuvalu divennero parte del protettorato britannico delle isole Gilbert ed Ellice, con Tuvalu che fu ufficialmente denominato \"isole Ellice\". Il protettorato divenne una colonia nel 1915.\nNel 1974, le differenze etniche all'interno della colonia spinsero i polinesiani delle Ellice a votare per la separazione dai micronesiani delle Gilbert (che sarebbero poi diventate le Kiribati). L'anno seguente, le isole Ellice divennero una colonia britannica a s\u00e9 stante, per poi arrivare all'indipendenza il 1\u00ba dicembre 1978. Membro delle Nazioni Unite (1999) e 190\u00aa Societ\u00e0 aderente al Movimento Internazionale della Croce Rossa e della Mezzaluna Rossa (2015).\nGeografia.\n\u00c8 posto a est della Nuova Guinea e a sud dell'arcipelago delle Kiribati. L'arcipelago fa parte della Polinesia e la superficie \u00e8 in totale 26\u00a0km\u00b2, divisi in 9 atolli, tutti molto piccoli.\nIl piccolo arcipelago, seppur non abbia confini terrestri con alcuno Stato, si pu\u00f2 dire che sia pi\u00f9 prossimo: a nord e a est con Kiribati, a sud con le Figi e Wallis e Futuna, infine a ovest con le isole Salomone.\nTerritorio.\nTuvalu comprende 9 atolli. L'area totale \u00e8 di circa soli che rende questo Stato il quarto pi\u00f9 piccolo al mondo. Il pi\u00f9 grande dei nove atolli \u00e8 Funafuti che \u00e8 la capitale. L'altezza massima \u00e8 di sul livello del mare; Tuvalu \u00e8 quindi il secondo Stato al mondo per altezza media, dopo le Maldive. Ci\u00f2 \u00e8 causa di problemi in caso di un futuro innalzamento del livello del mare, anche perch\u00e9 il Paese soffre di maree molto pi\u00f9 alte della media; in futuro il Paese potrebbe essere completamente sommerso.\nIl terreno \u00e8 molto povero e pu\u00f2 essere difficilmente sfruttato per l'agricoltura. Nelle isole non esistono fiumi. L'acqua potabile \u00e8 ottenuta principalmente dall'acqua piovana, raccolta in apposite vasche; spesso vi sono problemi di mancanza d'acqua\nClima.\nTuvalu ha, date la sua latitudine e la sua elevazione sopra il livello del mare, un clima tropicale umido, con precipitazioni abbondanti e costanti nel corso dell'anno. Le temperature sono sempre elevate (28-29 \u00b0C).\nSociet\u00e0.\nPopolazione.\nDopo la Citt\u00e0 del Vaticano \u00e8 lo Stato con la popolazione pi\u00f9 piccola: ha infatti solamente 10\u00a0645 abitanti (2017). Ha per\u00f2 un'alta densit\u00e0: 441 ab./km\u00b2. La popolazione \u00e8 composta al 96% circa da tuvaluani di etnia polinesiana e al 4% circa da tuvaluani di etnia gilbertina.\nIl Paese \u00e8 da sempre patria di molti emigranti diretti verso le altre isole della Polinesia e in particolare verso la Nuova Zelanda. Negli ultimi anni il fenomeno \u00e8 stato decisamente accentuato dal fatto che l'innalzamento del livello degli oceani sta mettendo a serio rischio l'esistenza stessa dell'arcipelago, formato da isole sabbiose di forma allungata e alte non pi\u00f9 di un paio di metri sul livello del mare.\nLingue.\nLe lingue ufficiali sono il tuvaluano e l'inglese; altre lingue parlate sono il samoano e, nell'isola di Nui, il gilbertese, la lingua ufficiale delle Kiribati. La lingua parlata a Nanumea \u00e8 considerata una lingua distinta dal tuvaluano, del gruppo \"Ellicean\".\nGli atti del Governo e del Parlamento sono in tuvaluano.\nReligione.\nNel 1865 la Societ\u00e0 Missionaria Londinese, protestanti congregazionalisti, incominci\u00f2 a evangelizzare e a convertire i tuvaluani. Sicch\u00e9 al 2012 il 85% dei tuvaluani fa parte della Chiesa delle Tuvalu, Ekalesia Kelisiano Tuvalu, EKT), che \u00e8 la chiesa di Stato delle Tuvalu, sebbene questo status le dia semplicemente \"il privilegio di svolgere servizi speciali nei principali eventi nazionali\". I suoi aderenti comprendono circa il 97% degli 11\u00a0000 abitanti dell'arcipelago e, teologicamente, fa parte della tradizione calvinista, Chiesa Cristiana Protestante autonoma dal 1968. \nIl restante 3% \u00e8 costituito dalla fede Bah\u00e1'\u00ed (principalmente a Nanumea) e dall'islam Ahmadiyya (principalmente a Funafuti). Entrambi questi ultimi atolli sono comunque a larga maggioranza cristiana.\nPolitica.\nOrdinamento dello Stato.\nTuvalu \u00e8 una monarchia parlamentare all'interno del Commonwealth britannico.\nIl capo di Stato \u00e8 il sovrano del Regno Unito di Gran Bretagna e Irlanda del Nord. \nAttualmente la Regina delle Tuvalu \u00e8 Elisabetta II e in sua assenza \u00e8 rappresentata da un governatore generale (The Rev. Tofiga Vaevalu Falani in carica dal 28 settembre 2021) da Lei nominato su proposta del primo ministro (Kausea Natano, in carica dal 2019).\nIl governo delle Tuvalu ha espresso l'intenzione di indire un referendum nel giugno 2005 in merito alla possibilit\u00e0 di fare del Paese una repubblica.\nIl 30 aprile 2008 il risultato di un referendum indetto per scegliere se divenire repubblica o mantenere lo stato di monarchia costituzionale, ha decretato il mantenimento dello stato attuale..\nIl parlamento locale, o \"Fale i Fono\", \u00e8 composto da 16 membri (8 circoscrizioni eleggono 2 rappresentanti) ed \u00e8 nominato ogni 4 anni. I suoi membri eleggono il primo ministro, che \u00e8 il capo del governo. A livello locale, alcuni anziani esercitano un'autorit\u00e0 informale.\n\u00c8 interessante osservare che in Tuvalu non sono (e non ci sono mai stati) presenti partiti politici organizzati.\nDiritti dell'uomo.\nTuvalu \u00e8 una monarchia costituzionale con democrazia parlamentare. \nSuddivisioni amministrative.\nSebbene le Tuvalu, vista l'esiguit\u00e0 della popolazione (11\u00a0000 abitanti nel 2017), non abbiano divisioni amministrative, il paese pu\u00f2 essere diviso in 9 atolli. La capitale \u00e8 Funafuti.\nL'isola pi\u00f9 piccola, Niulakita, era disabitata finch\u00e9 fu popolata da abitanti provenienti dalla vicina Niutao nel 1949.\nIstruzione.\nNelle Tuvalu sono presenti scuole equivalenti al ciclo delle elementari e medie.\nGli studenti che vogliono proseguire gli studi si recano presso l'Universit\u00e0 del Pacifico del Sud nelle Figi, in Nuova Zelanda o in Australia.\nSanit\u00e0.\nNella capitale \u00e8 presente un ospedale moderno costruito dai giapponesi come \"risarcimento\" dei danni della seconda guerra mondiale (anche se nessuna delle isole Ellice \u00e8 mai stata occupata dal Giappone).\nSimboli.\nStemma.\nLo stemma di Tuvalu rappresenta al centro una maniapa, casa comune tipica dell'arcipelago accanto a un mare con onde gialle e azzurre. Sotto lo stemma \u00e8 presente il motto dello Stato.\nInno.\nL'inno nazionale si chiama \"Tuvalu mo te Atua\" che si traduce in \"Tuvalu con Dio\".\nEconomia.\nMoneta.\nLa moneta delle Tuvalu \u00e8 il dollaro tuvaluano equiparato al dollaro australiano. Vengono accettate entrambe le monete nel Paese, sebbene non esistano banconote tuvaluane. Le uniche banconote circolanti nel Paese sono le australiane. Le monete tuvaluane circolano insieme con le monete australiane e hanno lo stesso valore nel Paese.\nEsiste un'unica Banca di Tuvalu che si trova nella capitale, Funafuti.\nA Tuvalu \u00e8 permesso solamente il pagamento in contanti, non sono accettate le carte di credito e i traveller's cheques devono essere cambiati presso la Banca di Tuvalu.\n\u00c8 possibile utilizzare la carta di credito unicamente per anticipo contanti nell'unica banca principale del Paese.\nPrimario.\nIl primario \u00e8 il settore largamente prevalente, con la pesca che risulta essere importantissima per l'alimentazione locale. Numerose le famiglie che allevano maiali o polli. L'agricoltura non \u00e8 praticata, poich\u00e9 il terreno \u00e8 molto povero e la vegetazione spontanea (palme da cocco e alberi del pane soprattutto) \u00e8 l'unica limitata forma di coltivazione.\nSecondario.\nLa copra (ottenuta dalla lavorazione della palma da cocco) \u00e8 l'unica attivit\u00e0 agroalimentare, praticata in forma familiare.\nLe isole non hanno risorse minerarie e non esistono altre industrie.\nTerziario.\nCrescente importanza riveste il settore finanziario, favorito dal fatto che il Paese gode di una legislazione fiscale privilegiata; solo di recente sono state emanate norme anti-riciclaggio.\nIl turismo nonostante le grandi potenzialit\u00e0 (barriere coralline intatte e lunghe spiagge bianche) rimane una risorsa limitata, appena un migliaio di persone visita le Tuvalu all'anno, e questo numero si limita all'atollo di Funafuti, il principale. Importante la filatelia.\nLe esportazioni sono unicamente costituite dalla copra.\nIl Paese \u00e8 costretto a importare tutto, dagli elettrodomestici (poco usati) agli autoveicoli e le biciclette, oltre che i carburanti.\nPer limitare la dipendenza dall'estero e per dare il buon esempio in tematiche ambientali, le Tuvalu avevano l'obiettivo di produrre tutta la loro energia tramite fonti rinnovabili entro il 2020.\nTrasporti.\nLe Tuvalu sono collegate solamente da Fiji Airways che tre volte la settimana vola dall'aeroporto di Nadi (Figi) all'aeroporto di Funafuti (Tuvalu).\nNon esistono voli interni; esistono per\u00f2 due navi di propriet\u00e0 dello Stato (Nivaga III e Manu Folau) che effettuano il giro delle isole fermandosi in ognuna circa un'ora.\n\u00c8 possibile nelle varie isole affittare scooter o piccoli pulmini per gli spostamenti.\nCultura.\nMass media.\nLa sua fama, oltre che come localit\u00e0 turistica, \u00e8 dovuta al nome di dominio di primo livello che \u00e8 stato assegnato a queste isole: .tv, ricercatissimo per i siti Internet di molte trasmissioni televisive che versano royalty al governo di Tuvalu per poterne usufruire.\nTelevisione.\nLa televisione nazionale tuvaluana \u00e8 Funafuti TV, che ha sede a Vaiaku ed \u00e8 visibile in tutto l'arcipelago.\nCinema.\nSono presenti due cinema.\nFrancobolli.\nIl 1\u00ba gennaio 1976 Tuvalu incominci\u00f2 a stampare propri francobolli. Esiste a Funafuti un ufficio postale che provvede a vidimare i propri francobolli, raffiguranti le isole o momenti importanti della storia nazionale, balli o costumi tradizionali. Esiste una Societ\u00e0 Filatelica di Kiribati e Tuvalu (ex Ellice Islands).\nSport.\nUno sport tradizionale di Tuvalu \u00e8 il kilikiti, un gioco simile al cricket.\nSport diffusi come il calcio, la pallavolo e il rugby sono anch'essi popolari a Tuvalu a livello amatoriale. Tuvalu ha organizzazioni sportive per badminton, basket, tennis, tennistavolo, pallavolo e sollevamento pesi. Un evento sportivo importante \u00e8 il 'Festival dello Sport nel Giorno d'Indipendenza\u201d, che si svolge annualmente il 1\u00ba ottobre.\nTuvalu ha una nazionale di calcio, che si allena a Funafuti, nel Tuvalu Sports Ground, l'unico campo da calcio dell'isola. Essa compete nei Giochi del Pacifico e in quelli del Pacifico del Sud ed \u00e8 affiliata alla confederazione oceanica (OFC) e attualmente sta cercando di diventare membro della FIFA.\nTuvalu ha partecipato ai Giochi del Pacifico del Sud nel 1978 e a quelli del Commonwealth nel 1998, quando un pesista gareggi\u00f2 nell'edizione tenutasi a Kuala Lumpur, in Malesia. Due giocatori di tennistavolo parteciparono anche ai Giochi del Commonwealth del 2002 a Manchester, mentre in quelli del 2006 a Melbourne Tuvalu present\u00f2 atleti per il tiro a segno, tennistavolo e sollevamento pesi. Tre atleti presero parte anche all'edizione del 2006 a Nuova Delhi in India, nel lancio del disco, del peso e ancora sollevamento pesi.\nLa 'Tuvalu Amateur Sport Association' fu riconosciuta dal Comitato Olimpico nel luglio del 2007, in modo che il paese riuscisse a partecipare per la prima volta ai Giochi olimpici nell'edizione di Pechino 2008, dove Tuvalu port\u00f2 tre atleti, un pesista e due velocisti nei 100 metri maschili e femminili.\nNei Giochi del Pacifico del 2011 disputati in Nuova Caledonia, Tuvalu port\u00f2 a casa tre medaglie nel sollevamento pesi, due argenti e un bronzo. Nel maggio dello stesso anno, l'esperto olandese Foppe de Haan divenne il nuovo commissario tecnico della nazionale di calcio, che guid\u00f2 negli stessi Giochi del Pacifico. Sotto De Haan, Tuvalu ha ottenuto risultati storici nella manifestazione, finendo in quarta posizione su sei nel gruppo A, con 4 punti in 5 partite, miglior risultato di sempre del Paese in ogni competizione disputata. Una serie di record per Tuvalu vennero stabiliti e il torneo fu un successo per tutto il Paese.\nFestivit\u00e0.\nLe maggiori festivit\u00e0 che si tengono su quest'isole seguono il calendario cristiano: Natale, 25 dicembre; Pasqua. La festa nazionale il 1\u00b0 e il 2 ottobre, in memoria della conquista dell'indipendenza dal Regno Unito."}
{"id": "17576", "revid": "656701", "url": "https://it.wikipedia.org/wiki?curid=17576", "title": "61 (numero)", "text": "Sessantuno (cf. latino \"sexaginta unus\", greco \"\u03b5\u1f37\u03c2 \u03ba\u03b1\u1f76 \u1f11\u03be\u03ae\u03ba\u03bf\u03bd\u03c4\u03b1\") \u00e8 il numero naturale dopo il 60 e prima del 62."}
{"id": "17583", "revid": "547034", "url": "https://it.wikipedia.org/wiki?curid=17583", "title": "Sergio Zaniboni", "text": "Zaniboni \u00e8 stato uno dei pi\u00f9 apprezzati \"cartoonist\" italiani e, in particolare, tra quelli che hanno lavorato su Diabolik.\nBiografia.\nEx radiotecnico, inizia la sua carriera di fumettista nel 1967 dopo essere stato disegnatore tecnico, grafico pubblicitario (lo storico logo delle figurine Panini \u00e8 una sua creazione) e illustratore. Il suo primo lavoro \u00e8 una riduzione a fumetti de \"I tre Moschettieri\" disegnata per l'editore di \"Al\u00e8 Toro\" ma mai pubblicata. Dopo aver disegnato \"I Promessi Sposi\" per Gino Sansoni (marito di Angela Giussani), inizia a collaborare alla rivista \"Horror\" e nel 1969 entra nello staff di Diabolik, esordendo con l'episodio \"Delitto su commissione\". Da allora ha realizzato le matite di oltre 300 avventure.\nDal 1972 collabora anche con \"Il Giornalino\", dove, tra i vari lavori realizzati, ha dato vita alla serie di ambiente pugilistico \"Il campione\", su testi di Alberto Ongaro, e alla serie poliziesca \"Tenente Marlo\", su testi di Claudio Nizzi. Per \"Orient Express\" disegna poi la serie \"I Reporters\" su testi di Giancarlo Malagutti.\nAlla fine degli anni ottanta rinnova il suo stile impegnandosi in due lavori che mescolano elementi umoristici a tematiche avventurose: \"Speedy Car\", serie su testi di Paola Ferrarini sempre disegnata per \"Il Giornalino\", e \"Pam&amp;Peter\", episodio autoconclusivo su testi di Luigi Mignacco, pubblicato su \"Comic Art\".\nNel 1990 vince il premio \"ANAFI\" e nel 1991 disegna una lunga avventura di Tex Willer scritta da Claudio Nizzi per l'albo \"Speciale Tex\" n.4, dal titolo \"Piombo rovente\".\nNegli anni novanta prosegue la sua collaborazione con \"Il Giornalino\" disegnando serie come \"Reporter Blues\" e \"Maj Lin\" e nel 2000 riceve il premio Yellow Kid per la sua lunga e fruttosa militanza sulle pagine di Diabolik.\nAnche il figlio Paolo ha intrapreso la carriera di \"cartoonist\", proprio collaborando, tra gli altri, con \"Il Giornalino\", dove porta avanti una serie umoristica di sua completa creazione: \"Steam Rail\", inizialmente disegnata dal padre, con il quale ha realizzato diverse storie per Diabolik, inchiostrando la tavole e colorando le copertine con la tecnica della computer grafica."}
{"id": "17584", "revid": "104485", "url": "https://it.wikipedia.org/wiki?curid=17584", "title": "Cactaceae", "text": "Cactaceae (chiamate pi\u00f9 comunemente cactus e, pi\u00f9 raramente, cacti al plurale) \u00e8 una famiglia di piante succulente (piante xerofite, adattate agli ambienti aridi mediante l'accumulo di acqua all'interno di tessuti succulenti) che comprende circa 3000 specie e 120 generi.\nPer lo pi\u00f9 utilizzate come piante ornamentali, ma alcune sono anche piante da raccolto, fanno parte dell'ordine delle \"Caryophyllales\", che include anche altri membri, come le barbabietole, gli spinaci, l'amaranto, i garofani, il rabarbaro, il grano saraceno, la piombaggine e la bougainvillea. Sono piante inusuali e facilmente identificabili che sono riuscite ad adattarsi ad ambienti estremamente aridi e caldi, sviluppando diverse caratteristiche fisiologiche e anatomiche per conservare l'acqua. I loro fusti si sono adattati diventando succulenti e fotosintetici, mentre le foglie, molto spesso, sono diventate le spine, una delle caratteristiche pi\u00f9 distintive delle piante di questa famiglia.\nI cactus si presentano in forme e dimensioni molto diverse tra loro, da piccole e globose a grandi e colonnari. Il cactus pi\u00f9 alto \u00e8 il \"Pachycereus pringlei\", con un'altezza massima registrata di 19,2 m, e il pi\u00f9 piccolo \u00e8 la \"Blossfeldia liliputana\", che raggiunge 1\u00a0cm di diametro in piena maturazione. I fiori dei cactus sono grandi rispetto al fusto e alle foglie, ed esattamente come le spine e i rami, nascono dalle areole. Molte specie di cactus hanno la fioritura notturna, perch\u00e9 vengono impollinati da insetti notturni o da piccoli animali notturni.\nEtimologia.\nLa parola \"cactus\" greco antico \u03ba\u03ac\u03ba\u03c4\u03bf\u03c2 \"kaktos\", in riferimento ad alcune specie di cardi (\"Cynara\"). Carl von Linn\u00e9 nel 1753 diede in modo generico il nome \"cactus\" ad un genere (che comprendeva soltanto piante appartenenti agli attuali generi \"Mammillaria\", \"Melocactus\" e \"Opuntia\") che in seguito venne riutilizzato per la famiglia e a sua volta suddiviso in diversi generi.\nDescrizione.\nLe cactacee sono piante succulente. Possono assumere numerose forme geometriche: globose, colonnari, appiattite, singole e in gruppi numerosi e nella famiglia si annoverano quasi tutte le forme ecologiche di accrescimento: fanerofite, camefite, criptofite, emicriptofite, ecc. Sono tutte perenni.\nUna caratteristica delle cactacee (pi\u00f9 spesso indicate col nome generico di \"cactus\") \u00e8 quella di essere provviste di gemme latenti ricoperte di lanugine e, spesso, di foglie pi\u00f9 o meno trasformate in spine (o glochidi). A tale organo \u00e8 dato il nome di areola. I loro fiori sono generalmente bisessuali, con ovario infero e stami numerosi, tranne che nella sottofamiglia delle Pereskioideae che conserva caratteri primordiali. Alcune specie sono epifite delle foreste caducifoglie tropicali (trib\u00f9 delle Rhipsalideae) o della foresta amazzonica come il \"Disocactus amazonicus\".\nDistribuzione geografica.\nLa diffusione naturale di questa famiglia di piante \u00e8 limitata quasi esclusivamente al nuovo mondo, dove \u00e8 presente dal Canada alla Patagonia, con particolari concentrazioni nelle steppe, nelle praterie e nei semideserti persino in ambienti caldo-umidi tipici della foresta tropicale e subtropicale. Una sola specie, \"Rhipsalis baccifera\" si trova spontanea anche nell'Africa centrale, in Madagascar e nello Sri Lanka. Varie specie sono state introdotte dall'uomo, naturalizzandosi anche in Europa, Africa, Australia e Asia, in alcuni casi diventando delle vere e proprie piante infestanti.\nIn Italia le cactaceae sono rappresentate essenzialmente da alcune specie di \"Opuntia\", la pi\u00f9 importante delle quali \u00e8 \"Opuntia ficus-indica\", diffusa soprattutto in Sicilia, Toscana (soprattutto nell'arcipelago toscano) Calabria, Liguria, Puglia, Sardegna e lungo i versanti soleggiati e protetti di tutta la costa italiana. \nClassificazione.\nLa famiglia \u00e8 suddivisa in quattro sottofamiglie:\nPereskioideae.\nQuesta sottofamiglia comprende un solo genere (\"Pereskia\") diviso 20-50 specie. Le Pereskioideae costituiscono una sorta di passaggio tra le specie di Cactaceae pi\u00f9 antiche, probabilmente mesofite, e quelle attuali, xerofite; presentano un fusto normalmente poco succulento, che tende a divenire legnoso con l'et\u00e0, e i loro fiori sono dotati di ovario infero. Le foglie, lucenti e munite di lamine espanse, sono sprovviste delle fibre legnose e in caso di siccit\u00e0 si afflosciano e cadono in breve tempo, limitando lo spreco di risorse importanti.\nOpuntioideae.\nLa sottofamiglia delle Opuntioideae comprende 15 generi (\"Austrocylindropuntia\", \"Brasiliopuntia\", \"Consolea\", \"Cumulopuntia\", \"Cylindropuntia\", \"Grusonia\", \"Maihueniopsis\", \"Miqueliopuntia\", \"Opuntia\", \"Pereskiopsis\", \"Pterocactus\", \"Quiabentia\", \"Tacinga\", \"Tephrocactus\", \"Tunilla\") a loro volta suddivisi in circa 300 specie e raggruppati recentemente in 5 trib\u00f9. Si distinguono per la presenza di spine speciali, aciculari (glochidi), per i semi dotati di un grosso arillo legnoso e per i fusti divisi in segmenti, spesso appiattiti (cladodi).\nMaihuenioideae.\nLa sottofamiglia pi\u00f9 ridotta: raccoglie l'unico genere \"Maihuenia\" con 2-10 specie. Le Maihuenioideae sono piante cespugliose, per lo pi\u00f9 litofite, presentano un fusto corto e cilindrico oppure globoso, ma pur sempre di dimensioni ridotte. Le foglie sono piccole, tubolari e durevoli. I fiori sono solitari e crescono nelle parti pi\u00f9 esterne della pianta. I piccoli frutti sono carnosi.\nCactoideae.\nQuella delle Cactoideae \u00e8 la sottofamiglia pi\u00f9 vasta tra quelle delle Cactaceae. Comprende infatti tra le 1800 e le 2500 specie \u2013 suddivise in 100-120 generi raggruppati in 9 trib\u00f9: \nUso.\nLa maggior parte delle piante di questa famiglia viene coltivata per scopo ornamentale.\nI frutti di molte di queste piante sono commestibili e sono dunque utilizzate nelle zone d'origine a scopo alimentare.\nIl fico d'india \u00e8 il frutto dell'Opuntia ficus-indica originaria del Messico ma diffusa ormai in tutti i paesi a clima mite compresa l'Italia, che vanta delle ottime produzioni in Sicilia. Di origine boliviana \u00e8 il pitaya conosciuto anche come Dragon Fruit, frutto commestibile di \"Hylocereus undatus\", coltivato estensivamente anche nell'Asia tropicale.\nAlcuni Cactus colonnari sono utilizzati in Argentina per costituire siepi e recinzioni (corral). \nMentre nei paesi andini si usano varie specie arborescenti per la produzione di legname leggero, usato nella fabbricazione di piccoli manufatti e mobilio.\nLa \"Lophophora williamsii\", \u00e8 la maggiore rappresentante dei cacti allucinogeni o peyote, ed usata durante rituali nella Chiesa nativa americana, altre cactacee allucinogene appartengono al genere Pelecyphora e Trichocereus (San Pedro cactus).\nL'assunzione e la detenzione di piante appartenenti alle specie allucinogene \u00e8 perseguibile dalla legge.\nColtivazione.\nIn generale i cactus prediligono terreni sciolti, aerati e leggeri. Le specie forestali (\"Epiphyllum\", \"Hylocereus\", \"Aporocactus\", \"Schlumbergera\", \"Zygocactus\") amano terricci a prevalenza organica, mentre le altre specie gradiscono una componente dominante di natura minerale (60/80%), ad es. lava (lapillo) e pomice e non gradiscono assolutamente terreni troppi ricchi di organico. Le specie native dei deserti di altopiano messicano rispondono bene all'impiego di marna naturale sminuzzata.\nIl ciclo vitale dominante \u00e8 la crescita estiva e la stasi vegetativa invernale, quando le piante non vanno sollecitate a crescere mediante il mantenimento in condizioni di totale siccit\u00e0 e temperature fresche (10\u00a0\u00b0C). Alcune specie sono assai rustiche e resistono a -15\u00a0\u00b0C (ad es. \"Tephrocactus\"), altre dimostrano sofferenza a temperature inferiori ai 15\u00a0\u00b0C (ad es. \"Melocactus\")."}
{"id": "17586", "revid": "8", "url": "https://it.wikipedia.org/wiki?curid=17586", "title": "Cactacee", "text": ""}
{"id": "17587", "revid": "287204", "url": "https://it.wikipedia.org/wiki?curid=17587", "title": "Denmoza", "text": "Denmoza \u00e8 un genere di piante succulente appartenente alla famiglia delle Cactaceae, originario dell'Argentina; . con fusto globoso-cilindrico e con delle costolature ondulate ricoperte di numerose spine ricurve e robuste.\n\u00c8 una delle specie pi\u00f9 usate come cactus amplificato, strumento musicale sudamericano.\nColtivazione.\nHanno bisogno di terreno molto poroso composto di terra concimata, sabbia e una parte di ghiaia. La pianta andr\u00e0 rinvasata ogni tre anni all'inizio della primavera. In serra andr\u00e0 posizionata in posizione molto luminosa e assolata, le annaffiature dovranno essere costanti per tutto il periodo primavera-autunno mentre in inverno andranno del tutto sospese; \u00e8 infatti nel periodo invernale che questa entra in riposo vegetativo e quindi non avr\u00e0 bisogno di nutrimento. Nel periodo invernale pu\u00f2 resistere anche a una temperatura di 4\u00a0\u00b0C.\nPropagazione.\nLa riproduzione avviene per seme posto a dimora in un letto di sabbia umida e conservate in serra ad una temperatura di 21\u00a0\u00b0C; dopo un anno, quando le piantine saranno abbastanza cresciute, verranno invasate singolarmente."}
{"id": "17589", "revid": "11694", "url": "https://it.wikipedia.org/wiki?curid=17589", "title": "Numero romano", "text": ""}
{"id": "17590", "revid": "287204", "url": "https://it.wikipedia.org/wiki?curid=17590", "title": "Dolichothele (botanica)", "text": "Dolichothele \u00e8 un sottogenere di piante succulente facente parte del genere \"Mammillaria\" e appartenente alla famiglia Cactaceae e alla trib\u00f9 Cacteae. Il nome deriva dal greco \"dolik\u00f2s\" (lungo) e \"thel\u00e9\" (protuberanza).\nVi appartengono piante di forma generalmente globulare con tubercoli carnosi e lunghi che terminano con un'areola fornita di varie spine. Le radici sono spesso molto grosse e carnose specialmente nelle piante adulte; per questo necessitano di vasi spaziosi.\nTassonomia.\nAl sottogenere Dolichothele appartengono le seguenti specie:\nOrigine.\nIl luogo di origine delle piante \u00e8 la parte centrale e settentrionale del Messico e lo stato del Texas negli Stati Uniti d'America.\nColtivazione.\nLe Dolichothele richiedono terreno poroso composto da terra concimata, sabbia e detriti vari o ghiaia molto grossolana; i rinvasi vanno fatti dopo circa tre anni, considerata la grandezza delle radici che tendono a uscire dal foro di scolo del vaso. La posizione deve essere di pieno sole e le annaffiature regolari. In inverno la pianta va tenuta esposta a una temperatura non inferiore ai 4 \u00b0C e le annaffiature vanno completamente sospese. La riproduzione avviene per semi depositati su un letto di sabbia umida e mantenuti a una temperatura di 21\u00a0\u00b0C; quando le piantine saranno germogliate, andranno mantenute umide e al riparo dalla luce del sole."}
{"id": "17591", "revid": "2373", "url": "https://it.wikipedia.org/wiki?curid=17591", "title": "Pino silvestre", "text": ""}
{"id": "17592", "revid": "933835", "url": "https://it.wikipedia.org/wiki?curid=17592", "title": "Lubecca", "text": "Lubecca (lu\u02c8b\u025bkka, lu\u02c8bekka; in tedesco \"L\u00fcbeck\", pronunciato , in basso tedesco anche \"L\u00fcbeek\", in danese \"Lyb\u00e6k\") \u00e8 una delle citt\u00e0 della Germania cosiddette \"anseatiche\" in quanto appartenente, in passato, alla Lega anseatica. Lubecca \u00e8 la pi\u00f9 grande citt\u00e0 del Land Schleswig-Holstein (212.958 abitanti) dopo Kiel.\nIl centro storico della citt\u00e0, in parte ricostruito dopo i danni subiti in seguito ai bombardamenti del 1942 nel corso della Seconda guerra mondiale, \u00e8 stato dichiarato patrimonio dell'umanit\u00e0 dall'UNESCO e presenta numerosi esempi di gotico baltico.\nGeografia fisica.\n\u00c8 situata nel nord della Germania sul basso corso del fiume Trave che a circa 17\u00a0km dal centro della citt\u00e0 sfocia nel Mar Baltico in localit\u00e0 Travem\u00fcnde. Nel territorio comunale scorre un importante affluente della Trave, il fiume Wakenitz, le cui acque confluiscono nella Trave proprio in Lubecca.\nStoria.\nNell'VIII secolo nell'area sorsero i primi insediamenti di popolazioni slave e gi\u00e0 dal X secolo la citt\u00e0 di \"Liubice\" fu, insieme a Oldenburg in Holstein (\"Starigard\"), il centro pi\u00f9 importante degli abodriti. \u00c8 probabile che all'epoca l'insediamento fosse una fortificazione. La citt\u00e0 di Liubice venne in seguito citata da Adam von Bremen nel suo testo \"Gesta Hammburgensis ecclesiae pontificum\". dopo l'anno 1000 fu una citt\u00e0 marinara importante d'Europa. Nel 1093 gli abodriti furono sconfitti e nel 1138 Lubecca venne incendiata dagli slavi.\nNel 1143 la citt\u00e0 venne rifondata nella sua attuale posizione da Adolfo II, conte di Schauenburg e Holstein. Dopo un disastroso incendio la citt\u00e0 fu nuovamente ricostruita nel 1159 da Enrico il Leone. Nel 1226 Lubecca divenne una citt\u00e0 libera dell'Impero (\"freie Reichsstadt\") sotto il diretto controllo dell'Imperatore Federico II; questa decisione fu maturata grazie al consiglio di Ermanno di Salza, Gran Maestro dell'Ordine Teutonico nel contesto della lotta per l'influenza sul Baltico contro il regno di Danimarca.\nDal XIII al XV secolo Lubecca fu una delle citt\u00e0 pi\u00f9 importanti d'Europa, un grande centro commerciale e la \"Regina della Lega Anseatica\". Nel Cinquecento l'importanza di Lubecca diminu\u00ec.\nIl 6 novembre 1806 Lubecca fu al centro di una sanguinosa battaglia, durante la guerra della quarta coalizione, e, nonostante fosse citt\u00e0 neutrale, sub\u00ec gravi danni e saccheggi, conquistata prima dalle truppe della coalizione e successivamente da quelle napoleoniche, guidate dai marescialli Murat, Bernadotte e Soult.\nNel 1937 la cosiddetta \"legge sulla Grande Amburgo\" decret\u00f2 la soppressione della Citt\u00e0 libera di Lubecca e la sua annessione alla Prussia. In particolare la citt\u00e0 di Lubecca divenne un circondario urbano nel distretto governativo dello Schleswig.\nIl 23 aprile 1945, Heinrich Himmler incontr\u00f2, nella cantina del consolato svedese di Lubecca, il conte Folke Bernadotte, proponendogli la resa tedesca sul fronte occidentale ma non su quello orientale.\nLe distruzioni della seconda guerra mondiale.\nDurante la seconda guerra mondiale, Lubecca fu una delle prime citt\u00e0 tedesche a subire la pratica del \"maximum use of fire\", la nuova tecnica della tempesta di fuoco messa a punto dalla Gran Bretagna allo scopo di fiaccare il morale della popolazione tedesca. Arthur Harris, capo del Bomber Command, scelse Lubecca come primo esperimento in quanto priva di industrie belliche e dunque scarsamente protetta dalla contraerea.\nLa notte tra il 28 e il 29 marzo 1942, 234 apparecchi ricevettero l'ordine di distruggere la citt\u00e0 in 140 minuti con 400 tonnellate di bombe, di cui due terzi incendiarie. \nIl duomo e l'80% del centro storico vennero danneggiati, soprattutto il quartiere pi\u00f9 antico intorno alla chiesa di Santa Maria, per un totale di circa 1500 case e 130 chilometri di facciate. Morirono 320 persone.\nAl termine della guerra, entr\u00f2 a fare parte della Germania Ovest. La cortina di ferro, che separava le due Germanie, la lamb\u00ec fino alla riunificazione del 1990.\nPolitica.\nLa guida della citt\u00e0 di Lubecca per secoli fu affidata al consiglio della citt\u00e0 con il borgomastro o i borgomastri al suo vertice. All'inizio del XIX secolo il consiglio, denominato \"Senato\", era composto da 16 senatori e 4 borgomastri, dei quali i due pi\u00f9 anziani si avvicendavano annualmente alla sua guida. A partire dal 1848 ci furono solo due borgomastri. Erano esclusivamente rappresentanti del senato, ma non \"capi di Stato\" della libera citt\u00e0 anseatica di Lubecca. Accanto al Senato esisteva la \"B\u00fcrgerschaft\" come \"Parlamento\". Nel 1933 la \"B\u00fcrgerschaft\" fu sciolta e il Senato ridimensionato. Il presidente fu fin dall'inizio l\"'Oberb\u00fcrgermeister\".\nCultura.\nLetteratura a Lubecca.\nLubecca vede un chiaro baricentro della vita culturale nel confronto con l'ivi creata letteratura dei fratelli Thomas Mann e Heinrich Mann, che ha il suo centro nella Casa dei Buddenbrook nella Mengstra\u00dfe vicino alla \"Marienkirche\". Il nome deriva dal romanzo di Thomas Mann \"I Buddenbrook. Decadenza di una famiglia\" (abbreviato nelle citazioni in \"I Buddenbrook\"), che \u00e8 ambientato proprio a Lubecca. Questo romanzo a sfondo sociale tratta del declino di una ricca famiglia di mercanti; con questo romanzo Thomas Mann ottenne il premio Nobel per la letteratura nel 1929.\nLa citt\u00e0 anseatica conferisce insieme all'Accademia d'arte di Baviera il Premio Thomas Mann, che viene attribuito con scambi annuali fra Lubecca e Monaco di Baviera. I romanzi \"Professor Unrat\" e \"Eug\u00e9nie oder Die B\u00fcrgerzeit\" di Heinrich Mann, giocano parimenti un ruolo nella citt\u00e0 anseatica. Altri autori di Lubecca sono Emanuel Geibel, Gustav Falke, Otto Anthes ed Erich M\u00fchsam. G\u00fcnter Grass, anch'egli titolare di un Premio Nobel, visse a lungo a Lubecca, ove mor\u00ec nel 2015. A Lubecca si trova anche la Casa G\u00fcnter Grass con la maggior parte degli originali delle sue opere letterarie e artistiche. \nLubecca \u00e8 sede della Societ\u00e0 Erich M\u00fchsam che assegna il Premio Erich M\u00fchsam. Gli scrittori Theodor Storm e Werner Bergengruen sono stati allievi del liceo Katharineum di Lubecca.\nIl romanzo del 1926 di Ludwig Ewers \"Die Gro\u00dfvaterstadt\" (1926, un tempo molto letto) \u00e8 ambientato a Lubecca. \nI suoi protagonisti vivono nello stesso periodo in cui \u00e8 ambientato \"I Buddenbrook\", anche se appartenenti ad altro livello sociale. Il terzo romanzo ambientato a Lubecca nel medesimo periodo \u00e8 \"Ein k\u00f6niglicher Kaufmann\" di Ida Boy-Ed. Visse anche a Lubecca (e vi mor\u00ec) lo scrittore Emanuel Geibel, che nel 1844 scrisse \"Ein Ruf von der Trave\", romanzo ambientato a Lubecca.\nChristian von Ditfurth scrisse dal 2002 sei \"gialli\" ambientati a Lubecca, protagonista Josef Maria Stachelmann.\nInfrastrutture e trasporti.\nAutostrade.\nL'autostrada BAB1 che va da Oldenburg in Holstein via Amburgo, Brema, Osnabr\u00fcck, M\u00fcnster, Colonia a Saarbr\u00fccken, circonda ad ovest la citt\u00e0 da nord-est a sud-ovest e con due uscite: \"L\u00fcbeck-Zentrum\" e \"L\u00fcbeck-Moisling\". Nel Nord di Lubecca, a Bad Schwartau, c'\u00e8 un raccordo autostradale BAB226, di soli tre chilometri in direzione Travem\u00fcnde. A sud di Lubecca, c'\u00e8 un'altra intersezione: da l\u00e0 l'autostrada BAB20 va a Wismar, Rostock e Stettino con l'uscite \"L\u00fcbeck-Genin\", \"L\u00fcbeck-Flughafen\" (\"Lubecca-aeroporto\", in costruzione) e anche \"Gro\u00df Sarau\". sar\u00e0 costruita anche verso ovest e collegher\u00e0 Lubecca con la BAB21 vicino a Bad Segeberg, la BAB7 vicino a Bad Bramstedt e la BAB23 vicino a Itzehoe.\nAltre strade.\nAltre strade importanti sono la B75, che collega Travem\u00fcnde con il centro di Lubecca e continua verso Amburgo, la B206, che collega Lubecca a Bad Segeberg, la B207, che va da Lubecca in direzione Ratzeburg e M\u00f6lln e la B104/B105, che collega Lubecca a Wismar e Schwerin.\nFerrovie.\nLubecca ha alcune stazioni ferroviarie. La pi\u00f9 importante \u00e8 la stazione di L\u00fcbeck Hauptbahnhof, che si trova ad ovest del centro. Altre stazioni sono \"L\u00fcbeck-St.J\u00fcrgen\" a sud e \"L\u00fcbeck-K\u00fccknitz\", \"L\u00fcbeck-Travem\u00fcnde-Skandinavienkai\" (\"\"porto per la Scandinavia\"), \"L\u00fcbeck-Travem\u00fcnde-Hafen\" (\"porto\") e \"L\u00fcbeck-Travem\u00fcnde-Strand\" (\"spiaggia\"\"). Esistono linee in direzione di Kiel, Puttgarden, Travem\u00fcnde, Bad Kleinen, L\u00fcneburg e Amburgo. Da dicembre 2007, un InterCityExpress (ICE) collega Lubecca con Amburgo, Berlino e Copenaghen. In quest'ultimo caso, il treno viene imbarcato su un traghetto per attraversare lo stretto di Fehmarn Belt (Mar Baltico), in attesa del tunnel sottomarino che, secondo i progetti, dovrebbe collegare dal 2020 l'isola tedesca di Fehmarn e quella danese di Lolland. Vi sono inoltre alcuni treni giornalieri per Amburgo e Copenaghen. In estate, un treno collega Lubecca e le localit\u00e0 balneari sul Mar Baltico alla Germania meridionale.\nAeroporto.\nLubecca ha un aeroporto, che si trova a sud della citt\u00e0, a Blankensee; \u00e8 l'aeroporto pi\u00f9 grande e pi\u00f9 importante dello Schleswig-Holstein. Le compagnie aeree che volano a Lubecca sono Ryanair e Wizz Air con connessioni a Londra-Stansted, Bergamo, Pisa, Marsiglia, Stoccolma-Skavsta, Dublino e Danzica. L'aeroporto internazionale pi\u00f9 vicino \u00e8 quello di Amburgo, a 60 chilometri di distanza.\nDa luglio 2014 la compagnia aerea Ryanair ha spostato la sua sede all'aeroporto internazionale di Amburgo e non parte pi\u00f9 da Lubecca.\nPorto.\nLubecca \u00e8 uno dei porti pi\u00f9 importanti della Germania e forse il porto pi\u00f9 importante del Mar Baltico tedesco. Da qui, i traghetti per i passeggeri e anche per autocarri partono per la Svezia, la Finlandia, la Lettonia e la Lituania. Il porto non si trova direttamente sul Mar Baltico, ma sulle sponde del fiume Trave."}
{"id": "17594", "revid": "72396", "url": "https://it.wikipedia.org/wiki?curid=17594", "title": "Clive Sinclair", "text": "Cre\u00f2 la Sinclair Research, una societ\u00e0 informatica inglese che rivoluzion\u00f2 dagli anni settanta la storia dell'elettronica e dell'home-computing in particolare. Fra le sue creazioni si annovera l'MK 14, lo ZX80, ZX81, ZX Spectrum, Sinclair QL, il triciclo elettrico Sinclair C5, ed altre originali creazioni.\nBiografia.\nManifest\u00f2 interesse per l'elettronica sin da giovane, tuttavia non si iscrisse all'universit\u00e0, svolgendo nel contempo diversi lavori. Dopo aver passato molti anni come assistente editoriale al \"Practical Wireless\" e \"Instrument Practice\", Sinclair fond\u00f2 la Sinclair Radionics nel 1961, dove produsse la prima calcolatrice compatta nel 1972, la Sinclair Executive.\nSuccessivamente, in un periodo di difficolt\u00e0 finanziaria, si dedic\u00f2 alla produzione di home computer: cre\u00f2 nel 1980 la Sinclair Research, che produsse l'MK 14 e il Sinclair ZX80, primo computer commercializzato in Gran Bretagna per meno di 100 sterline. Altri prodotti realizzati furono lo ZX81 (1981) e lo ZX Spectrum (1982), che ebbero grande successi in Gran Bretagna e che gli valsero il titolo di \"Sir\" (Knight Bachelor). Nel 1983 pot\u00e9 produrre la Sinclair C5, un veicolo elettrico al quale aveva lavorato negli anni passati, e nello stesso anno la Heriot-Watt University gli confer\u00ec un dottorato \"honoris causa\". Tuttavia a causa di alcune scelte errate nel 1986 vendette la Sinclair Research all'Amstrad, ma in seguito fond\u00f2 la \"Cambridge Computers Ltd\" per commercializzare il Cambridge Z88.\nNegli anni '90, dopo l'abbandono del mercato dei computer, si dedic\u00f2 allo sviluppo delle sue invenzioni, essenzialmente nel campo dei trasporti, come la bicicletta \"Zike\" del 1997.\nMuore a Londra il 16 settembre 2021 dopo una lunga malattia."}
{"id": "17612", "revid": "125835088", "url": "https://it.wikipedia.org/wiki?curid=17612", "title": "Esistenzialismo", "text": "Lesistenzialismo \u00e8 una variegata e non omogenea corrente di pensiero che si \u00e8 espressa in vari ambiti culturali e sociali umani, tra filosofia, letteratura, arti e costume, affermando, nell'accezione pi\u00f9 comune del termine, il valore intrinseco dell'esistenza umana individuale e collettiva come nucleo o cardine di riflessione, in opposizione ad altre correnti e principi filosofici totalizzanti e assoluti.\nNato tra il XVIII e il XIX secolo, trovando ampio sviluppo nel XX secolo, diffondendosi e affermandosi principalmente tra la fine degli anni venti e i cinquanta, esso insiste sul valore specifico dell'individuo e sul suo carattere precario e finito, sull'insensatezza, l'assurdo, il vuoto che caratterizzano la condizione dell'uomo moderno, oltre che sulla \u00ab\"solitudine di fronte alla morte\"\u00bb in un mondo che \u00e8 diventato completamente estraneo oppure ostile. Esso nasce in opposizione all'idealismo, al positivismo e al razionalismo, assumendo in alcuni rappresentanti un'accentuazione religiosa, in altri un carattere umanistico e mondano, sia pessimista sia ottimista, collegandosi dunque in diversi aspetti all'irrazionalismo e influenzando numerose altre filosofie parallele e successive.\nA seconda della definizione data al \"movimento\", un filosofo o un indirizzo filosofico pu\u00f2 essere o meno considerato come espressione dell'esistenzialismo. Questo spiega perch\u00e9 alcuni dei filosofi che sono considerati tra i rappresentanti maggiori dell'esistenzialismo (come Heidegger e Jaspers) ne abbiano rifiutato la qualifica, assunta invece come bandiera da altri, come Jean-Paul Sartre e Simone de Beauvoir. In particolare \u00e8 Sartre a rendere celebre il termine nel lessico filosofico e nell'accezione popolare, con la sua conferenza \"L'esistenzialismo \u00e8 un umanismo\".\nStoria.\nBench\u00e9 fin dall'antichit\u00e0 possano individuarsi numerosi precursori dell'esistenzialismo (come Tito Lucrezio Caro, Socrate o lo stoicismo), l'inizio dell'esistenzialismo in senso stretto \u00e8 collocabile nel periodo del romanticismo, gi\u00e0 a partire dalla cosiddetta filosofia positiva di Friedrich Schelling: secondo Luigi Pareyson, \u00abgli esistenzialisti autentici, i soli veramente degni del nome, Heidegger, Jaspers e Marcel, si sono richiamati a Schelling o hanno inteso fare i conti con lui\u00bb. \u00c8 quindi con la figura di S\u00f8ren Kierkegaard (morto nel 1855), assieme ad Arthur Schopenhauer, Giacomo Leopardi e al successivo Friedrich Nietzsche che l'esistenzialismo si afferma come corrente; per altri \u00e8 con Heidegger e Jaspers che esso ha inizio, a partire dal decennio 1920-1930, per altri ancora dal secondo dopoguerra con Jean-Paul Sartre.\nTra il 1928 e il 1940 Martin Heidegger \u00e8 stato il pi\u00f9 importante rappresentante dell'esistenzialismo su base fenomenologica e il suo \"Essere e tempo\" pu\u00f2 essere considerato una pietra miliare dell'esistenzialismo moderno. Verso il 1936 egli opera nel suo pensiero quella che pu\u00f2 essere definita una \"svolta\" in senso nettamente spiritualistico e da quel momento la sua filosofia assume nette connotazioni teologiche in senso panteistico, volta principalmente alla speculazione sull'Essere, anzich\u00e9 sull'umanismo come nella corrente francese, subendo l'influsso del pensiero greco arcaico (Anassimandro, Eraclito), di H\u00f6lderlin, della mistica renana e delle filosofie orientali (taoismo).\nAltra figura importante \u00e8 Karl Jaspers, che partendo da basi psicologistiche nelle prime opere approda a una speculazione specificamente filosofica tra il 1946 e il 1962, su una linea che ripropone alcuni temi che erano gi\u00e0 di Kierkegaard.\nUn momento importante nell'evoluzione del pensiero esistenzialistico \u00e8 rappresentato dalla presa di coscienza degli orrori della prima guerra mondiale e dalla crisi della coscienza intellettuale che si ebbe nell'immediato dopoguerra. A cominciare dagli anni 1944-1945 \u00e8 stato l'esistenzialismo ateo di Sartre a ricevere le maggiori attenzioni, anche in rapporto al marxismo e al materialismo storico da lui abbracciati e sostenuti, mentre la compromissione con il regime nazista da parte di Heidegger ha pesato notevolmente sulla sua immagine dopo la seconda guerra mondiale, facendo s\u00ec che ritrovasse maggiore attenzione solo negli anni sessanta. Al seguito di Sartre (ispirandosi anche a Edmund Husserl), numerosi altri pensatori del XX secolo sono stati avvicinati alla corrente o ne hanno fatto parte, come Simone de Beauvoir, Albert Camus, Maurice Merleau-Ponty, Raymond Aron e, al di fuori del \"circolo sartriano\", Emil Cioran, Nicola Abbagnano, Emanuele Severino (che riprende temi di Heidegger) e altri. \nInteressante \u00e8 l'evoluzione del concetto \"L'inizio del buio\" in chiave esistenzialista di comprensione artistico-letteraria del reale. Fenomeno vivo della cultura contemporanea, soprattutto in linguaggi mediatici, ma di origini arcaiche, l'inizio del buio pu\u00f2 assurgere al ruolo dell'arte poetica nel mondo e raggruppare i movimenti letteral-borghesi di fine Ottocento.\nPrecursori.\nNell'ambito dell'esistenzialismo del '900 sono state individuate delle figure anticipatrici, chiamate anche \"esistenzialisti in retrospettiva\" o pre-esistenzialisti, tra cui Tito Lucrezio Caro, Michel de Montaigne, il Marchese de Sade, Blaise Pascal, Jean-Jacques Rousseau, Friedrich Schelling, Arthur Schopenhauer, S\u00f8ren Kierkegaard, Max Stirner, Giacomo Leopardi, Ralph Waldo Emerson, Henry David Thoreau, F\u00ebdor Dostoevskij, e Friedrich Nietzsche (talvolta, a seconda del limite temporale che si accetta come inizio dell'esistenzialismo, Kierkegaard, Dostoevskij e Nietzsche sono considerati iniziatori della corrente, e non precursori, come anche Stirner, Thoreau e Schopenhauer).\nNicola Abbagnano (anch'egli avvicinato all'esistenzialismo) indica come precursori anche Platone, Socrate, Giambattista Vico, Niccol\u00f2 Machiavelli, Agostino d'Ippona, Immanuel Kant, la corrente stoica.\nTipologie di esistenzialismo.\nNicola Abbagnano distingue tre tipi di esistenzialismo\nVi sono poi le figure che sfuggono a questa classificazione, come Friedrich Nietzsche o Emil Cioran.\nEsistenzialismo ateo.\nSpecialmente all'interno dell'esistenzialismo umanistico, vi \u00e8 la variante atea dell'esistenzialismo, che risente anche dell'ideologia marxista, ma trova i suoi precursori in Lucrezio, Schopenhauer, Nietzsche, Stirner e Leopardi, ed \u00e8 rappresentata specialmente da Jean-Paul Sartre (1905-1980). L'opera teorica fondamentale dell'esistenzialismo ateo di Sartre, \"L'essere e il nulla\", del 1943, \u00e8 un trattato che traduce in linguaggio filosofico ci\u00f2 che, pi\u00f9 autenticamente e spontaneamente, egli esprime nella drammaturgia e nella letteratura. Prima della \"svolta\" teologica e ontologica, Sartre considerava anche Heidegger, che pure non si disse mai ateo, parte di questa corrente.\nDifferente da quello di Sartre, almeno dal 1950, \u00e8 l'esistenzialismo ateo di Albert Camus, che parte dal marxismo per approdare all'anarchismo. Egli, alla fine del saggio \"Il mito di Sisifo\", precisa il suo esistenzialismo ateo, che nega il divino e lo sostituisce col rapporto dell'uomo con la natura:\nIn un orizzonte umano che non sa che farsene di Dio perch\u00e9 ha solo s\u00e9 stesso su cui fondarsi per realizzare un senso dell'esistenza, Camus rifiuta per\u00f2 il buio del nichilismo per la solarit\u00e0 di una lotta indefessa al non-senso. Bisogna ribellarsi al non-senso in nome della solarit\u00e0 e della \"misura\", le caratteristiche migliori dei popoli mediterranei pre-cristiani. Si legge nel 5\u00ba capitolo dell\"Uomo in rivolta\" (sottotitolo: \"Il pensiero meridiano\"): \nL'esistenzialismo ateo ha avuto nel Novecento qualche nuovo sviluppo in senso edonistico in Michel Onfray, che ha il suo maggiore ispiratore in Camus. In qualche misura si rif\u00e0 all'atomismo antico, ma in questo \u00e8 l'elemento etico e utilitaristico a prevalere.\nEsistenzialismo cristiano.\nNell'esistenzialismo religioso, vi \u00e8 quello cristiano, di tipologia fideista oppure ontologica; una delle varianti cristiane dell'esistenzialismo \u00e8 quella del filosofo russo Nikolaj Aleksandrovi\u010d Berdjaev (1874-1948), ispirata alla sua profonda fede ortodossa e alla narrativa di Dostoevskij, al quale fa riferimento il suo saggio del 1923 \"La concezione del mondo di Dostoevskij\". Per Berdjaev la figura di Ges\u00f9 \u00e8 al centro di ogni speculazione sull'essenza del vivere in rapporto all'immanenza e alla trascendenza. L'esistenzialismo cristiano ha continuato ad avere sviluppi interessanti nel Novecento in figure come Gabriel Marcel, che ha i suoi punti di riferimento in Heidegger e Jaspers, e in Karl Barth, che si riallaccia piuttosto a Dostojevskij e Kierkegaard. Un'altra figura accostabile all'esistenzialismo cristiano \u00e8 quella dello scrittore cattolico L\u00e9on Bloy.\nLa teologia della Chiesa cattolica ha talvolta toccato temi di esistenzialismo cristiano, in particolare di umanesimo cristiano in senso non prettamente fideistico ma nel dialogo tra Fede e Ragione di agostiniana e tommasiana memoria, ad esempio nella teologia e nel magistero di Joseph Ratzinger (poi papa Benedetto XVI).\nPostilla su Albert Camus.\nLa figura di Camus \u00e8 stata da alcuni resa esterna all'esistenzialismo, per evidenti discordanze filosofiche e di soluzione esistenziale (ad esempio nel saggio di Jacqueline L\u00e9vi-Valensi nella recente edizione delle opere complete di Camus della \"Pl\u00e9iade\", Gallimard)\nDescrizione.\nEtimologia.\nIl termine \"esistenzialismo\" \u00e8 stato coniato dal filosofo francese Gabriel Marcel verso la met\u00e0 degli anni '40. Venne adottato da Jean-Paul Sartre il quale, il 29 ottobre 1945, discusse la propria posizione esistenzialista durante una conferenza al \"Club Maintenant\" di Parigi. La lezione fu pubblicata come \"L'existentialisme est un humanisme\" (\u00abL'esistenzialismo \u00e8 un umanismo\u00bb), un piccolo libro che contribu\u00ec molto a diffondere il suo pensiero esistenzialista.\nAlcuni studiosi sostengono che il termine dovrebbe essere utilizzato solo per riferirsi al movimento culturale europeo tra gli anni '40 e '50 associato con le opere dei filosofi Jean-Paul Sartre, Simone de Beauvoir, Maurice Merleau-Ponty e Albert Camus. Altri studiosi estendono il termine a Kierkegaard e altri ancora lo estendono lontano nel tempo fino a Socrate. Tuttavia, il termine \u00e8 spesso identificato con la visione filosofica di Jean-Paul Sartre (esistenzialismo ateo, umanista e marxista).\nProblemi di definizione.\nNon c'\u00e8 mai stato un accordo generale sulla definizione di \"esistenzialismo\". Il termine viene spesso usato come convenzione storica dato che in primo luogo fu applicato a molti filosofi da parte di studiosi e interpreti a quelli posteriori. Mentre generalmente si ritiene che l'esistenzialismo abbia avuto origine con Kierkegaard, il primo illustre filosofo ad adottare il termine per descrivere se stesso fu Jean-Paul Sartre. Secondo il filosofo Steven Crowell, definire l'esistenzialismo \u00e8 relativamente difficile, ed egli sostiene che \u00e8 meglio intenderlo come un approccio generale utilizzato in contrapposizione alla speculazione teorica privilegiata da alcune correnti filosofiche, piuttosto che come una filosofia sistematica essa stessa.\nAnche il filosofo John MacQuarrie ritiene che l'esistenzialismo vada inteso pi\u00f9 che altro come uno stile di vita. Egli adotta inoltre la distinzione, sottolineata da Heidegger, tra due diversi tipi di analisi che possono essere condotti al suo interno: \u00abesistenziale\u00bb ed \u00abesistentiva\u00bb. L'analisi \"esistenziale\" intende studiare le strutture trascendentali dell'esistenza, i suoi aspetti \"a priori\", mentre quella \"esistentiva\" si rivolge alla concretezza dell'esistenza, partendo dalla situazione individuale in cui si trova colui che \u00e8 consapevole di esistere e si pone la domanda sul proprio essere. \u00c8 stato rilevato come l'analisi esistenziale, incentrata sull'essenza, debba in ogni caso essere innestata primariamente sulla domanda esistentiva circa il senso concreto e attuale dell'esistenza.\nConcetti generali.\nPer la sua natura complessa, pi\u00f9 che di una corrente filosofica unitaria, si pu\u00f2 parlare di un insieme di posizioni filosofiche singole, anche molto differenziate, variamente coinvolte nell'atmosfera di crisi e malessere individuali delle epoche e dei contesti in cui si manifesta. L'esistenzialismo quindi risponde solo in parte a una coscienza panica, universalistica o solidaristica, prevalendo in esso piuttosto la riflessione sull'individualit\u00e0, la solitudine (ma anche l'unicit\u00e0 e infinit\u00e0 interiori) dell'io di fronte al mondo, l'inutilit\u00e0, la precariet\u00e0, la finitudine, il fallimento, l'assurdo dell'esistere.\nMalgrado ci\u00f2, anche elementi di crisi implicati di origine economica, culturale e di costume, sociale e politica presenti tra le due guerre mondiali in molte nazioni europee, a cominciare dalla Francia e dalla Germania, diventano motivi di angoscia esistenziale e concorrono a determinare l'atteggiamento degli esistenzialisti in generale, reali o sedicenti.\nSi consideri anche che non tutti gli autori solitamente classificati come esistenzialisti accettarono tale classificazione, ritenendola riduttiva o deformante rispetto all'originalit\u00e0 della loro riflessione. Tra questi \u00e8 noto il caso di Heidegger, soprattutto dopo la \"kehre\" (o \u00absvolta\u00bb) del 1935-1936, il quale nella \"Lettera sull'umanismo\" (1947) accus\u00f2 Sartre e i filosofi francesi di soffermarsi su tematiche meramente \"esistentive\", anzich\u00e9 rivolgersi ad una visuale davvero \"esistenziale\", che si occupi cio\u00e8 del rapporto dell'ente con l'Essere.\nL'esistenzialismo rifletteva sulla problematicit\u00e0 del senso dell'essere, in particolare in relazione al nichilismo, sui limiti e le possibilit\u00e0 della libert\u00e0 individuale, incentrando queste riflessioni intorno alle domande: \"che cos'\u00e8 l'essere?\" e \"che cosa vuol dire esistere?\", che dominano il pensiero dei filosofi e letterati a vario titolo inquadrabili nella corrente. Ci\u00f2, ovviamente, riguarda anche i filosofi Martin Heidegger, Jean-Paul Sartre, Karl Jaspers e Maurice Merleau-Ponty, ma non Edmund Husserl, pur essendo colui che ha posto con la \"epoch\u00e9\" fenomenologica e la \"intuizione eidetica\" le basi concettuali su cui l'esistenzialismo novecentesco sarebbe nato.\nLe domande sull'essere e sull'esistere, pur essendo distanti dalla realt\u00e0 del singolo nella sua quotidianit\u00e0, lo riguardano nella sua interiorit\u00e0, nel suo sentirsi un \"ego\" rispetto al mondo. Queste domande sono quindi avvertite e poste come fondamentali nel momento in cui l'io \u00e8 in crisi rispetto al vivere e all'\"essere nel mondo\", e si chiede la ragione del proprio esistere come sua parte e del suo rapporto con esso. L'individuo, percependosi come ente particolare, ovvero unico fra tutti gli enti, si interroga sul senso della parola essere, ma fallisce la risposta. \u00c8 da questo problema, che assilla, impegna e talvolta tormenta la coscienza dei pensatori esistenzialisti, che occorre partire per capire l'esistenzialismo. Altri temi di riflessione tipici dell'esistenzialismo sono la condizione umana, la paura della morte, l'oblio dell'essere, il progresso umano nella storia, collegandosi al filone irrazionalista precedente con Schophenauer, Nietzsche, Bergson ecc, allo storicismo e all'idealismo...\nVa notato che Heidegger prese le distanze dall'esistenzialismo, anche se alcuni inclusero (in particolare Abbagnano) la sua opera principale (\"Essere e tempo\") in tale filone, sulla base del fatto che essa si interrompe bruscamente proprio dove termina la cosiddetta analisi esistenziale, preparatoria. La seconda parte, che doveva essere scritta nella forma sistematica della prima, non ebbe mai la luce in quanto tale. Heidegger tratt\u00f2 in modo meno sistematico e molto frammentario il seguito di \"Essere e tempo\", costituito da scritti vari, che mettono in luce il tentativo di individuare un linguaggio diverso, meno compromesso con la metafisica, per affrontare in modo pi\u00f9 diretto il tentativo di pensare il senso dell'essere e la sua verit\u00e0 (di qui l'avvicinarsi di Heidegger al pensiero dei mistici, ma anche alla scrittura poetica e all'arte). \u00c8 noto come per lui fosse proprio questa seconda parte del suo percorso, quella in cui si espresse il suo pi\u00f9 autentico pensiero. L'indagine speculativa di Heidegger si realizza in definitiva come una ricerca ontologica sull'\"essere\" rispetto alla quale l'analisi dell'esistenza, relativa all\"esserci\" (l'individualit\u00e0 umana), ha solo carattere introduttivo.\nDall'essere all'esistere.\nL'esistenzialismo si ricollega alla questione ontologica fondamentale, ovvero \u00ab\"che cos'\u00e8 l'essere?\"\u00bb, questione affrontata pi\u00f9 che altro da Martin Heidegger (ma non solo). Essa pu\u00f2 essere posta in altri modi: cos'\u00e8 che determina la nostra esistenza? Come si chiese Heidegger, riprendendo una questione posta da Leibniz: \"\"Perch\u00e9 l'ente e non piuttosto il niente?\" (\"Warum ist \u00fcberhaupt Seiendes und nicht vielmehr Nichts?\"\" in \"Was ist Metaphysik?\", 1929). L'essere \u00e8 il fondamento da cui deriva tutto ci\u00f2 che \u00e8, ovvero l'ente e dunque anche l'uomo, in quanto unico ente che esiste? Heidegger, che per primo si pose compiutamente la domanda, intu\u00ec che in tutta la storia della metafisica l'essere era stato sempre pi\u00f9 completamente identificato con l'ente, subendo l'irreparabile cancellazione della cosiddetta differenza ontologica: in altre parole, l'essere non \u00e8 Dio o le Idee platoniche, concetti ontologici, manifestazioni fisiche pi\u00f9 che metafisiche. L'essere \u00e8 trascendente e conserva una differenza irriducibile con qualsiasi ente, compreso l'Ente supremo se identificato in Dio o in un valore astratto. \nHeidegger accusa Sartre di soffermarsi su tematiche meramente \"esistentive\", anzich\u00e9 rivolgersi ad una visuale davvero esistenziale, che si occupi cio\u00e8 del rapporto dell'ente (cio\u00e8 l'Essenza) con l'Essere. Con la sua opera \"Essere e tempo\" il pensatore tedesco, spesso accusato di essersi compromesso col nazismo, afferma invece di avere tracciato i veri punti di riferimento del movimento. Per Heidegger l'Essere e l'Essenza sono due cose diverse, ed entrambe precedono gerarchicamente l'Esistenza. Per Sartre invece \u00e8 solo l'esistenza che conta, l'essenza \u00e8 decisa dall'uomo e l'essere si identifica col nulla se non c'\u00e8 un s\u00e9 che si percepisce come tale. In questo modo egli risponde alla domanda leibniziana affermando che non esiste una risposta, poich\u00e9 l'esistenza \u00e8 frutto del caso fortuito, della probabilit\u00e0 o \u00e8 l'unica realt\u00e0 possibile. Il nulla \u00e8 definito come l'\u00abessere-per-s\u00e9\u00bb, coincidente con la nostra coscienza che agisce liberamente e mette in atto realt\u00e0 che nella loro entit\u00e0 sono nulla. Gli enti del mondo invece sono \u00abessere-in-s\u00e9\u00bb in quanto nella loro essenza priva di determinazioni ben identificano l'essere. L'essere afferma Sartre precede il nulla ma come quest'ultimo discenda dal primo non rimane chiarito. Sulla scia \"esistentiva\" di Sartre anche la moderna filosofia della scienza si spesso \u00e8 cimentata.\nIl filosofo Gabriel Marcel pose l'accento sul fatto che l'esistenza non \u00e8 un problema, bens\u00ec un mistero. Un problema \u00e8 infatti un qualcosa che si pone davanti a noi come un ostacolo (in tedesco \"gegen-stand\", latino \"ob-jectum\", nel senso di \"stare contro\", \"obiettare\") e di cui noi possiamo perlomeno delimitarne la portata e quindi comprenderlo in via di massima. L'esistenza non si pone di fronte a noi, \u00e8 anche in noi stessi, ci penetra, e dunque noi siamo sia soggetti che oggetti della domanda \"che cos'\u00e8 l'essere?\". Heidegger spiegava questo concetto in questo modo: di ogni cosa noi possiamo dire cos'\u00e8 categorizzandola, possiamo farla rientrare tassonomicamente in un insieme (ad esempio il cane \u00e8 parte dell'insieme 'animali'). Invece il concetto di \"essere\" non pu\u00f2 venire categorizzato, perch\u00e9 esso stesso \u00e8 l'insieme pi\u00f9 ampio di tutti, di cui tutti gli altri insiemi fanno parte. Il fatto quindi che l'essere \u00e8 sia in noi che fuori di noi non ci permette di dare mai una risposta definitiva al problema (o, meglio, al mistero).\nQuesta questione \u00e8 meglio marcata nelle riflessioni di Sartre, il quale alla domanda d\u00e0 tre risposte:\nHeidegger e Jaspers indicarono tuttavia una parziale risposta al quesito. Il fatto che noi ci poniamo la domanda \"che cos'\u00e8 l'essere?\", il fatto che andiamo in cerca di una risposta e riflettiamo per raggiungerla, comporta necessariamente l'essere gi\u00e0 in possesso di una risposta. Si pu\u00f2 dire, quindi, che si \u00e8, si esiste nel momento in cui ci si pone la domanda \"perch\u00e9 esisto?\", \"che cosa significa esistere?\". In questo modo, infatti, noi esistiamo perch\u00e9 il significato etimologico di esistere \u00e8 \"ex-sistere\", cio\u00e8 in latino \"essere fuori da\": in qualche modo cerchiamo di uscire fuori da noi stessi e guardare l'essere come qualcosa di altro, che non ci appartiene, lo analizziamo \"fuori da noi\" e questo \u00e8 gi\u00e0 un primo passo. Concetto comunque che si avvicina molto al \"Cogito ergo sum\" (\"Penso dunque sono\") concepito da Cartesio, nonostante fosse un razionalista e non un esistenzialista.\nEsistenzialismo e nichilismo.\nSebbene l'esistenzialismo e il nichilismo siano due distinte correnti filosofiche, molto spesso vengono confuse tra loro. Una causa primaria della confusione \u00e8 dovuta a Friedrich Nietzsche, il quale fu un importante filosofo in entrambi i campi, ma anche all'insistenza da parte dell'esistenzialismo sull'intrinseco non senso del mondo. Sovente i filosofi esistenzialisti sottolineano l'importanza dell'Angoscia a significare l'assoluta mancanza di alcun motivo oggettivo per l'azione, una mossa che \u00e8 spesso ridotta a un nichilismo morale o esistenziale. Un tema pervasivo all'interno delle opere dei filosofi esistenzialisti \u00e8 tuttavia il persistere di fronte agli incontri con l'assurdo, come si pu\u00f2 vedere nel saggio di Camus, \"Il mito di Sisifo\" (\"Bisogna immaginare Sisifo felice\u201d), ed \u00e8 solo molto raramente che i filosofi esistenzialisti respingono la morale o il proprio senso della vita: Kierkegaard ritrov\u00f2 una sorta di morale nel sentimento religioso (anche se non sarebbe stato d'accordo nel definirlo etico; il religioso sospende l'etica), e le ultime parole di Sartre in \"L'essere e il nulla\" sono \u201cTutti questi problemi che rinviano alla riflessione pura e non complice, non possono trovare la loro risposta che sul terreno morale. Vi dedicheremo un'altra opera.\u201d\nInfluenze culturali.\nA partire dagli anni trenta fino alla met\u00e0 degli anni settanta questo vero e proprio stile di vita influenz\u00f2 le scelte di numerosissimi gruppi culturali, gruppi musicali e singoli individui, che ne diedero una personale interpretazione non solo attraverso le loro scelte artistiche, ma anche attraverso la propria biografia. Il \"climax\" del movimento si ha per\u00f2 negli anni cinquanta, a Parigi (quartiere di Saint-Germain-des-Pr\u00e9s sulla \"rive gauche\") in particolare, grazie soprattutto a Jean-Paul Sartre, che divenne una specie di profeta di questo tipo di esistenzialismo.\nL'atteggiamento esistenzialistico ha indubitabili meriti culturali, ma \u00e8 anche divenuto nel sentire comune, da fenomeno culturale, una sorta di estetismo decadente e nichilista, in cui l'abbigliamento nero, la malinconia di fondo, la ribellione alle convenzioni sociali, alle istituzioni, la professione di individualismo e immoralismo (in stile nietzscheano), e un comportamento estremo, spesso autodistruttivo, costituiscono la costellazione interiore ed esteriore di molti gruppi e individui per pi\u00f9 generazioni; tutto questo \u00e8 per\u00f2 tipico di un certo esistenzialismo culturale e popolare, nichilista e neodecadente, e poco consono alla vera morale esistenzialistica di Sartre; spesso tali \"esistenzialisti per moda\" non avevano mai letto n\u00e9 Sartre, n\u00e9 Nietzsche e meno che mai Heidegger, ma si limitavano a imitare superficialmente quello che secondo i giornali e l'immaginario collettivo era lo stile di vita sartriano, con la sigaretta e la pipa, l'alcol, le droghe e l'atteggiamento anticonformista e boh\u00e9mien, o addirittura copiando persino il modo di vestire del filosofo o di altri pensatori coevi, come Albert Camus e Simone de Beauvoir. Importante \u00e8 anche l'influenza che l'esistenzialismo ebbe sul cinema e sulla pittura, ma si possono trovare elementi esistenzialisti anche nella musica \"punk\", nella \"New wave\" e nel \"Goth\".\nLetteratura.\nIn letteratura autori esistenzialisti furono Franz Kafka (avvicinato anche al surrealismo), il precursore F\u00ebdor Michajlovi\u010d Dostoevskij, Emil Cioran ed Albert Camus. I primi due sono da vedere principalmente come ispiratori o precursori, mentre Camus e Cioran appartengono al periodo storico in cui si sviluppa l'esistenzialismo. A Camus, insieme al gi\u00e0 citato Sartre si attribuisce la variante dell'esistenzialismo ateo. Cioran fu invece una figura solitaria ed isolata, un agnostico nichilista per cui la letteratura filosofica \u00e8 uno sfogo in prosa, una forma di terapia per lenire il proprio male di vivere, ma privo di impegno sociale a differenza della forte politicizzazione che troviamo in Sartre, politicizzazione che Cioran rifiuta dopo l'infatuazione giovanile per il fascismo, dichiarandosi astrattamente \"liberale\" ma senza alcuna velleit\u00e0 politica pratica.\nIn Italia l'esistenzialismo letterario \u00e8 portato avanti principalmente da due autori: Alberto Moravia e Dino Buzzati. Il primo si inserisce nel solco della narrativa realistico-psicologica che ha come capostipite Dostoevskij e ha prodotto un grande numero di romanzi e racconti incentrati su uomini in balia dell'alienazione e dell'indifferenza (\"Gli indifferenti\", \"Il conformista\", \"La noia\", \"La vita interiore\" ecc.). Il secondo riprende invece il surrealismo kafkiano, utilizzando la metafora e l'allegoria per rappresentare i drammi esistenziali dell'uomo moderno, l'assenza di significato nella vita, l'attesa vana, la morte. Il suo capolavoro \u00e8 considerato \"Il deserto dei Tartari\" (1940), ma degni di nota sono anche i \"Sessanta racconti\" (1958), il romanzo \"Un amore\" (1963) e il dramma \"Un caso clinico\" (tradotto per il pubblico parigino proprio da Albert Camus). Alcuni ritengono che anche Carlo Cassola (\"Un cuore arido\"), Primo Levi (\"Se questo \u00e8 un uomo\", \"La tregua\", \"I sommersi e i salvati\") e Carmelo Bene (\"Opere\") possano essere considerati degli autori esistenzialisti.\nMusica: canzone d'autore e Beatlesmania.\nIn maniera pi\u00f9 profonda e maggiormente fedele all'originale filosofia, l'influenza dell'esistenzialismo francese fu evidente in gran parte della canzone d'autore europea degli anni sessanta, in particolare in Juliette Gr\u00e9co, considerata la \u00abmusa dell'esistenzialismo\u00bb parigino in ambito musicale o in Luigi Tenco, ma anche nei testi, nella musica e nello straordinario impatto planetario che ebbero i Beatles. I quattro celebri ragazzi di Liverpool, che in realt\u00e0 in origine erano cinque, nella loro formazione embrionale ed ancora sconosciuti studenti di arte con ambizioni musicali vissero un importante periodo di formazione ad Amburgo. \nPer un paio di anni, tra il 1960 e il 1962, si guadagnarono da vivere suonando per i marinai americani, oltre che per i giovani ribelli del posto, nei locali del porto della citt\u00e0 tedesca pronti a mettere sotto contratto giovani musicisti inglesi di belle speranze e di poche pretese. Erano gli anni del rock'nroll e dell'emergente moda \"beat\", di provenienza appunto anglosassone. Ad Amburgo, gli allora cinque Beatles allacciarono contatti e strinsero amicizie fondamentali per la loro formazione umana e professionale.Tra queste Astrid Kirchherr e Klaus Voormann, una coppia di giovani artisti che introdussero John Lennon, Stuart Sutcliff e compagni, anch'essi appassionati e studenti di arti figurative, alla letteratura e all'esistenzialismo francese influenzando pesantemente anche il cambiamento della loro immagine, divenuta poi iconica. \nin un'intervista rilasciata nel 1995 alla BBC-radio la fotografa Astrid Kircheerr ricorda cos\u00ec quel periodo seminale: \u00ab\"La nostra filosofia, dato che eravamo dei teenager, fu di vestirci di nero e incamminarci osservando il mondo intorno a noi con malumore e malinconia. Naturalmente avemmo un riferimento ben preciso, che fu Sartre. Ci ispirammo agli artisti e agli scrittori francesi, perch\u00e9 erano vicini a noi, mentre l'Inghilterra era lontana e gli Stati Uniti erano fuori dalla questione. Cos\u00ec provammo a pensare e a vivere come gli esistenzialisti francesi. Noi perseguivamo la libert\u00e0, volevamo essere diversi e provammo ad essere distaccati, scettici\".\"\nLo stesso Paul McCartney, a proposito dell'importante trasformazione di stile e comunicazione visiva del gruppo avvenuta in quegli anni ricord\u00f2 successivamente: \u00ab\"Gli esistenzialisti avevano un aspetto fantastico con quelle giacche di Pierre Cardin scure e senza colletto che diventeranno il simbolo dello stile Beatles. Prendemmo un sacco di cose da loro, perfino il taglio dei capelli.\"\"\nTeatro.\nIl Teatro dell'assurdo viene solitamente considerato un'articolazione artistica dei concetti filosofici dell'esistenzialismo. In questo filone, oltre all'universalmente riconosciuto maestro del genere, Eug\u00e8ne Ionesco, \u00e8 da ricordare quantomeno \"Aspettando Godot\" di Samuel Beckett. Anche Jean Genet, Camus (\"Caligola\") e Sartre (\"A porte chiuse\", \"Morti senza tomba\", \"Le mani sporche\") si cimentarono nel teatro, ma in forma pi\u00f9 convenzionale."}
{"id": "17613", "revid": "125817017", "url": "https://it.wikipedia.org/wiki?curid=17613", "title": "Karl Jaspers", "text": "Ha dato un notevole impulso alle riflessioni nei campi della psichiatria, della psicologia, della filosofia, della teologia e della politica.\nBiografia.\nMaggiore di tre fratelli (seguono Erna nel 1885 ed Enno nel 1889), mostr\u00f2 un precoce interesse per la filosofia. L'attivit\u00e0 del padre, Karl Wilhelm (1850-1940), che era un giurista e direttore di banca, influenz\u00f2 la scelta universitaria di Jaspers che si iscrisse al corso di laurea in legge. Fu subito chiaro per\u00f2 che la scelta non era congeniale alle inclinazioni del giovane Karl che nel 1902 pass\u00f2 alla facolt\u00e0 di medicina. Studi\u00f2 a Heidelberg, Monaco di Baviera, Berlino e Gottinga. Dopo avere conseguito nel 1908 la laurea in Medicina con la dissertazione \"Heimweh und Verbrechen\" (\"Nostalgia e crimine\") Jaspers cominci\u00f2 a lavorare a titolo gratuito, come ricercatore volontario, presso l'ospedale psichiatrico di Heidelberg, dove Emil Kraepelin aveva esercitato la professione qualche anno prima. Jaspers si mostr\u00f2 subito critico nei confronti dell'approccio della comunit\u00e0 medica al problema della malattia mentale e si propose di migliorare la pratica psichiatrica.\nNel 1913 Jaspers ottenne un incarico temporaneo all'universit\u00e0 di Heidelberg come docente di psicologia grazie allo scritto \"Allgemeine Psychopathologie\" (trad. it., \"Psicopatologia generale\", 1964). Divenuto permanente l'incarico, Jaspers non fece pi\u00f9 ritorno all'attivit\u00e0 terapeutica. L'insegnamento era afferente al Dipartimento di Filosofia, e grazie al suo secondo scritto sistematico (\"Psychologie der Weltanschauungen\" del 1919 - trad. it., \"Psicologia delle visioni del mondo\", 1950), nel 1919 divenne docente proprio di filosofia. Questo scritto \u00e8 considerato il manifesto della filosofia dell'esistenza e precedeva di ben otto anni il pi\u00f9 celebre \"Essere e tempo\" di Martin Heidegger che \u00e8 del 1927 (trad. it., \"Essere e tempo\", 1953).\nIn seguito Jaspers strinse amicizia con lo stesso Martin Heidegger - amicizia che si ruppe in seguito all'adesione di quest'ultimo al nazionalsocialismo, per poi ricomporsi ma in modo pi\u00f9 freddo nel dopoguerra - e scrisse opere di carattere ormai prettamente filosofico: \"Die geistige Situation der Zeit\" del 1931 (trad. it., \"La situazione spirituale del tempo\", 1982), i tre volumi del suo capolavoro, \"Philosophie\" del 1932 (\"Orientazione filosofica nel mondo\", \"Chiarificazione dell'esistenza\" e \"Metafisica\"; trad. it., \"Filosofia\", 1972 sgg.) e, sempre nel 1932, un libro sulla personalit\u00e0 universitaria che pi\u00f9 ammirava, Max Weber, \"Max Weber - Politiker, Forscher, Philosoph\" (trad. it., \"Max Weber, politico, scienziato e filosofo\", 1969).\nNel 1933 avvenne la grande svolta della sua vita: l'avvento al potere del nazionalsocialismo, inizialmente anche da Jaspers sottovalutato e ritenuto un fenomeno passeggero. Nello stesso anno dovette sopportare delle limitazioni alla propria attivit\u00e0 accademica a causa del matrimonio contratto nel 1910 con Gertrud Mayer, ebrea. Questo matrimonio bastava a qualificare Jaspers come un potenziale nemico del regime. Ciononostante egli continu\u00f2 a tenere lezioni e a scrivere fino al 1937, anno in cui fu posto forzatamente a riposo e obbligato a scegliere tra divorziare ed emigrare. Jaspers non fece nessuna delle due cose e da quel momento visse come un recluso, nascosto nella sua amata Heidelberg, per tutto il periodo del regime e della guerra. Le autorit\u00e0 sapevano della sua presenza, ma ormai la sua capacit\u00e0 di nuocere era ridotta al minimo.\nIn pi\u00f9 una salute da sempre cagionevole gli impediva qualsiasi progetto di fuga (Jaspers confess\u00f2 poi che oltre alla malattia, era stata l'ignoranza delle lingue a impedirgli di vivere come profugo in un paese straniero). Comunque l'ordine di arresto alla fine arriv\u00f2 ed era previsto per il 14 aprile 1945, ma il 30 marzo gli Alleati liberarono Heidelberg. Jaspers visse la tragedia della guerra come una lacerante esperienza esterna e interna, pronto al suicidio (con delle pasticche di cianuro) pur di non essere preso vivo e quindi separato dalla amata Gertrud.\nAlla fine della guerra, quando venne riabilitato all'insegnamento, il primo pensiero fu per la \"Die Schuldfrage\" (1946, trad. it., \"La colpa della Germania\", 1947 in seguito tradotto in modo pi\u00f9 letterale: \"La questione della colpa\"). In questo periodo Jaspers si adoper\u00f2 per la reintegrazione nell'universit\u00e0 del filosofo Johannes Hessen. Nel 1949 pubblic\u00f2 \"Vom Ursprung und Ziel der Geschichte\" (trad. it., \"Origine e senso della storia\", 1982), opera nella quale, rifacendosi alle ricerche di Max Weber sull'antichit\u00e0, introduceva il concetto di \"Periodo assiale\" per definire quel periodo storico (compreso tra il IX e III secolo a.C.) caratterizzato da cambiamenti fondamentali del pensiero.\nE tuttavia, al momento di partecipare al dibattito per la ricostruzione della Germania, Jaspers si trova a prendere quella grave decisione che aveva sempre rifiutato durante la guerra: espatriare. Anche se in precedenza aveva resistito al terrore nazista e - nonostante la malattia e le difficolt\u00e0 - non aveva mai abbandonato la sua patria, ora l'isolamento culturale nel quale si viene a trovare e l'amara constatazione che ci\u00f2 che si andava ricostruendo nella Germania del dopoguerra non era uno stato fondato sul senso della responsabilit\u00e0 civile e politica n\u00e9 tanto meno su una pi\u00f9 alta moralit\u00e0 nazionale lo spinge ad accettare l'invito dell'Universit\u00e0 di Basilea, in Svizzera, dove tenne una serie di lezioni nell'estate del 1947 e dove poi si trasfer\u00ec definitivamente nel 1948 rimanendovi fino alla morte, avvenuta il 26 febbraio 1969.\nContributi alla psichiatria.\nL'insoddisfazione per il trattamento della malattia mentale indusse Jaspers a discutere sia i criteri diagnostici che i metodi della psichiatria clinica. Nel 1910 pubblic\u00f2 un testo rivoluzionario sulla paranoia. Nell'opera venivano esposti i casi di alcuni pazienti affetti da paranoia, fornendo informazioni biografiche relative ai soggetti in cura e dando un resoconto del modo in cui gli stessi pazienti interpretavano i loro sintomi. Il \"metodo biografico\" si \u00e8 affermato come una delle principali pratiche terapeutiche della moderna psichiatria.\nJaspers condens\u00f2 le sue convinzioni sulla malattia mentale nei due volumi di cui si compone la sua \"psicopatologia generale\", un classico della letteratura psichiatrica, da cui sono derivati alcuni criteri diagnostici. Di particolare importanza \u00e8 la convinzione che i sintomi debbono essere analizzati e diagnosticati per la loro forma piuttosto che per il loro contenuto.\nFilosofia.\nNell'opera filosofica di Karl Jaspers, appartenente al filone esistenzialista del Novecento, si ritrovano i temi trattati dai grandi predecessori dell'Ottocento: da un lato la considerazione profonda per l'esistenza umana nella sua totalit\u00e0 con chiaro riferimento a Kierkegaard e a Nietzsche, dall'altra l'incontro del 1909 con Max Weber, l'influenza di Dilthey e poi la lettura di Husserl e l'influenza della scuola fenomenologica.\nLinee generali del testo \"Filosofia\".\nIl suo testo fondamentale \"Filosofia\" (1931) raccoglie la summa del suo pensiero ed \u00e8 l'autore stesso ad ammettere che fra i suoi libri questo fu sempre per lui il pi\u00f9 caro. L'opera nasce legata strettamente alla psicologia - che, come \u00e8 stato detto, era l'attivit\u00e0 cui Jaspers aveva scelto di dedicarsi\u00a0\u2013 ed \u00e8 infatti la conoscenza di quelle che verranno successivamente chiamate \"situazioni limite\", che si presentano cos\u00ec sovente nello studio della vita psicologica, che permette al filosofo di definire il ruolo della filosofia del suo tempo: \"chiarificazione dell'esistenza\". Questa ridefinizione prende ovviamente spunto dalla situazione delle scuole filosofiche tedesche all'inizio del secolo scorso. \"La filosofia, che a partire dal 1901 cercai nelle universit\u00e0, mi deluse\" cos\u00ec Jaspers in \"Filosofia\" la constatazione di una situazione accademicamente paludosa nelle lezioni da lui frequentate lo portano a pronunciare una frase che pu\u00f2 aiutare nella comprensione del testo, capolavoro della sua produzione: \"Era mio impulso salvarmi spiritualmente\".\nQuesto impulso lo allontana da Edmund Husserl che non lo soddisfa per la difficolt\u00e0, dallo stesso Husserl ammessa, della sua fenomenologia e lo spinge verso la lettura di Kierkegaard soprattutto e di Nietzsche. Il legame stretto della filosofia con la vita \"vera e propria\", \u201cconcreta\u201d \u00e8 dato nelle domande filosofiche che fin dall'antichit\u00e0 riguardano il soggetto del pensiero e l'affermazione sopra citata dell'autore sottolinea questa prospettiva e la ribadisce. L'esistenza \u00e8 ci\u00f2 che viene chiamata in causa nell'interrogarsi dell'uomo. Jaspers definisce l'esistenza come \"ci\u00f2 che non diventa mai oggetto, l'origine partendo dalla quale penso e agisco, ci\u00f2 che si rapporta a se stessa e, in ci\u00f2, alla sua trascendenza\". Fin dalla Prefazione al testo vengono a definirsi le parole chiave della sua speculazione:\nOrientazione filosofica.\nIl testo si svolge presentando i tre impulsi principali che portano l'uomo a trascendere.\nInizialmente l'esistente si trova in contatto con il mondo che rappresenta un'infinit\u00e0 di oggetti esistenti e dati e da questa situazione disorganizzata viene a definirsi l'orientazione filosofica del mondo circoscritta in un orizzonte che \u00e8 quello del soggetto che pensa (esistente). Jaspers, attento al significato della storia della filosofia, vede nell\"'idealismo\" e nel \"positivismo\" i due tentativi fatti nell'Ottocento per cercare di comprendere completamente il mondo superando il punto di vista del soggetto conoscente. Entrambi questi tentativi - che si risolvevano nella visione dell'assoluto l'uno, e nella onnicomprensivit\u00e0 scientifica l'altro - vengono visti da Jaspers come tentativi di determinare in maniera dogmatica l'orientazione filosofica del mondo.\nChiarificazione dell'esistenza.\nIl tentativo di comprendere il mondo si risolve in uno \"scacco\" e in questo modo il pensiero giunge alla chiarificazione dell'esistenza. Questo passaggio vede l'esistente utilizzare i mezzi che gli sono propri per definire la sua situazione. Per Jaspers la decisione \u00e8 il fulcro delle possibilit\u00e0 dell'esistente, che tentando le strade della trascendenza cerca di non ridursi a mero esserci. Io stesso, comunicazione, storicit\u00e0, volont\u00e0, libert\u00e0, situazioni-limite (situazioni che sono cos\u00ec necessariamente, come il dolore, la morte, sono definite dall'autore come l'esistenza stessa), coscienza assoluta, azioni incondizionate e l'esistenza della soggettivit\u00e0 nell'oggettivit\u00e0 sono i temi trattati nel libro secondo dell'opera.\nMetafisica.\nL'ultima parte dell'opera, \"Metafisica\", si occupa dell'essenza stessa dell'interrogazione filosofica: il trascendere. Il pensiero trascendente, utilizza tre vie che possono accertarci dell'essere della trascendenza: il trascendere formale, i rapporti esistenziali alla trascendenza e la lettura della scrittura cifrata. La prima via non ci dice qual \u00e8 l'essenza della trascendenza, ma ci rende certi del fatto che essa \u00e8. Utilizzando le categorie del pensiero immanente \u00e8 possibile con esse, trascendere dal pensabile all'impensabile: il naufragio del pensiero categoriale, ci mostra - allora - la presenza della trascendenza. Tutte le categorie vengono impiegate per dire che la trascendenza \u00abnon \u00e8 n\u00e9 qualit\u00e0, n\u00e9 quantit\u00e0, n\u00e9 relazione, n\u00e9 fondamento (..)\u00bb.\nL'essere della trascendenza al quale si perviene nel trascendere formale, \u00e8 - dunque - senza determinazioni, tendendo a identificarsi con l'Uno di plotiniana memoria. Il secondo metodo utilizzato dallo Jaspers, approfondisce il legame esistenziale che con la trascendenza l'uomo pu\u00f2 instaurare. Concetto portante di questa parte \u00e8 quello di \"situazione-limite\". Le situazioni-limiti sono come un muro contro il quale urtiamo: esse sono il dolore, il caso, la lotta, la morte. Se l'esistenza ha il coraggio di calarsi in esse, \"a occhi aperti\", pu\u00f2 destarsi e afferrare la presenza della trascendenza. Nell'ultima via, Jaspers articola la sua metafisica della cifra. La trascendenza, oltrepassando ogni determinazione concettuale, tende a identificarsi con il \"Deus absconditus\" della teologia negativa. Per sopperire l'abissalit\u00e0 posta tra esistenza e trascendenza, si ricorre al medio della cifra. La cifra \u00e8 il possibile linguaggio della trascendenza: \u00abtutto ci\u00f2 che \u00e8 prodotto dall'uomo, il reale di fatto, l'oggetto rappresentato, quello pensato e che si trova nella tradizione mistica, religioso-culturale, sacrale, poetica e artistica, nella filosofia\u00bb.\nL'esserci allora pu\u00f2 diventare cifra della trascendenza. Le cifre per\u00f2, possono essere colte soltanto dall'esistenza possibile:\nsolo allora possono rinviarci alla trascendenza. La cifra pi\u00f9 importante - sulla quale Jaspers si sofferma particolarmente - \u00e8 quella del naufragio. Nel naufragio l'esistenza pu\u00f2 disperdersi - oppure - sperimentare l'essere della trascendenza, come una luce che fende le tenebre. Viene in questo modo aperto un dialogo della filosofia con la religione. \u00c8 opportuno segnalare che l'intero testo \u00e8 concepito \u201cper cercare di generare un atteggiamento interiore capace di instaurare un rapporto significativo con i maestri che si presentano storicamente in cos\u00ec grandi figure\u201d ovvero le grandi figure della storia della filosofia."}
{"id": "17615", "revid": "2166030", "url": "https://it.wikipedia.org/wiki?curid=17615", "title": "Henri Bergson", "text": "La sua opera super\u00f2 le tradizioni ottocentesche dello Spiritualismo e del Positivismo ed ebbe una forte influenza nei campi della psicologia, della biologia, dell'arte, della letteratura e della teologia. Fu insignito del Premio Nobel per la letteratura nel 1927 sia \u00abper le sue ricche e feconde idee\u00bb sia \u00abper la brillante abilit\u00e0 con cui ha saputo presentarle\u00bb.\nBiografia.\nNacque a Parigi in rue Lamartine, non lontano dall'Op\u00e9ra. Il padre proveniva da un'importante famiglia di ebrei polacchi, il cui nome d'origine era Bereksohn, la madre era anch'essa ebrea, di origini anglo-irlandesi. La sua famiglia visse a Londra per alcuni anni dopo la sua nascita ed egli familiarizz\u00f2 presto con la lingua inglese. Prima che compisse nove anni, i suoi genitori passarono la Manica e si stabilirono in Francia; Henri fu naturalizzato cittadino della Repubblica.\nLa vita di Bergson fu quella tranquilla e senza grandi eventi di un professore francese; i maggiori punti di riferimento in essa sono la pubblicazione dei suoi quattro principali lavori: il primo nel 1889, l\"Essai sur les donn\u00e9es imm\u00e9diates de la conscience\" (Saggio sui dati immediati della coscienza), quindi \"Mati\u00e8re et M\u00e9moire\" (Materia e Memoria) nel 1896, \"L'Evolution cr\u00e9atrice\" (L'evoluzione creatrice) nel 1907 e infine \"Les deux sources de la morale et de la religion\" (Le due sorgenti della Morale e della Religione) nel 1932.\nCarriera e opere.\nA Parigi dal 1868 al 1878 Bergson frequent\u00f2 il \"liceo Fontaine\", ora conosciuto come \"liceo Condorcet\". Nel 1877 vinse un premio per un suo lavoro scientifico e un altro, quando era diciottenne, per la soluzione di un problema matematico che fu pubblicata l'anno seguente negli \"Annales de Math\u00e9matiques\". Dopo qualche esitazione sulla sua carriera, se questa dovesse svilupparsi nel campo scientifico o negli studi umanistici, egli decise per la seconda opzione e a diciannove anni entr\u00f2 nella prestigiosa \"\u00c9cole Normale Sup\u00e9rieure\" dove conobbe e divenne amico di Pierre Janet ed ebbe come maestro il filosofo L\u00e9on Oll\u00e9-Laprune. Qui consegu\u00ec il diploma di \"Licence-\u00e8s-Lettres\" e nel 1881 partecip\u00f2 al concorso per professore associato (\"agr\u00e9g\u00e9\") per l'insegnamento della filosofia nei licei.\nLo stesso anno ricevette un incarico da insegnante al liceo di Angers, la vecchia capitale dell'Anjou. Due anni dopo si stabil\u00ec al liceo Blaise Pascal di Clermont-Ferrand, capoluogo del dipartimento del Puy-de-D\u00f4me.\nIn \"Durata e Simultaneit\u00e0\" polemizz\u00f2 con alcune elaborazioni filosofiche - specie di ambiente francese - sui risultati ottenuti da Albert Einstein nella teoria della relativit\u00e0. Einstein ha dimostrato che il tempo \u00e8 relativo al sistema di riferimento e pi\u00f9 \u00e8 elevata la velocit\u00e0 di un sistema rispetto all'osservatore, pi\u00f9 il tempo in tale sistema rallenter\u00e0 dal punto di vista dell'osservatore. Bergson sosteneva che il tempo non \u00e8 una retta di tanti punti contigui, ma un istante che cresce su s\u00e9 stesso sovrapponendosi agli altri.\nSaggio sui dati immediati della coscienza.\nL'anno successivo al suo arrivo a Clermont-Ferrand, Bergson diede esempio delle sue capacit\u00e0 nelle scienze umanistiche pubblicando un'eccellente edizione di estratti da Lucrezio, con uno studio critico del testo e della filosofia del poeta (1884), un'opera le cui ripetute riedizioni sono prova sufficiente della sua importanza nel promuovere lo studio dei classici presso i giovani francesi. Oltre a insegnare e a tenere lezioni universitarie nella regione dell'Alvernia, Bergson trovava il tempo per gli studi personali e la stesura di opere originali. Era impegnato con il suo \"Essai sur les donn\u00e9es imm\u00e9diates de la conscience\". Questo trattato fu consegnato, insieme a una breve tesi in latino su Aristotele (\"Quid Aristoteles de loco senserit - L'idea di luogo presso Aristotele\"), per il diploma di \"docteur-\u00e8s-Lettres\", a cui fu ammesso dalla Universit\u00e0 di Parigi nel 1889. L'opera fu pubblicata nello stesso anno da Alcan, l'editore parigino, nella sua collana \"La Biblioth\u00e8que de philosophie contemporaine\".\nBergson dedic\u00f2 questo volume a Jules Lachelier, allora Ministro della Pubblica Istruzione, che era un ardente discepolo di F\u00e9lix Ravaisson e autore di una piuttosto importante opera filosofica: \"Du fondement de l'Induction\" (\"Sul fondamento della Induzione\", 1871). Lachelier tentava di \"sostituire ovunque la forza all'inerzia, la vita alla morte e la libert\u00e0 al fatalismo.\"\nNel primo capitolo del \"Saggio sui dati immediati della coscienza\" Bergson polemizza con le psicologie di marca positivistica, che misuravano l'intensit\u00e0 di una sensazione sulla base dell'intensit\u00e0 dell'eccitazione periferica. La misurazione dell'intensit\u00e0 era il frutto dell'intrusione di categorie spaziali: quello che veniva misurato era secondo Bergson funzione del numero di muscoli coinvolti nella reazione.\nSulle stesse basi \u2013 spiega Bergson nel II capitolo\u00a0 \u2013 viene costruito il concetto di \"tempo\" omogeneo misurabile, a cui Bergson contrappone una durata interiore che \u00e8 accrescimento qualitativo continuo, dunque refrattario ad ogni forma di misurazione. Questa durata ha come tratto essenziale il vissuto affettivo che la caratterizza, e riesce a realizzare l'apparente paradosso del cambiamento continuo nella conservazione.\nDa questa durata che cementa l'identit\u00e0 personale, nasce nel terzo capitolo l'atto libero, al di l\u00e0 delle ricostruzioni logiche posticce in cui esso veniva intrappolato sia dai seguaci del determinismo che dagli apparenti difensori della libert\u00e0.\nMateria e Memoria.\nBergson si era allora stabilito a Parigi; dopo aver insegnato per qualche mese al Collegio Municipale, noto come il \"College Rollin\", ricevette un incarico al liceo Henri-Quatre, dove rimase per otto anni. Nel 1896 pubblic\u00f2 la sua seconda grande opera, intitolata \"Mati\u00e8re et M\u00e9moire ( \"Materia e Memoria\").\" Questa opera, piuttosto complessa ma molto brillante, investiga la funzione del cervello, intraprende un'analisi della percezione e della memoria, e considera i problemi sulla relazione tra corpo e mente. Bergson pass\u00f2 anni di ricerca prima di pubblicare ognuna delle sue tre grandi opere. Questo \u00e8 specialmente vero per \"Mati\u00e8re et Memoire\", dove egli mostra una familiarit\u00e0 molto profonda con la notevole quantit\u00e0 di ricerche mediche che erano state compiute in quegli anni, per la quale alla Francia \u00e8 giustamente attribuito un rilevante merito.\nIn \"Materia e memoria\" insiste sul valore pratico della scienza; pur permanendo una antitesi fra interiorit\u00e0 ed esteriorit\u00e0, la coscienza e il mondo sono legati l'una all'altro. Il tentativo notevole di Bergson di andare oltre sia il realismo sia l'idealismo si realizza in una concezione che si richiama espressamente al senso comune: secondo questo l'oggetto conosciuto possiede una sua esistenza ed una sua datit\u00e0 (ossia il modo di rivelarsi alla conoscenza), indipendentemente dal soggetto conoscente, ma nello stesso tempo esiste cos\u00ec come \u00e8 percepito dal senso comune senza nascondere \"qualit\u00e0 occulte\" (atto, potenza, sostanza, accidente, monade, etc.). L'oggetto \u00e8 pertanto definito da Bergson \"oggetto pittoresco\" e costituisce un qualcosa di diverso sia dalla \" rappresentazione\" dell'idealista, sia dalla \"res\" (cosa) del realista: \u00e8 quindi un'immagine in s\u00e9. Questa immagine in s\u00e9 \u00e8 colta nella percezione, che assume una connotazione nuova: non \u00e8 mera contemplazione, ma selezione. Nella definizione della percezione, come di una forma di coscienza inglobante sia il soggettivo che l'oggettivo, l'immagine si pone poi come saldatura fra la materia e la memoria. L'una si riferisce alla quantit\u00e0, la seconda, la memoria, alla qualit\u00e0.\n\"Materia e memoria\" si articola in quattro capitoli. Nel primo capitolo, Bergson mostra come la percezione pura, isolata dagli apporti della memoria, si riduca a un taglio del tutto teorico sulla realt\u00e0, secondo le linee convenzionali della nostra possibilit\u00e0 di azione. A questo punto (II e III capitolo), Bergson analizza il rapporto concreto fra percezione e memoria, passando in rassegna un'impressionante mole di dati sperimentali. L'interazione fra il dato afferente e la proiezione dei ricordi su di esso si configura come un circuito, in cui il dato viene arricchito di apporti interiori che ne personalizzano la percezione. Alla fine, il criterio pragmatico dell'utilit\u00e0 \u00e8 responsabile dell'evocazione di un determinato ricordo, che non \u00e8 mai puro ma \u00e8 \"impregnato\" di percezione. Il dualismo fra percezione estensiva e ricordo spirituale si risolve nell'ultimo capitolo in una metafisica dei differenti livelli di realt\u00e0, che \u00e8 la teoria della percezione secondo la contrazione a differenti ritmi di durata dell'universo. Bergson approda dunque ad una concezione vibratoria e ondulatoria della materia in evidente contiguit\u00e0 con gli esiti della fisica del tempo, che viene poi contratta dalla nostra memoria in chiave pragmatica. Un'altra conclusione importante concerne la vita spirituale che trascende i limiti del corpo e quindi, conseguentemente, della percezione e dell'azione, vincolate esse stesse al corpo.\nNel 1898 Bergson divenne \"ma\u00eetre de conf\u00e9rences\" presso la sua \"alma mater\", l'\u00c9cole Normale Sup\u00e9rieure e fu in seguito promosso al ruolo di professore. L'anno 1900 lo vide professore al Coll\u00e8ge de France dove accett\u00f2 la cattedra di filosofia greca succedendo a Charles L\u00e9v\u00eaque.\nAl Primo congresso internazionale di filosofia, tenutosi a Parigi dal 1 al 5 agosto 1900, Bergson lesse un breve, ma importante, articolo \"Sur les origines psychologiques de notre croyance \u00e0 la loi de causalit\u00e9\" (\"Sulle origini psicologiche della nostra credenza nella legge della causalit\u00e0\").\nIl riso.\nNel 1901 F\u00e9lix Alcan pubblic\u00f2 un lavoro che era precedentemente apparso nella \"Revue de Paris\", intitolato \"Le rire\" (Il riso), una delle pi\u00f9 importanti produzioni minori di Bergson. I principali meccanismi di produzione del comico vi vengono indagati nell'ottica del ritrovamento di tratti meccanici e ripetitivi laddove ci si aspettava grazia, sveltezza e unicit\u00e0 vivente e vitale.\nOgni comportamento umano pu\u00f2 essere posto in relazione al riso; si ride a fin di bene, per correggere ed educare, ma anche spinti dalla cattiveria, per umiliare e sottomettere. Nel profondo del riso si celano tracce di egoismo, di amaro e di tragico.\nQuesto trattato sul significato del \"comico\" era basato su una lezione che aveva tenuto tempo prima nell'Alvernia. L'analisi di questo lavoro \u00e8 essenziale per la comprensione delle opinioni di Bergson sulla vita; notevoli sono i suoi passi a proposito del ruolo dell'artistico nella vita. L'artista riesce ad avere una conoscenza disinteressata di una fetta di realt\u00e0 proprio in virt\u00f9 della sua distrazione dalla vita pratica.\nNel 1901 Bergson venne eletto alla Acad\u00e9mie des sciences morales et politiques e divenne un membro dell'Istituto. Nel 1903 fu pubblicato dalla \"Revue de metaphysique et de morale\" un suo articolo molto importante intitolato \"Introduction \u00e0 la m\u00e9taphysique\" (Introduzione alla Metafisica) che \u00e8 utile come prefazione allo studio delle sue tre opere maggiori.\nAlla morte di Gabriel Tarde, l'eminente sociologo, nel 1904, Bergson gli successe alla cattedra di filosofia moderna. Dal 4 all'8 settembre di quell'anno era a Ginevra ad assistere al secondo congresso internazionale di filosofia, dove tenne relazioni su \"Le Paralogisme psycho-physiologique\", o, per citare il suo nuovo titolo, \"Le Cerveau et la Pens\u00e9e: une illusion philosophique\" (Il Cervello e il Pensiero: un'illusione filosofica). Una malattia gli imped\u00ec di visitare la Germania per assistere al Terzo congresso internazionale di filosofia tenutosi a Heidelberg.\nL'evoluzione creatrice.\nIl suo terzo grande lavoro, \"L'evoluzione creatrice\" (\"L'\u00c9volution cr\u00e9atrice\"), apparve nel 1907, ed \u00e8 senza dubbio il pi\u00f9 conosciuto e il pi\u00f9 discusso. Costituisce uno dei contributi pi\u00f9 profondi e originali alla riflessione filosofica sulla teoria della evoluzione.\nAl 1918 l'editore Alcan aveva gi\u00e0 pubblicato ventuno edizioni, tenendo una media di due edizioni all'anno per dieci anni. A seguito della pubblicazione di quest'opera, la popolarit\u00e0 di Bergson aument\u00f2 enormemente, non solo negli ambienti accademici ma anche fra il grande pubblico dei lettori generici.\nIl testo presenta l'evoluzione come una creazione continua, intendendo la teleologia differentemente rispetto alla concezione tradizionale e in analogia con la durata personale. Senza la creazione la vita e l'universo sarebbero gi\u00e0 finiti o finirebbero in futuro. L'evoluzione \u00e8 creatrice perch\u00e9 oltrepassa il meccanicismo e il cattivo finalismo.\nLo \"slancio vitale\" (\"\u00e9lan vital\"),sarebbe la forza che muove la vita, come adattamento dinamico all'ambiente, in una dialettica fra la vita e le forme in cui la cristallizzazione in una specie definita \u00e8 sempre una sconfitta per il movimento della vita. Notevole la critica ai concetti e alle idee di \"nulla\" e \"disordine\", considerati fra i responsabili dell'incomprensione per la vita cos\u00ec concepita, da parte dell'intelligenza concettuale.\nL'uomo deve trasformare s\u00e9 stesso, evolversi oltre di s\u00e9 per scorgere la vetta morale e religiosa.\nIl rapporto con James e il pragmatismo.\nAnalogie e differenze.\nBergson arriv\u00f2 a Londra nel 1908 e rese visita a William James, il filosofo statunitense di Harvard, che era pi\u00f9 anziano di Bergson di diciassette anni e che era attivo nel richiamare l'attenzione del pubblico anglo-americano sul lavoro del professore francese. Questo fu un interessante incontro e troviamo le impressioni di James su Bergson nelle sue Lettere, sotto la data del 4 ottobre 1908. \u00abUn uomo cos\u00ec modesto e senza pretese ma intellettualmente un tale genio! Ho il pi\u00f9 fermo sospetto che la tendenza che egli ha messo a fuoco finir\u00e0 col prevalere, e che la presente epoca sar\u00e0 una sorta di punto di svolta nella storia della filosofia.\u00bb\nFin dal 1880 James aveva scritto un articolo in francese per il periodico \"La Critique philosophique\", di Renouvier e Pillon, intitolato \"Le Sentiment de l'Effort\". Quattro anni dopo apparvero due suoi articoli sulla rivista \"Mind\": \"Che cos'\u00e8 un'Emozione?\" e \"Su qualche Omissione della Psicologia Introspettiva\". Di questi articoli i primi due furono citati da Bergson nella sua opera del 1889, \"Les donn\u00e9es imm\u00e9diates de la conscience\". Negli anni seguenti 1890-91 furono pubblicati i due volumi dell'opera monumentale di James, \"I princ\u00ecpi della psicologia\", nella quale fa riferimento a un fenomeno patologico osservato da Bergson. Alcuni autori, considerando esclusivamente queste date e trascurando il fatto che l'indagine di James era in corso fin dal 1870 (di cui era stata tenuta traccia di tanto in tanto con vari articoli che culminarono con \"I princ\u00ecpi\"), hanno erroneamente datato le idee di Bergson come antecedenti a quelle di James.\nSi \u00e8 ipotizzato che Bergson debba le idee base del suo primo libro all'articolo del 1884 di James, \"Su qualche Omissione della Psicologia Introspettiva\", che non cita e non mette tra i riferimenti. Questo articolo si occupa della concezione del pensiero come flusso di coscienza, che l'intelletto distorce organizzandolo in concetti. Bergson ribatt\u00e9 a questa insinuazione negando che egli avesse alcuna conoscenza dell'articolo di James quando scrisse \"Les donn\u00e9es imm\u00e9diates de la conscience\". Sembra che i due pensatori abbiano progredito in modo indipendente quasi fino alla fine del secolo. Le loro posizioni intellettuali sono pi\u00f9 lontane di quanto spesso si pensi. Entrambi sono riusciti ad attrarre consenso molto oltre la sfera puramente accademica, ma solo nel loro reciproco rifiuto, in definitiva, dell'\"intellettualismo\" c'\u00e8 una vera consonanza. Sebbene James fosse leggermente pi\u00f9 avanti nello sviluppo e nell'enunciazione delle sue idee, confess\u00f2 di essere stato spiazzato da molte delle idee di Bergson. Certamente James trascurava molti degli aspetti pi\u00f9 profondamente metafisici del pensiero di Bergson, che non si armonizzavano con il proprio, ed erano anzi in palese contraddizione. Oltre a questo, Bergson non era un pragmatico \u2014per lui l'\"utilit\u00e0\", lungi dall'essere una verifica della verit\u00e0, \u00e8 piuttosto l'inverso, un sinonimo di errore.\nNonostante ci\u00f2, William James salut\u00f2 Bergson come un alleato. Nel 1903 egli scrisse: \u00abHo riletto i libri di Bergson e non ho letto nulla da anni che abbia cos\u00ec eccitato e stimolato i miei pensieri. Sono sicuro che quella filosofia abbia un grande futuro, rompe i vecchi schemi e porta le cose in una soluzione in cui possono ritrovarsi nuovi cristalli\u00bb. Gli omaggi pi\u00f9 notevoli che tribut\u00f2 a Bergson furono quelli nelle \"Hibbert Lectures\" (\"Un Universo Pluralistico\"), che James tenne al Manchester College di Oxford, poco dopo aver incontrato Bergson a Londra. Egli faceva notare l'incoraggiamento che aveva ricevuto dal pensiero di Bergson e esprimeva la fiducia che aveva nel \"potersi appoggiare all'autorit\u00e0 di Bergson\".\nL'influenza di Bergson lo port\u00f2 a \u00abrinunciare al metodo intellettualista e alla nozione corrente che la logica \u00e8 una misura adeguata di ci\u00f2 che pu\u00f2 o non pu\u00f2 essere\u00bb. Lo indusse inoltre a \u00ababbandonare la logica, fermamente e irrevocabilmente\u00bb come metodo, poich\u00e9 aveva scoperto che \u00abla realt\u00e0, la vita, l'esperienza, la concretezza, l'immediatezza, usate la parola che volete, va oltre la nostra logica, la sommerge e la circonda\u00bb.\nNaturalmente, queste osservazioni, che apparvero in un libro nel 1909, orientarono molti lettori inglesi e americani a indagare la filosofia di Bergson. Questo era reso difficile dal fatto che i suoi pi\u00f9 importanti lavori non erano stati tradotti in inglese. James, tuttavia, incoraggi\u00f2 e aiut\u00f2 Arthur Mitchell nella sua preparazione della traduzione inglese di \"L'Evolution cr\u00e9atrice\". Nell'agosto 1910 James mor\u00ec. Era sua intenzione, se fosse vissuto abbastanza per vedere il completamento della traduzione, di proporla al pubblico di lettori inglesi con una nota in prefazione di apprezzamento. Nell'anno seguente la traduzione fu completata e questo port\u00f2 a un ancora pi\u00f9 grande interesse verso Bergson e il suo lavoro. Per coincidenza, in quello stesso anno (1911), Bergson scrisse, per la traduzione francese del libro di James, \"Pragmatism\", una prefazione di sedici pagine, intitolata \"V\u00e9rit\u00e9 et Realit\u00e9\". In essa espresse simpatia e apprezzamento per il lavoro di James, associati a certe importanti riserve.\nIn aprile (dal 5 all'11) Bergson segu\u00ec il Quarto congresso internazionale di filosofia svoltosi in Italia, a Bologna, dove tenne un brillante discorso su \"L'Intuition philosophique\". In risposta agli inviti ricevuti, torn\u00f2 ancora in Inghilterra nel maggio di quell'anno e rese diverse altre successive visite all'Inghilterra. Queste visite furono sempre eventi speciali e furono segnate da importanti dichiarazioni. Molti di questi contengono contributi significativi al pensiero e gettarono nuova luce su molti passaggi delle sue tre grandi opere: \"Trattato sui dati immediati della coscienza\", \"Materia e memoria\", e l\"Evoluzione creatrice\". Sebbene fossero in genere affermazioni necessariamente brevi, esse erano pi\u00f9 recenti dei suoi libri e cos\u00ec mostrarono come questo acuto pensatore potesse sviluppare e arricchire il suo pensiero e approfittare di simili opportunit\u00e0 per chiarire al pubblico inglese i princ\u00ecpi fondamentali della sua filosofia.\nLe lezioni sul cambiamento e gli ultimi anni di Bergson.\nNella primavera del 1911 Bergson visit\u00f2 la University of Oxford, dove tenne due lezioni intitolate \"La Perception du Changement\" (La Percezione del Cambiamento), che furono pubblicate in francese nello stesso anno dalla Clarendon Press. Bergson aveva il dono di un'esposizione lucida e concisa, quando l'occasione lo richiedeva, e queste lezioni sul cambiamento formarono un ottimo riassunto o breve trattato sui princ\u00ecpi fondamentali del suo pensiero e fornirono agli studenti o al pubblico dei lettori generici un'eccellente introduzione allo studio dei suoi pi\u00f9 ponderosi volumi. Oxford rese onore al suo notevole visitatore conferendogli il titolo di Dottore.\nDue giorni dopo egli tenne la \"lezione Huxley\" alla Universit\u00e0 di Birmingham, prendendo come argomento \"La Vita e la Coscienza\". Questa apparve in seguito su \"The Hibbert Journal\" (ottobre 1911), e, riveduta successivamente, costitu\u00ec il primo trattato nella raccolta \"L'Energie spirituelle\". In ottobre egli fu di nuovo in Inghilterra, dove ricevette un'accoglienza entusiasta, e tenne al University College London quattro lezioni su \"La Nature de l'Ame\".\nNel 1913 visit\u00f2 gli Stati Uniti, su invito della Columbia University di New York, e tenne lezioni in diverse citt\u00e0 statunitensi, dove fu accolto da un vasto pubblico di ascoltatori. Nel febbraio, alla Columbia University, tenne lezione sia in francese che in inglese, vertendo su \"Spiritualit\u00e9 et Libert\u00e9\" e sul Metodo della Filosofia. Di nuovo in Inghilterra nel maggio dello stesso anno, accett\u00f2 la presidenza della Society for Psychical Research, tenendo presso la Societ\u00e0 il discorso: \"Fant\u00f4mes des Vivants et Recherche psychique\" (\"Fantasmi dei Viventi e Ricerca psichica\").\nNel frattempo la sua popolarit\u00e0 aumentava e traduzioni delle sue opere iniziarono ad apparire in diverse lingue: inglese, tedesco, italiano, danese, svedese, ungherese, polacco e russo. Nel 1914 i suoi concittadini gli tributarono l'onore di eleggerlo membro della Acad\u00e9mie fran\u00e7aise. Divenne inoltre presidente della \"Acad\u00e9mie des Sciences morales et politiques\" e infine ufficiale della \"L\u00e9gion d'honneur\" e ufficiale della \"Instruction publique\".\nBergson: il socialismo e il modernismo cattolico.\nBergson ebbe seguaci di diversi generi, in Francia movimenti come il modernismo cattolico da una parte e il sindacalismo dall'altra, si sforzarono di assorbire e di fare proprie, per i loro scopi anche di propaganda, alcune delle idee centrali del suo insegnamento. L'importante organo teorico sindacalista, \"Le Mouvement socialiste\", sugger\u00ec che il realismo di Karl Marx e Pierre-Joseph Proudhon \u00e8 ostile a ogni forma di intellettualismo e che, quindi, i sostenitori del socialismo marxista avrebbero dovuto accogliere bene una filosofia come quella di Bergson. Altri autori si sforzarono di trovare consonanze tra la Cattedra di Filosofia del Coll\u00e8ge de France con gli obiettivi della \"Conf\u00e9d\u00e9ration G\u00e9n\u00e9rale du Travail\". Si afferm\u00f2 che c'\u00e8 armonia tra il flauto della meditazione filosofica personale e la tromba della rivoluzione sociale.\nMentre i rivoluzionari sociali stavano cercando di ottenere il massimo dalle idee di Bergson, molte autorit\u00e0 del pensiero religioso, particolarmente i teologi pi\u00f9 liberali di ogni credo, cio\u00e8 in Francia i Modernisti e il Partito Neocattolico, mostrarono un profondo interesse per i suoi scritti e molti di loro cercarono di trovare nelle sue opere incoraggiamento e stimolo. La Chiesa cattolica tuttavia arriv\u00f2 a bandire tre libri di Bergson ponendoli all'Indice dei libri proibiti (Decreto del 1\u00ba giugno 1914).\nNel 1914, le Universit\u00e0 scozzesi organizzarono l'esposizione, da parte di Bergson, delle famose Lezioni Gifford e un corso di insegnamento fu previsto per la primavera e un altro per l'autunno. Il primo corso, consistente in undici lezioni, dal nome \"Il Problema della Personalit\u00e0\", fu tenuto alla Universit\u00e0 di Edimburgo nella primavera di quell'anno. Il corso di lezioni previsto per l'autunno fu invece abbandonato a causa dello scoppio della guerra. Bergson, tuttavia, non rimase in silenzio durante il conflitto. Tenne invece diversi discorsi rendendosi parte attiva della propaganda di guerra (\"bourrage de cr\u00e2ne\") di cui Barr\u00e8s si era reso campione.\nBergson e la Prima guerra mondiale.\nNella guerra, Bergson vide il conflitto dello spirito e della materia, o della vita e del meccanismo, principi che egli identificava rispettivamente con gli schieramenti francese e tedesco; cos\u00ec asserv\u00ec le dottrine centrali della propria filosofia all'ideologia nazionalista. Questo aspetto della sua carriera non verr\u00e0, giustamente, risparmiato da filosofi quali Politzer (ne \"La fine di una parata filosofica. Il bergsonismo\") e, pi\u00f9 tardi, Sartre e Merleau-Ponty (\"La guerre a eu lieu\", nel primo numero de \"Les temps modernes\", 1945). Risale al 4 novembre 1914 l'articolo \"La force qui s'use et celle qui ne s'use pas\" (La forza che si consuma e quella che non si consuma), che apparve ne \"Le Bulletin des Armees de la Republique Fran\u00e7aise\". Un discorso presidenziale tenuto nel dicembre 1914 alla \"Acad\u00e9mie des sciences morales et politiques\" aveva come titolo \"La Significance de la Guerre\".\nBergson contribu\u00ec alla pubblicazione da parte del \"The Daily Telegraph\" in onore del re del Belgio, del Libro di Re Alberto (Natale 1914). Nel 1915 fu sostituito nel ruolo di presidente della \"Acad\u00e9mie des Sciences morales et politiques\" da Alexandre Ribot, e fece dunque un discorso sull'evoluzione dell'Imperialismo tedesco. Nel frattempo trov\u00f2 il tempo di soddisfare la richiesta del Ministro della Pubblica Istruzione di realizzare un resoconto della filosofia francese che fu presentato all'Esposizione Universale di San Francisco nel 1915. Bergson fece un gran numero di viaggi e conferenze in Europa e America durante la guerra. Era l\u00ec quando la Missione Francese con a capo Ren\u00e9 Viviani fece una visita nell'aprile e nel maggio del 1917, che fece seguire l'entrata in guerra dell'America. Il libro di Viviani \"La Mission fran\u00e7aise en Am\u00e9rique\" (1917), contiene un'introduzione di Bergson.\nAll'inizio del 1918 egli fu ufficialmente accolto dalla Acad\u00e9mie fran\u00e7aise, prendendo il suo posto tra i \"Quaranta immortali\" come successore di \u00c9mile Ollivier, l'autore della vasta e notevole opera storica \"L'Empire lib\u00e9ral\". Una sessione fu tenuta in gennaio in suo onore durante la quale tenne un discorso su Ollivier.\nPoich\u00e9 molti scritti di Bergson per le riviste francesi non erano facilmente accessibili, egli acconsent\u00ec alla richiesta di suoi amici che questi articoli fossero riuniti e pubblicati in due volumi. Il primo di questi era in programma quando scoppi\u00f2 la guerra. Il volume apparve solo alla fine delle ostilit\u00e0, nel 1919. Esso ha come titolo \"L'Energie spirituelle: Essais et Conf\u00e9rences\" (L'Energia Spirituale: Trattati e Lezioni). Il volume si apre con la Lezione Huxley del 1911, \"Vita e Coscienza\", in una forma rivista e sviluppata, con il titolo di \"Coscienza e Vita\". Vi sono manifestati i segni dell'interesse crescente di Bergson per l'etica sociale e per l'idea di una vita futura di sopravvivenza personale. \u00c8 inclusa anche la lezione tenuta di fronte alla Society for Psychical Research cos\u00ec come quella tenuta in Francia, \"L'Ame et le Corps\", che contiene la sostanza delle quattro lezioni londinesi sull'Anima. Il settimo e ultimo articolo \u00e8 una ristampa della famosa lezione di Bergson al Congresso di Filosofia a Ginevra nel 1904, \"Le paralogisme psycho-physiologique\" (Il paralogismo psicofisiologico), che ora \u00e8 pubblicato come \"Le Cerveau et la Pensee: une illusion philosophique\". Altri articoli sono sul Falso Riconoscimento, sui Sogni, e sullo Sforzo Intellettuale. Il volume fu molto ben accolto e serv\u00ec a riunire ci\u00f2 che Bergson scrisse sulla forza mentale e sulla sua visione della \"tensione\" e \"distensione\" in quanto applicate alla relazione tra materia e mente.\nNel giugno 1920 l'Universit\u00e0 di Cambridge gli rese l'onore del titolo di Dottore in Lettere. Per poter dedicare tutto il suo tempo alla nuova grande opera che stava preparando sull'etica, la religione e la sociologia, Bergson ebbe una dispensa dai suoi doveri legati alla Cattedra di Filosofia Moderna al \"Coll\u00e8ge de France\". Mantenne la cattedra ma non tenne pi\u00f9 lezioni; in questo fu sostituito dal suo allievo prediletto \u00c9douard Le Roy. Vivendo con la moglie e la figlia in una modesta casa in una via tranquilla vicino alla Porte d'Auteuil a Parigi, Henri Bergson vinse il Premio Nobel per la letteratura nel 1927.\nLe due fonti della morale e della religione.\nNonostante soffrisse a partire dal 1925 di reumatismi paralizzanti, a causa dei quali dovette abbandonare gradualmente alcuni dei suoi molti incarichi, pubblic\u00f2 nel 1932 e nel 1934 due nuovi grandi lavori: \"Les Deux Sources de la morale et de la religion\" (Le due Fonti della religione e della Morale) e \"La Pens\u00e9e et le mouvant\" (Il Pensiero e il Movimento), che estesero le sue teorie filosofiche ai campi della morale, della religione e dell'arte.\nA una societ\u00e0 chiusa basata sull'obbedienza all'autorit\u00e0 e cementata dalla credenza dei dogmi della religione statica, Bergson contrappone una societ\u00e0 aperta che \u00e8 continuo superamento della forma cristallizzata, e si estende all'intera umanit\u00e0 animata dalla spinta mistica d'amore della religione dinamica. Essa non \u00e8 mai raggiungibile, ma resta come un asintoto orientativo. La distinzione fra societ\u00e0 chiusa e societ\u00e0 aperta verr\u00e0 ripresa, pur con le dovute distinzioni, da Karl Popper nell'opera \"La societ\u00e0 aperta e i suoi nemici\".\nNonostante la malattia fisica egli mantenne saldi i propri valori fondamentali fino alla fine della sua vita; di particolare rilievo morale fu la sua scelta di rinunciare a tutte le cariche e onori che gli erano stati precedentemente attribuiti piuttosto che accettare di essere un'eccezione alle leggi antisemitiche imposte dal governo di Vichy.\nLa mancata conversione al Cattolicesimo.\nInoltre, sebbene desiderasse convertirsi al Cattolicesimo, vi rinunci\u00f2 per solidariet\u00e0 con i suoi correligionari ebrei verso i quali era cominciata in Germania la persecuzione nazista. Infatti, nel suo testamento, redatto nel 1937, il filosofo scriveva:\nPer sua richiesta, fu un prete cattolico a recitare le preghiere al suo funerale. Henri Bergson \u00e8 sepolto nel cimitero di Garches, Hauts-de-Seine."}
{"id": "17619", "revid": "9", "url": "https://it.wikipedia.org/wiki?curid=17619", "title": "Livio", "text": ""}
{"id": "17632", "revid": "2233558", "url": "https://it.wikipedia.org/wiki?curid=17632", "title": "Simone de Beauvoir", "text": " Fu un'esponente dell'esistenzialismo e condivise con Jean-Paul Sartre la vita privata e professionale.\nBiografia.\nSimone de Beauvoir nacque a Parigi alle quattro del mattino del 9 gennaio 1908, figlia di Fran\u00e7oise e Georges, in una famiglia alto-borghese, segnata presto dalla bancarotta del nonno materno Gustave Brasseur. Il triste evento costrinse i genitori di Simone e di Henriette-H\u00e9l\u00e8ne, la sorella di due anni pi\u00f9 giovane, ad abbandonare l'appartamento del Boulevard Montparnasse per uno pi\u00f9 piccolo sito in Rue de Rennes.\nSimone e H\u00e9l\u00e8ne vissero lunghi anni di disagi e ristrettezze economiche: \u00abusavamo i vestiti fino alla corda, e anche oltre\u00bb. La famiglia riusciva a stento a rinunciare alle consuetudini borghesi cui era stata abituata: continuarono i soggiorni a Meyrignac dai nonni paterni e a La Grill\u00e8re presso la zia. Dimostr\u00f2 sin dall'infanzia una grande passione per la natura. A Meyrignac si avventurava nei campi con Henriette e scopriva con stupore le meraviglie del paesaggio. Altrettanto precoce fu la passione per lo studio. Iscritta al cattolico Istituto D\u00e9sir, divent\u00f2 un'allieva esemplare, e decise \u2014 fatto allora insolito \u2014 di continuare a studiare e di dedicarsi all'insegnamento, allontanandosi allo stesso tempo dalla religione. Qui conobbe Elisabeth Lacoin, detta \"Zaza\", che divent\u00f2 subito sua grande amica.\nSi iscrisse nel 1926 alla Sorbona, laureandosi con una tesi su Leibniz e ottenendo nel 1929 \"l'agr\u00e9gation\" (idoneit\u00e0 all'insegnamento riservata ai migliori allievi francesi) in filosofia. Gli anni dell'universit\u00e0 coincidono anche con il primo amore: il cugino Jacques Champigneulle. Simone si innamora di lui e al tempo stesso viene introdotta in un nuovo mondo: si appassiona infatti ad autori quali Gide, Radiguet e Proust, interessandosi quindi a una letteratura ribelle e anticonformista. Il cugino spegne per\u00f2 presto i sogni matrimoniali della fanciulla, e si lega a un'altra donna. Simone, ferita nei propri sentimenti, attraversa nell'estate del 1927 un periodo di depressione.\nNel frattempo l'amica Elisabeth Lacoin, detta \"Zaza\", si era fidanzata con un collega di universit\u00e0 di Simone: Maurice Merleau-Ponty. Quest'ultimo apparteneva per\u00f2 a una famiglia cattolica della buona borghesia, e dell'unione con Elisabeth nessuno era a conoscenza a La Rochelle, suo luogo di provenienza. Madame Lecoin minacci\u00f2 di far scoppiare uno scandalo e Merleau-Ponty, impaurito, scapp\u00f2, lasciando la ragazza sola e disperata. Era l'autunno 1929; la giovane, fuori di s\u00e9 per il dolore, trascorse una notte al gelo completamente nuda, morendo il 25 novembre per la polmonite conseguente.\nSimone non perdon\u00f2 mai Madame Lacoin per l'accaduto.\nLa scrittura e l'impegno nei movimenti di trasformazione sociale.\nAll'universit\u00e0 incontra, nel luglio 1929, colui che, senza matrimonio n\u00e9 convivenza, diventer\u00e0 il compagno della sua vita, il filosofo esistenzialista Jean-Paul Sartre. Sono, questi, gli anni in cui conosce, oltre a Merleau-Ponty, L\u00e9vi-Strauss, Raymond Aron, Paul Nizan.\nInizia a insegnare nel 1930, prima a Marsiglia, poi a Rouen, infine a Parigi, dove chiuder\u00e0 la propria carriera di docente nel 1943, licenziata e interdetta a vita dall'insegnamento per corruzione di minore, per una relazione lesbica con una delle sue studentesse. La relazione risaliva al 1939, quando la de Beauvoir aveva circa 30 anni e l'amante, Nathalie Sorokin, 17 anni. I genitori della Sorokin denunciarono la scrittrice, che non sub\u00ec processi penali in quanto l'et\u00e0 del consenso in Francia era (ed \u00e8) di quindici anni, ma in quanto insegnante sub\u00ec un procedimento disciplinare che si concluse con l'espulsione dalla scuola e l'inibizione dall'attivit\u00e0. Nel 1977 sottoscriver\u00e0 assieme a Sartre, Michel Foucault, Jacques Derrida e Roland Barthes, una petizione indirizzata al Parlamento, chiedendo l'abrogazione di numerosi articoli di legge e la depenalizzazione di qualsiasi rapporto consenziente tra adulti e minori di quindici anni (la cosiddetta \"P\u00e9titions fran\u00e7aises contre la majorit\u00e9 sexuelle\").\nMolto importanti sono dal 1930 in poi le sue esperienze di viaggio in vari continenti per la sua formazione intellettuale. Con Sartre compie i suoi primi viaggi, in Spagna, in Italia, in Grecia, in Marocco; nulla sfugge a questi due intellettuali degli eventi culturalmente significativi di questo periodo, si appassionano al cinema e al jazz e vivono con partecipazione i grandi rivolgimenti politici di quegli anni: il nazismo in Germania, la guerra civile spagnola del 1936, la seconda guerra mondiale. Durante la guerra, Simone de Beauvoir rimane a Parigi, occupata dai nazisti, e condivide con Sartre la breve esperienza del gruppo di Resistenza \"Socialismo e Libert\u00e0\". A questa breve esperienza la de Beauvoir affianc\u00f2 un periodo molto pi\u00f9 lungo come direttrice della radio collaborazionista di Vichy, dimostrando, nel tempo, una totale indifferenza (per non dire cinismo) nei confronti della sorte degli ebrei.\nDopo la Liberazione lascia quindi l'insegnamento ed entra a far parte del comitato di redazione della rivista \"Les Temps Modernes\", insieme a Sartre, Leiris, Merleau-Ponty e altri.\nNel 1947 si reca negli Stati Uniti per una serie di conferenze e incontra lo scrittore Nelson Algren, con cui stabilisce un intenso rapporto d'amore. Compie altri viaggi significativi (Brasile, Cuba, Cina, Unione Sovietica) e ritorna molto spesso in Italia con Sartre. Dopo \"Il secondo sesso\" (1949), ormai famosa in tutto il mondo, Simone de Beauvoir, per le particolari posizioni assunte come scrittrice e come donna, \u00e8 oggetto di grande ammirazione ma anche di aspre polemiche. Allo scoppio della guerra di liberazione algerina, prende posizione a favore di questa lotta, cosa che render\u00e0 il suo isolamento ancora pi\u00f9 pesante.\nIl femminismo.\nSimone de Beauvoir \u00e8 considerata la madre del movimento femminista, nato in occasione della contestazione studentesca del maggio 1968, che seguir\u00e0 con partecipazione e simpatia.\nGli anni settanta la vedono fervidamente in prima linea in varie cause: la dissidenza sovietica, il conflitto arabo-israeliano, l'aborto, il Cile, la donna (\u00e8 presidente dell'associazione \"Choisir\" e della Lega dei diritti della donna).\nNel 1971 redige il \"Manifesto delle 343 puttane\" (\"Manifeste des 343 salopes\") firmato appunto da 343 fra intellettuali, attrici, e donne comuni che si autodenunciavano per avere fatto ricorso all'aborto (\"Je me suis faite avorter\"). All'epoca era in vigore la legge del 1920 che puniva da 3 mesi a 6 anni chi avesse fatto ricorso all'aborto o avesse procurato aborti. Nel 1943, sotto il regime di Vichy, si erano registrate le ultime due esecuzioni capitali di Marie-Louise Giraud e di D\u00e9sir\u00e9 Pioge, condannate per avere procurato aborti.\nNell'ultimo periodo della sua vita, Simone de Beauvoir affronta con coraggio un altro problema sociale, quello della vecchiaia, cui dedica un importante saggio, \"La terza et\u00e0\" (1970).\nLei stessa si descrisse cos\u00ec:\nUna vita in due.\nNel 1981, in seguito alla morte di Sartre, scrisse \"La cerimonia degli addii\" (\"La C\u00e9r\u00e9monie des adieux\"), cronaca degli ultimi anni del celebre pensatore.\nSimone de Beauvoir mor\u00ec il 14 aprile 1986 e venne seppellita nel cimitero di Montparnasse di Parigi accanto al suo compagno di vita Jean-Paul Sartre, deceduto sei anni prima, il 15 aprile 1980. Radicalmente atea come Sartre, ne \"La C\u00e9r\u00e9monie des Adieux\" aveva scritto a riguardo della morte di colui col quale aveva condiviso gran parte della sua esistenza e delle sue idee: \u00abLa sua morte ci separa. La mia morte non ci riunir\u00e0. \u00c8 cos\u00ec; \u00e8 gi\u00e0 bello che le nostre vite abbiano potuto essere in sintonia cos\u00ec a lungo\u00bb.\nMolti studiosi si sono interrogati circa il tipo di amore che legasse Jean-Paul a Simone e molte sono state le risposte. Ci\u00f2 che emerge \u00e8 soprattutto una grande e reciproca stima intellettuale. Durante il loro lungo sodalizio entrambi hanno comunque avuto costanti rapporti \"extraconiugali\" in base a un comune accordo, talvolta anche condividendo la stessa amante.\nPercorso letterario.\n\"L'invitata\" (1943) \u00e8 il primo romanzo pubblicato da Simone de Beauvoir, quello che la rivel\u00f2 come scrittrice. Vi \u00e8 affrontato con coraggio un tema difficile: l'inserimento nell'ambito di una coppia di un terzo personaggio, che ne muta l'intero equilibrio, costringendo ognuno a svelarsi sotto lo sguardo dell'altro. La tematica della responsabilit\u00e0 ritorna nel suo secondo romanzo, \"Il sangue degli altri\" (1945): durante la seconda guerra mondiale, nella Francia occupata, coloro che si erano accostati alla Resistenza si erano trovati di fronte a una duplice assunzione di responsabilit\u00e0: quella di lottare contro l'oppressione nazista e quella di spingere gli altri (spesso le persone pi\u00f9 care) a rischiare la vita. Di fronte allo strazio di queste morti, Simone de Beauvoir riafferma che non c'era altra via possibile, e che ognuno \u00e8 sempre responsabile in prima persona delle proprie scelte, della propria libert\u00e0.\nDopo il suo viaggio negli Stati Uniti, pubblica \"Il secondo sesso\" (1949), un saggio fondamentale che da un lato fa il punto sulle conoscenze biologiche, psicoanalitiche, storiche, antropologiche esistenti sulla donna, e dall'altro apre la strada a quella discussione radicale sulla condizione femminile che avrebbe caratterizzato i decenni successivi. Il volume riscosse grande successo negli Stati Uniti mentre fu accolto con scandalo in Francia e nel resto d'Europa, tanto da essere messo all'Indice dei libri proibiti.\nSono, questi, anni ricchi per la de Beauvoir, che riesce ad affrontare opere di grande respiro con forza e originalit\u00e0. Nel 1954 esce \"I mandarini\", con cui vince il premio Goncourt, considerato il suo pi\u00f9 bel romanzo. Anche questo volume viene inserito nell'Indice dei libri proibiti.\nL'autobiografia.\nA partire dal 1958, si dedica alla sua autobiografia, uscita in quattro volumi: \"Memorie di una ragazza perbene\" (1958), \"L'et\u00e0 forte\" (1960), \"La forza delle cose\" (1963), \"A conti fatti\" (1972). \u00c8 un'opera particolarmente preziosa perch\u00e9 offre, oltre alla storia personale della scrittrice, la diretta testimonianza sull'atmosfera e sul grande dibattito culturale svoltosi in Francia dagli anni trenta fino alla fine degli anni sessanta. \"Una morte dolcissima\" (1964) \u00e8 il racconto intensamente commosso dedicato alla morte della madre. I temi angosciosi della malattia, della vecchiaia e della morte sono quelli che Simone de Beauvoir ha voluto affrontare, una volta di pi\u00f9 con grande coraggio, negli ultimi anni della sua vita (\"La terza et\u00e0\", 1970). Tali autobiografie sono il frutto del suo desiderio di introspezione. In tutti i suoi scritti vi sono rimandi autobiografici, in quanto Simone de Beauvoir ha voluto tradurre il mondo con il linguaggio della propria sensibilit\u00e0. Lei ha introdotto tale scrittura autobiografica nella cultura francese di quel periodo, in quanto tale stile \u00e8 sempre stato pi\u00f9 prominente nella bibliografia italiana. L'autobiografia \u00e8 un modo per vivere il proprio passato nel presente.\nLa cerimonia degli addii.\n\"La cerimonia degli addii\" (1981) \u00e8 l'ultimo suo grande lavoro letterario; Nella prima parte del libro ha ripercorso gli ultimi dieci anni di vita di Sartre, anni difficili a causa dei problemi di salute del compagno, ma comunque pregni dell'interesse per le vicende politiche. Dal 1973 Sartre ha vissuto in condizioni di salute precarie, in quell'anno fu colpito da un ictus, con il passare del tempo ha perso anche l'uso della vista. Descrivendo la morte di Jean-Paul Sarte, avvenuta il 15 aprile 1980, Simone de Beauvoir ha concluso il suo racconto autobiografico. Nella seconda parte del libro vi \u00e8 un racconto delle conversazioni con Sartre nel periodo dell'estate del 1974, che mettono in risalto il Sartre diviso fra letteratura e filosofia, il suo rapporto con la politica, con le donne, con se stesso e con Dio. Emerge, in questo scritto, anche il rapporto che l'autrice ed il compagno hanno avuto con altri grandi esponenti del pensiero filosofico di quegli anni, soprattutto con Maurice Merleau-Ponty e Albert Camus.\nPensiero.\nIl pensiero di Simone de Beauvoir si forma in comunione con quello di Sartre e con il suo esistenzialismo: i due scrittori sono soliti discutere le loro idee cos\u00ec come i loro scritti, e tengono in massima considerazione la reciproca critica. Le opere della scrittrice sono densamente intessute di considerazioni filosofiche ed esistenzialiste comunque personali, rivolte in modo particolare ad approfondire il tema del ruolo e della condizione della donna nella societ\u00e0 moderna. La visione che la societ\u00e0 ha della donna \u00e8 distorta, in quanto la donna viene considerata sempre in relazione all'uomo. Ha condannato il matrimonio, affermando che si tratta di un'istituzione perversa, corrosa alle fondamenta, quindi il fallimento di un matrimonio non \u00e8 colpa degli uomini ma dell'istituzione stessa. Simone de Beauvoir ha, quindi, parlato della condizione della donna, alla luce dell'esistenzialismo; affermando che \"L'esistenza precede l'essenza\" si pu\u00f2 ammettere che \"non si nasce donna ma lo si diventa\". La scrittrice ha dato un grande contributo alla filosofia dell'esistenzialismo, affermando che l'uomo vive in un'ambiguit\u00e0 ontologica e il modo per realizzarsi \u00e8 quello di accettare tale ambiguit\u00e0 e non cercare di eliminarla. La filosofia di Heidegger ha avuto una grande influenza sul suo pensiero e ci\u00f2 \u00e8 evidente in affermazioni come la seguente: \"Esistere \u00e8 osare gettarsi nel mondo\". Fondamentale \u00e8 stato il rapporto che Simone de Beauvoir ha avuto con il tempo: vivere \u00e8 esorcizzare il tempo e Il presente \u00e8 il momento delle scelte e dell'azione; bisogna vivere a pieno la vita, ma non ostinandosi di fronte alle difficolt\u00e0.\nLa libert\u00e0 \u00e8 di fatto una condizione di ambiguit\u00e0, in cui siamo contemporaneamente oggetti e soggetti. Ha sempre conferito una grande importanza al ruolo che ha la riflessione, affermando che la stupidit\u00e0 fa essere felici immotivatamente, quindi bisogna assolutamente combatterla. Si \u00e8 occupata anche del ruolo della parola, sostenendo che \"le parole fissano la verit\u00e0 solo dopo averla assassinata\", in quanto lasciano fuggire l'importanza del valore della presenza in essa. Ha affermato, inoltre, che l'uomo si distingue dall'animale perch\u00e9 \u00e8 in grado di rischiare la vita e non soltanto di darla e per questo il sesso maschile \u00e8 stato posto sempre in primo piano, a discapito del sesso femminile. Nella sua attivit\u00e0 intellettuale hanno ovviamente avuto una notevole rilevanza le sue origini alto-borghesi e la presa di una qualche distanza \"politica\" da queste in anni successivi, cos\u00ec come l'abbraccio di un certo tipo di socialismo e d'attivismo politico di concerto con Sartre; infatti entrambi, pur condividendo molti dei principi del comunismo ufficiale, non vi aderiranno mai completamente per varie ragioni: alcune delle quali si possono evincere ad esempio dalla lettura del romanzo \"I mandarini.\"\nSi \u00e8 sempre schierata contro il sistema dello stato capitalista, infatti ha affermato che il prestigio degli oggetti di valore non \u00e8 insito in essi, ma \u00e8 assegnato loro da chi li valuta. Simone de Beauvoir ha affermato l'esistenza di uno stretto legame tra la politica e la morale. Il suo ateismo \u00e8 ben reso da espressioni come: \"Dio \u00e8 diventato un'idea astratta, che una sera io ho cancellato\". Atea come Sartre, per lei l'ateismo non \u00e8 disimpegno dalla morale, ma la fondazione di una nuova etica irreligiosa non meno impegnativa e innovativa della coscienza e del costume. Infatti, non vuol dire che tutto \u00e8 lecito perch\u00e9 Dio non esiste, anzi nulla \u00e8 lecito se non \u00e8 giustificato ed \u00e8 la coscienza a sperimentarsi come unica e sovrana, quindi l'unico a essere responsabile della propria salvezza \u00e8 il soggetto stesso, in quanto non bisogna mai affidarla a qualcun altro perch\u00e9 la perderemo inesorabilmente. Dal 1970, Simone de Beauvoir ha concepito alcune considerazioni filosofiche per quel che concerne il mondo della vecchiaia, la quale sembra essere un problema, perch\u00e9 si considera, ingiustamente, la giovinezza come il periodo fondamentale della vita; quindi la vecchiaia non \u00e8 solo un fatto biologico, ma anche culturale."}
{"id": "17635", "revid": "767487", "url": "https://it.wikipedia.org/wiki?curid=17635", "title": "The Feeding of the 5000", "text": "The Feeding of the 5000 \u00e8 il primo album della band punk inglese dei Crass, pubblicato nel 1978.\nIl disco.\nIl disco venne concepito dopo che Pete Stennett, proprietario della Small Wonder Records, sent\u00ec una loro demo. Ben impressionato dal materiale della band, decise di realizzare invece di un singolo, un album intero contenente 18 tracce.\nCi furono per\u00f2 problemi quando il disco doveva essere stampato, dato che i lavoratori dello stabilimento di stampa irlandese incaricata, rifiutarono di stamparlo probabilmente per il contenuto blasfemo della canzone \"Reality Asylum\" (indicata come \"Asylum\" nel disco). Il disco allora venne realizzato senza questo pezzo, sostituito da una traccia di due minuti di silenzio, ironicamente intitolata \"The Sound of Free Speech\". Questo problema fece capire ai Crass che per avere un controllo totale sul loro lavoro dovevano avere una loro casa discografica, e cos\u00ec nacque la Crass Records. Il pezzo \"Reality Asylum\" fu quindi successivamente nuovamente registrato e stampato sotto forma di 7\". Nella ristampa dell'album del 1981 (sottotitolata \"The Second Sitting\"), realizzata dalla Crass Records, ritroviamo il pezzo nella sua posizione originale.\nLa canzone \"They've Got a Bomb\" contiene un periodo di silenzio, ispirato al pezzo di John Cage \"4'33\"\". La band aveva avuto molta influenza dai lavori di Cage, e pens\u00f2 che l'idea di un periodo di silenzio durante una traccia eseguita dal vivo, potesse improvvisamente fermare l'energia, il ballo ed il rumore, per permettere al pubblico di potersi confrontare temporaneamente e considerare la realt\u00e0 della guerra nucleare."}
{"id": "17636", "revid": "110157", "url": "https://it.wikipedia.org/wiki?curid=17636", "title": "Stations of the Crass", "text": "Stations of the Crass \u00e8 il secondo LP dei Crass, pubblicato nel 1979.\nLa prima stampa dell'album era un doppio 12\" EP, uno studio ed un altro contenente un live registrato al pub \"Pied Bull\" di Islington, Londra il 7 agosto del 1979.\nIl titolo si riferisce all'attivit\u00e0 dei Crass condotta in quegli anni di riempire le pareti delle stazioni della metropolitana di Londra con i loro graffiti."}
{"id": "17639", "revid": "125982866", "url": "https://it.wikipedia.org/wiki?curid=17639", "title": "Adrien Brody", "text": "Biografia.\nCresciuto nel quartiere Queens, si iscrive giovanissimo alla scuola d'Arte drammatica incoraggiato dalla madre, Sylvia Plachy, giornalista e fotografa ungherese figlia di un nobile ungherese di religione cattolica e di un'ebrea ceca, e dal padre Elliot Brody, professore statunitense figlio di immigrati polacchi di origine ebraica. \u00c8 ancora molto giovane quando debutta, al fianco di Mary Tyler Moore, nella \"sit-com\" televisiva \"Annie McGuire\".\nTrasferitosi a Los Angeles, ottiene nel 1993 un piccolo ruolo in \"Piccolo grande Aaron\", diretto da Steven Soderbergh. Dopo gli interlocutori \"Angels\" (1994) e \"L'ultima volta che mi sono suicidato\" (1997) - prodotti da case cinematografiche indipendenti -, prende parte nel 1998 al film \"La sottile linea rossa\" di Terrence Malick, girato in Australia, ma in fase di montaggio molte delle sue scene vengono tagliate. Sempre nel 1998 recita in \"Restaurant\", che gli porta una nomination agli Independent Spirit Award per il miglior attore protagonista. In seguito, incoraggiato dallo stesso Malick, invia all'attore e regista Spike Lee la videoregistrazione del suo provino; e Lee lo sceglie per la parte del sospetto \"serial killer\" nel film \"S.O.S. Summer of Sam - Panico a New York\" (1999). Viene inoltre diretto da registi di fama come Barry Levinson in \"Liberty Heights\" (1999) e Ken Loach in \"Bread and Roses\" (2000), presentato al Festival di Cannes.\nDopo \"L'intrigo della collana\" (2001), Brody \u00e8 ormai pronto per la consacrazione definitiva nello \"star system\" hollywoodiano puntuale arriva nel 2002 con \"Il pianista\", l'intensa e commovente interpretazione di W\u0142adys\u0142aw Szpilman, il pianista che grazie alla sua arte riusc\u00ec a sopravvivere nel ghetto di Varsavia. Il film, diretto da Roman Pola\u0144ski, registra un grande successo di critica e di pubblico e vale a Brody nel 2003 il Premio Oscar come miglior attore protagonista, il Premio C\u00e9sar della critica, il Boston Society of Film Critics Award per il miglior attore, il National Society of Film Critics Award ed una nomination al Golden Globe, allo Screen Actors Guild Award, ai British Academy Film Awards, ai Chicago Film Critics Association Award, ai Vancouver Film Critics Circle Award for Best Actor ed agli Online Film Critics Society Awards. Con l'Oscar vinto per \"Il pianista\", Brody \u00e8 diventato il pi\u00f9 giovane vincitore del premio come miglior attore, superando il record di Richard Dreyfuss che durava dal 1978.\nSuccessivamente Brody interpreta i film \"Dummy\" (2003), \"The Singing Detective\" (2003), \"The Village\" (2004), \"The Jacket\" (2005) e \"King Kong\" (2005). Quest'ultimo si rivela un successo di critica e pubblico, arrivando ad incassare oltre 550 milioni di dollari e diventando uno dei film di maggior incasso dell'anno.. Nel 2009 partecipa alle riprese di \"Giallo\", diretto da Dario Argento. La pellicola subisce alcuni problemi produttivi e distributivi, e viene immessa sul mercato direttamente in home video nell'ottobre 2010. L'attore denuncia per\u00f2 la produzione per inadempienze contrattuali e lesione dei diritti d'immagine, chiedendo inoltre il blocco dell'uscita del film presso la Corte Federale della California. Nello stesso anno, interpreta Royce, il protagonista del film horror fantascientifico \"Predators\" (2010), diretto da Nimr\u00f3d Antal.\nNel 2011 prende parte al film di Woody Allen \"Midnight in Paris\", interpretando il ruolo di Salvador Dal\u00ed, pellicola che riceve la nomination come miglior cast ai seguenti premi: Screen Actors Guild Awards, Alliance of Women Film Journalists Awards, Chlotrudis Society for Independent Film Awards, Phoenix Film Critics Society Awards, San Diego Film Critics Society Awards.. Nel 2016 e 2017 viene scelto dalla casa automobilistica Fiat come testimonial della \"500X\", per cui realizza uno spot diretto da Ago Panini. Il 4 agosto 2017 riceve il premio Leopard Club Award al Locarno Festival, riconoscimento \"che rende omaggio a una grande personalit\u00e0 del cinema che attraverso il suo lavoro \u00e8 riuscita a segnare l\u2019immaginario collettivo\".\nRiconoscimenti.\nPremio Oscar\nBoston Society of Film Critics\nNational Society of Film Critics\nGolden Globe\nPremio BAFTA\nScreen Actors Guild Award\nPremio C\u00e9sar\nEuropean Film Awards\nPremio Emmy\nLeopard Club Award\nDoppiatori italiani.\nNelle versioni in italiano dei suoi film, Adrien Brody \u00e8 stato doppiato da: "}
{"id": "17640", "revid": "767487", "url": "https://it.wikipedia.org/wiki?curid=17640", "title": "Colazione da Tiffany (film)", "text": "Colazione da Tiffany (\"Breakfast at Tiffany's\") \u00e8 un film del 1961 diretto da Blake Edwards, con Audrey Hepburn e George Peppard, tratto dall'omonimo romanzo del 1958 di Truman Capote.\nTrama.\nNew York. All'alba, da un taxi che si ferma sulla Quinta Strada, scende un'elegante ragazza, Holly Golightly. Mentre guarda le vetrine di Tiffany &amp; Co., la ragazza consuma una rapida colazione, prima di rientrare a casa a piedi. Fuori dal suo appartamento la sta aspettando e la raggiunge Sid Arbuck, un uomo con il quale Holly aveva avuto un appuntamento la sera precedente. Qualche ora pi\u00f9 tardi, Holly \u00e8 svegliata dal suo nuovo vicino di casa, Paul Varjak, che citofona per entrare nell'edificio. Entrato nell'abitazione di Holly per usare il telefono, Varjak fa la conoscenza del suo gatto, al quale la ragazza non ha dato alcun nome, e aiuta Holly a prepararsi per andare a fare visita a Sally Tomato, un mafioso newyorkese rinchiuso nella prigione di Sing Sing, che usa Holly come tramite tra s\u00e9 e il proprio avvocato, O'Shaughnessy, per comunicarle ogni gioved\u00ec dei messaggi in codice, che la ragazza interpreta come \u00abbollettini meteorologici\u00bb in cambio di 50 dollari a visita. Mentre Holly si avvia verso Sing Sing, Varjak \u00e8 raggiunto dalla signora Failenson, la sua \u201credattrice\u201d.\nLa notte stessa, per sfuggire a un appuntamento finito male, Holly si rifugia nell'appartamento di Varjak passando per le scale antincendio. In questa circostanza scopre che Varjak si fa mantenere dalla donna in cambio di rapporti sessuali. Dopo aver visto uscire la Failenson, Holly entra nella stanza, svegliandolo: i due iniziano a conoscersi e da qui, vista la somiglianza con suo fratello, Holly inizia a chiamare l'uomo \"Fred\". Varjak racconta a Holly che lavora come scrittore, tuttavia il suo unico libro pubblicato, \"Nove vite\" (\"Nine lives\"), \u00e8 di diversi anni prima, essendo stato scritto e recensito nel 1956. Holly invece sta tentando di risparmiare qualcosa per aiutare il fratello Fred, non appena questi verr\u00e0 congedato dall'esercito. I due si addormentano, svegliandosi a causa di un incubo su Fred fatto dalla ragazza, che esce dall'appartamento. Per scusarsi di questo gesto, Holly regala un nuovo nastro per la macchina da scrivere a Varjak e lo invita a una festa nel suo appartamento. Alla festa Varjak incontra l'agente hollywoodiano di Holly, Berman, che gli descrive la scalata di Holly nell'alta societ\u00e0 newyorkese. Durante il party Varjak conosce anche un politico brasiliano, Jos\u00e9 da Silva Pereira, e \"il nono uomo pi\u00f9 ricco degli Stati Uniti sotto i 50 anni\", Rusty Trawler.\nIl giorno successivo la signora Failenson entra nella casa di Varjak temendo d'esser stata seguita da un uomo, che aveva gi\u00e0 visto il giorno precedente. Paul decide di fare chiarezza e si confronta con l'uomo, Doc Golightly. Questi dichiara di essere il marito di Holly, il cui vero nome \u00e8 Lula Mae Barnes, sposata con Golightly all'et\u00e0 di 14 anni. L'uomo \u00e8 arrivato a New York per riportare Holly in Texas assieme al fratello, che sta per ritornare dopo il servizio militare. Varjak riunisce Doc e Holly, ma prima di tornare in Texas, Holly riferisce a Paul che il matrimonio \u00e8 stato annullato e che lei non partir\u00e0 con l'ex marito. Arrivata alla stazione degli autobus, la ragazza lo informa della sua decisione. Senza Holly, Doc le spiega che non accetter\u00e0 il ritorno del fratello dall'esercito, abbandonandolo a se stesso.\nDopo aver bevuto in un club, Holly e Varjak tornano a casa: ubriacatasi, la ragazza mette Paul al corrente della sua intenzione di sposare Trawler per questioni economiche. Qualche giorno dopo Varjak scopre che uno dei suoi articoli \u00e8 stato accettato per la pubblicazione: andando verso l'appartamento di Holly, legge il giornale sotto la sua porta e nota che Trawler si \u00e8 appena sposato con un'altra donna. I due decidono quindi di trascorrere la giornata assieme, facendo cose che non hanno mai fatto prima. Recatisi da Tiffany, Varjak si fa incidere un anello trovato come premio in un pacchetto di noccioline. Dopo aver trascorso anche la notte assieme, Varjak scopre che Holly non \u00e8 in nessuno dei loro due appartamenti. Nel frattempo arriva a trovarlo Liz Failenson: Varjak decide di troncare la relazione con la donna che lo manteneva, la quale accetta pacatamente, seppur mal volentieri, la fine del loro rapporto.\nVarjak va alla ricerca di Holly, ma la ragazza non ne vuole pi\u00f9 sapere di lui, perch\u00e9 non vuole \u00abessere di sua propriet\u00e0\u00bb, preferendo sposarsi con Jos\u00e9 da Silva Pereira per soldi. Un giorno, tornando a casa con il miliardario brasiliano, Holly trova un telegramma, che la informa della morte del fratello, al quale la ragazza era molto legata. Varjak lascia l'edificio, e diversi mesi dopo vi ritorna su invito di Holly, che all'indomani si trasferir\u00e0 definitivamente in Brasile per poi sposarsi in futuro con Jos\u00e9 da Silva Pereira. Nella stessa giornata, per\u00f2, Holly e Paul sono arrestati a causa della loro connessione con il giro di droga di Sally Tomato. Varjak esce immediatamente di prigione, ma Holly resta dietro le sbarre. Varjak contatta Berman, che riesce a risolvere la situazione e a far uscire di galera la ragazza su cauzione.\nDopo una sola notte in carcere, Holly torna in libert\u00e0 ed \u00e8 subito accolta da Paul. Nel taxi verso casa, Paul ha portato con s\u00e9 il gatto di Holly e una lettera di Jos\u00e9 da Silva Pereira, che scrive d'averla lasciata a malincuore e di essere tornato in Brasile. Ci\u00f2 nonostante, la ragazza vuole ancora partire per il Sud America. Quando Paul le confessa nuovamente il proprio amore, la ragazza, pur di difendere la propria opinione, ovvero che \u00abl'amore \u00e8 una gabbia\u00bb e che \u00ablei e il suo gatto non appartengono a nessuno e nessuno gli appartiene\u00bb, decide di abbandonare il proprio gatto in mezzo alla strada e sotto la pioggia battente. Visto il gesto e l'ostinazione di Holly, Paul esce dal taxi, lanciandole l'anello che aveva ritirato mesi prima da Tiffany e facendola riflettere sul suo comportamento. Dopo aver visto l'anello, la ragazza scende dal taxi e rincorre Paul, che era sceso a cercare il gatto. Dopo averlo trovato, i due si baciano appassionatamente sotto la pioggia, facendo presagire un futuro insieme.\nProduzione.\nSceneggiatura.\nLa sceneggiatura di George Axelrod, nominata all'Oscar, segue poco il romanzo di Capote.\nCapote, una volta venduti i diritti del libro (pubblicato nel 1958, tre anni prima dell'uscita del film), alla Paramount Pictures, avrebbe preferito Marilyn Monroe nel ruolo di Holly Golightly. Barry Paris ricorda di aver sentito dire Capote, una volta: \u00abMarilyn \u00e8 sempre stata la mia prima scelta per interpretare la ragazza, Holly Golightly\u00bb. Quando la Hepburn venne scelta nel cast, Capote accus\u00f2 la Paramount di aver fatto il doppio gioco con lui. Comunque, la scelta della Hepburn si rivel\u00f2 felice, dato il successo del film e del personaggio da lei interpretato.\nIl romanzo fu ampiamente modificato per dar spazio alle convenzioni cinematografiche della commedia, e ci\u00f2 non piacque a Capote. Il libro conteneva, ad esempio, parole che per il film vennero smorzate e il personaggio di Liz fu completamente inventato, mentre venne omesso il personaggio di Joe Bell. L'ambientazione venne spostata dagli anni 40 ai 60.\nL'allusione alla bisessualit\u00e0 di Holly, che nel libro \u00e8 un elemento fondamentale, nel film viene rimossa per rendere il personaggio pi\u00f9 adatto alla Hepburn, mentre il personaggio della modella Mag Wildwood, che verso met\u00e0 del libro si trasferisce nell'appartamento di Holly, nel film compare brevemente solo come ospite al party. Allo stesso modo \u00e8 reso meno evidente il rapporto di Holly con gli uomini che frequenta, che Capote in un'intervista del 1968 definisce (relativamente al personaggio originale del libro) pi\u00f9 simile a quello di una versione americana della nipponica geisha (\"these girls are the authentic American geishas\"), che non a quello di una tradizionale escort a chiamata (\"callgirl\"). Secondo Capote questa \"geisha americana\" accompagna uomini facoltosi in giro per costosi ristoranti e locali notturni, con l'accordo di ricevere in cambio doni preziosi o denaro e, se le va, pu\u00f2 portarsi a casa il suo cliente per la notte (\"accompanied expense-account men to the best restaurants and night clubs, with the understanding that her escort was obligated to give her some sort of gift, perhaps jewelry or a check [...] if she felt like it, she might take her escort home for the night\"). Nell'intervista Capote evidenzia anche come all'epoca in cui questa veniva redatta questo tipo di ragazze fosse molto pi\u00f9 diffuso a New York che non nei primi anni 1940, periodo nel quale \u00e8 ambientato il romanzo ed in cui si muove il personaggio di Holly.\nUno dei cambiamenti pi\u00f9 radicali riguard\u00f2 il finale. Il libro, infatti, non ha un lieto fine: il bacio che si vede alla fine del film, che fa presagire una romantica vita di Holly e Paul insieme, non c'\u00e8, e Holly di fatto prende quell'aereo per il Sud America. Nell'incipit del romanzo, infatti, vi \u00e8 Paul, a parecchi anni di distanza, che si chiede dove sia finita Holly e se mai la rivedr\u00e0.\nRiprese.\nLa gioielleria Tiffany &amp; Co. apr\u00ec di domenica per la prima volta nella sua storia, per permettere le riprese del film la mattina del 2 ottobre 1960, per non creare problemi a causa del corteo di Nikita Sergeevi\u010d Chru\u0161\u010d\u0451v che sarebbe passato poco dopo le riprese. Le riprese, vennero effettuate a New York per le scene esterne, mentre quelle interne furono girate ai Paramount Studios di Los Angeles e terminarono il 3 febbraio 1961. Il film usc\u00ec il 5 ottobre 1961 negli Usa e incass\u00f2 oltre 8 milioni di dollari, a fronte di un budget di 2,5 milioni. In Italia usc\u00ec nell'anteprima nazionale a Roma a novembre; mentre il 20 gennaio 1962 usc\u00ec in ampia distribuzione su tutto il territorio.\nAudrey Hepburn odiava i biscotti al burro danesi, dolcetti che il suo personaggio mangia a colazione, il che rese le riprese della scena iniziale piuttosto ardue per lei, visto che avrebbe preferito un gelato ma il regista rispose negativamente.\nColonna sonora.\nLa colonna sonora di \"Colazione da Tiffany\", vincitrice dell'Oscar alla migliore colonna sonora nel 1962, venne interamente composta e selezionata da Henry Mancini, celeberrimo compositore vincitore di quattro premi Oscar, e raggiunse la prima posizione nella Billboard 200 per 12 settimane. La canzone \"Moon River\" fu composta da Mancini (musica) e Johnny Mercer (testo), e vinse anch'essa un Oscar, quello per la migliore canzone.\nRaffigurazione di Mr. Yunioshi e controversie sulla \"yellowface\".\nDagli anni '90, la raffigurazione di Mr. Yunioshi, vicino di casa di Holly, ha suscitato polemiche da parte della comunit\u00e0 asiatica americana che ha mosso accuse di perpetrazione di stereotipi negativi sugli asiatici nonch\u00e9 di appropriazione culturale. Infatti, per la sua interpretazione di I. Y. Yunioshi, Mickey Rooney ha fatto ricorso a del trucco per il viso e ha tenuto in bocca una protesi per cambiare i suoi lineamenti al fine di raffigurare in modo caricaturale le caratteristiche somatiche giapponesi.\nUn esempio di critica reazionaria nel cinema \u00e8 presente nel film del 1993 Dragon: La storia di Bruce Lee. In una scena viene mostrato il protagonista Bruce Lee, interpretato da Jason Scott Lee, al cinema per nulla divertito mentre assiste alle gags di Mr. Yunioshi in Colazione da Tiffany; la sua fidanzata Linda, notando il suo disagio, lo convince a lasciare la sala insieme a lei.\nNel suo commento audio per l'uscita del DVD, il produttore Richard Shepherd ha dichiarato che avrebbe voluto sostituire Mickey Rooney \"non perch\u00e9 non abbia interpretato bene la parte\" ma perch\u00e9 pensava che il ruolo avrebbe dovuto essere assegnato ad un attore di etnia giapponese. Tuttavia, a detta di Shepherd, il regista Blake Edwards decise comunque di mantenere Rooney.\nNel \"making-of\" per l'uscita in DVD dell'edizione del 45 \u00b0 anniversario, Shepherd si \u00e8 scusato ripetutamente, dicendo: \"Se solo potessimo cambiare Mickey Rooney, sarei entusiasta del film\". Il regista Blake Edwards ha dichiarato: \"Col senno del poi, vorrei non averlo mai fatto [...] darei qualsiasi cosa per poterlo cambiare, ma \u00e8 l\u00ec, e ci rester\u00e0 per sempre\".\nIn un'intervista del 2008 sul film, l'87enne Rooney ha detto di essere affranto per le critiche: \"mi ha spezzato il cuore. Blake Edwards voleva che lo facessi perch\u00e9 era un regista di commedie. Mi hanno assunto per fare questi sketch e ci siamo divertiti a farli. Per pi\u00f9 di 40 anni non c'\u00e8 mai stata alcuna lamentela. Dovunque andassi la gente mi diceva: \"Dio, sei stato cos\u00ec divertente!\". Rooney ha anche detto che se avesse saputo che la rappresentazione sarebbe stata offensiva avrebbe rinunciato alla parte.\nLo storico del cinema e conduttore di Turner Classic Movies, Robert Osborne, ha dichiarato in una sessione di domande in merito al personaggio di Mr Yunioshi che: \"\u00e8 stato un insulto razziale, totalmente gratuito, e incolpo Blake Edwards per quella decisione, la caricatura \u00e8 assolutamente imbarazzante\".\nRiconoscimenti.\nNel 2012 \u00e8 stato scelto per essere conservato nel National Film Registry della Biblioteca del Congresso degli Stati Uniti d'America."}
{"id": "17642", "revid": "125240724", "url": "https://it.wikipedia.org/wiki?curid=17642", "title": "Gioco di carte", "text": "Un gioco di carte \u00e8 un qualunque gioco che necessita l'uso di carte da gioco, sia tradizionali sia specifiche per il gioco.\nDescrizione.\nPosizionamento dei giocatori.\nI giocatori devono disporsi intorno a un piano di appoggio, normalmente un tavolo, su cui poter posare le carte. I giocatori, rivolti verso il piano di appoggio, devono inoltre disporsi in modo che ognuno non possa vedere le carte in mano agli altri.\nIl mazzo.\nUn gioco di carte pu\u00f2 essere giocato con un mazzo di carte qualunque, o con un mazzo specifico per quel gioco (se le regole lo richiedono).\nIl mazzo consiste in un numero fisso di pezzi di cartoncino stampato detti \"carte\". Le carte in un mazzo sono identiche in forma e dimensione. \nOgni carta ha due lati, la \"faccia\" e il \"dorso\". Due carte di uno stesso mazzo hanno il dorso identico. Le facce delle carte di un mazzo possono essere ognuna unica o possono includere duplicati, a seconda del gioco. In ogni caso, ogni carta \u00e8 facilmente identificabile dalla sua faccia.\nL'insieme di carte che costituisce un mazzo \u00e8 conosciuto a tutti i giocatori che lo utilizzano. Esistono inoltre giochi di carte che richiedono mazzi multipli.\nDistribuzione delle carte.\nLa distribuzione delle carte pu\u00f2 essere fatta nel senso orario o in senso contrario. A meno che le regole di un certo gioco non indichino il contrario, di norma la distribuzione avviene:\nViene scelto un giocatore (il \"mazziere\") incaricato di distribuire le carte. Questa persona prende tutte le carte del mazzo, le raggruppa cos\u00ec che siano orientate nello stesso senso (la faccia rivolta verso il basso) e le mescola. Esistono diverse tecniche per mescolare le carte, tutti mirate a metterle in ordine casuale. Mentre mescola le carte, il mazziere le tiene in modo che n\u00e9 lui, n\u00e9 gli altri giocatori possano vederne le facce, ma solo i dorsi.\nLe carte vanno mescolate fino a che la probabilit\u00e0 che una carta sia rimasta vicina a quelle a cui era vicina inizialmente sia minima. Accade spesso, infatti, che molti giocatori non mescolino a sufficienza le carte per raggiungere questo obiettivo.\nIl mazziere offre poi le carte a un altro giocatore per fargli \"tagliare il mazzo\" (detto anche \"alzare il mazzo\"): il giocatore incaricato di tagliare il mazzo \u00e8 quello alla destra del mazziere, se le carte sono distribuite in senso orario, viceversa, quello alla sua sinistra. \nL'invito a tagliare il mazzo viene fatto posando il mazzo sul tavolo, con le facce rivolte verso il basso, vicino al giocatore che deve tagliarlo: questo solleva la parte superiore del mazzo e la appoggia vicino alla parte inferiore. La parte inferiore viene quindi posta sopra a quella superiore.\nA questo punto il mazziere distribuisce le carte, tenendo il mazzo in una mano, sempre con le facce rivolte verso il basso, e rimuovendo le carte dalla cima con l'altra mano per distribuirle agli altri giocatori, posando ciascuna carta, sempre con la faccia coperta, di fronte al giocatore a cui sono destinate. \nSe le regole del gioco non specificano diversamente, normalmente si inizia con il giocatore accanto al mazziere nel senso del gioco (quello a sinistra nel caso di un gioco in cui si giri nel senso dell'orologio, quello a destra in caso contrario) e si continua nella stessa direzione attorno al tavolo. Le carte possono essere distribuite una alla volta o in gruppi. Inoltre, a seconda del gioco, possono essere distribuite tutte le carte del mazzo o solo una parte, mentre le altre rimangono nel mazzo, che viene posto a faccia in gi\u00f9 in mezzo al tavolo, formando il \"tallone\" o \"riserva\".\nIl giocatore che riceve la prima carta della mano ed inizia a giocare \u00e8 il \"primo di mano\". L'insieme delle carte distribuite a un giocatore \u00e8 dunque la sua \"mano\".\nLe operazioni di mischiamento, taglio e distribuzione delle carte dovrebbero essere eseguite in modo che i giocatori non possano vederne le facce ed i giocatori non dovrebbero tentare di vederle. Se una carta dovesse accidentalmente essere esposta (essere visibile a tutti) allora ogni giocatore ha il diritto di richiedere una nuova distribuzione \u2014 ovvero tutte le carte sono raccolte, mischiate, tagliate e distribuite di nuovo. Se un giocatore dovesse accidentalmente vedere la faccia di una carta (diversa da quelle ricevute da lui stesso) allora dovrebbe ammetterlo. Tentare di vedere le carte mentre vengono distribuite o sfruttare l'averle viste accidentalmente \u00e8 considerato disonesto.\nTerminata la distribuzione delle carte ogni giocatore le raccoglie e le tiene in modo tale da essere il solo a poter vedere la faccia delle sue carte. In genere \u00e8 utile tenerle a ventaglio in modo da poter vedere tutti valori alla volta (possibile se il valore \u00e8 riportato nell'angolo della carta). Nella maggior parte dei giochi \u00e8 anche utile ordinare la propria mano in modo appropriato al gioco.\nIl \"giocatore di mano\" \u00e8 il giocatore cui tocca giocare, al termine della giocata, \"passa la mano\" al giocatore successivo. \"Scartare\" una carta indica normalmente piazzarla dalla propria mano in un apposito \"mazzo degli scarti\" (generalmente a faccia verso l'alto).\nLe regole.\nUn nuovo gioco di carte inizia in piccola scala, o come invenzione originale di qualcuno o come modifica di un gioco esistente. I giocatori di un gioco possono accordarsi per cambiarne le regole come desiderano, le nuove regole su cui si accordano diventano le \"regole della casa\" sotto cui giocano il gioco. Un insieme di regole della casa potrebbe essere accettato da un gruppo di giocatori quando giocato. Potrebbe anche essere accettato come modifica per tutte le regole di una particolare casa, caff\u00e8 o club.\nQuando il nuovo gioco diventa sufficientemente popolare (sia come invenzione originale, sia come modifica di un gioco esistente), occorre un insieme di regole accettato generalmente. Queste sono generalmente un insieme di regole della casa che vengono riconosciute generalmente. Per esempio quando il \"whist\" divenne popolare nell'Inghilterra del XIX secolo i giocatori del Portland Club si accordarono su un insieme specifico di regole della casa e le stamparono. I giocatori di altri club decisero di adottare le regole \"Portland Club\" piuttosto che prendersi il disturbo di codificare e stampare il proprio insieme di regole. Infine le regole del Portland Club furono adottate in tutta l'Inghilterra.\nOvviamente non c'\u00e8 alcun obbligo legale nel seguire alcune regole piuttosto che altre. Tuttavia, quando si inizia a giocare insieme a partner con i quali non si ha familiarit\u00e0, \u00e8 buona norma verificare di seguire le stesse regole. Un esempio tipico: nella normale briscola, la carta immediatamente dopo l'asso (che vale 11 punti) \u00e8 il tre, ma in alcune zone, come il basso Piemonte, l'Oltrep\u00f2 Pavese e il Nuorese, si utilizza invece il sette.\nAlcuni giochi hanno un organismo \"ufficiale\" che li controlla e ne definisce le regole. Per esempio le regole di torneo per il Bridge contratto sono pubblicate dalla \"World Bridge Federation\" e da organismi locali nei vari paesi \u2014 in Italia la F.I.G.B. (Federazione Italiana Gioco Bridge). Le regole dello skat in Germania sono controllate dal \"Deutsche Skatverband\" che le pubblica. Le regole dei Tarocchi francesi sono controllate dalla F\u00e9d\u00e9ration Fran\u00e7aise de Tarot.\nMolti giochi di carte diffusi, come ad esempio la canasta, non hanno un corpo ufficiale che le controlli.\nInfrazioni delle regole.\nUn'infrazione \u00e8 una qualunque azione contro le regole del gioco, come giocare una carta quando non \u00e8 il proprio turno a giocare o rivelare accidentalmente la faccia di una carta.\nuna regola che non \u00e8 sempre valida in quanto il giocatore pu\u00f2 anche far vedere le carte (specie all'ultima mano), perch\u00e9 avvantaggia il rivale.\nIn molti regolamenti ufficiali di giochi di carte le regole che specificano le penalit\u00e0 per le varie infrazioni occupano pi\u00f9 spazio delle regole che spiegano come giocare correttamente. Questo \u00e8 noioso, ma necessario per i giochi giocati seriamente. I giocatori che intendono giocare ad un gioco di carte ad alto livello di solito si accertano, prima di giocare, che tutti concordino su quali penalit\u00e0 usare. Quando si gioca privatamente questo \u00e8 normalmente un problema regolato dalle norme della casa. In un torneo ci sar\u00e0 probabilmente un direttore di torneo che far\u00e0 rispettare le regole quando richiesto e far\u00e0 da arbitro nei casi dubbi.\nSe un giocatore infrange deliberatamente le regole di un gioco allora bara. Molti giocatori di carte si rifiuteranno di giocare con un baro conosciuto. Il resto di questa sezione riguarda pertanto infrazioni accidentali, causate da ignoranza, goffaggine, disattenzione, ecc..\nIn un gruppo di amici in cui un gioco viene ripetutamente giocato, si accumulano i precedenti su come una particolare infrazione delle regole debba essere trattata, per esempio: \"Tizio ha appena giocato una carta quando non era il suo turno. La settimana scorsa quando lo fece Caio ci accordammo che...\". Queste regolamentazioni tendono a diventare codificate e ad essere accettate come parte delle regole della casa e successivamente possono essere formalizzate, come descritto nella sezione precedente. Pertanto, per alcuni giochi c'\u00e8 una maniera \"propria\" di trattare le infrazioni alle regole. Ma per molti giochi, senza un organismo di controllo, non c'\u00e8 una maniera standard di gestire queste infrazioni.\nIn molte circostanze non c'\u00e8 un bisogno specifico per regole speciali che gestiscano cosa accade dopo un'infrazione. Come principio generale la persona che ha infranto una regola non dovrebbe beneficiarne e gli altri giocatori non dovrebbero soffrire conseguenze negative. Un'eccezione a questa regola pu\u00f2 essere in giochi in cui ci sono accoppiamenti di giocatori, nei quali si ritiene che anche il compagno di chi ha infranto una regola non dovrebbe beneficiarne. Le penalit\u00e0 per un'infrazione accidentale non dovrebbero essere pesanti, purch\u00e9 chi le abbia commesse non ne ricavi benefici.\nElenco di giochi di carte.\nGiochi tradizionali italiani.\nNota: tra parentesi sono indicate varianti del gioco\nGiochi a tema (carte non collezionabili).\nQuesta categoria di giochi di carte fanno parte della grande famiglia dei giochi da tavolo moderni e fanno delle carte il loro meccanismo centrale, quasi esclusivo.\nQuesti giochi non utilizzano un tabellone, ma si giocano solo, o principalmente, facendo uso di carte speciali, ovvero mazzi di carte diversi da quelli tradizionali, appositamente progettati per il gioco.\nIn Germania ogni anno viene assegnato il Premio \u00c0 la Carte, un premio al miglior gioco di carte.\nAlcuni di questi giochi hanno vinto importanti premi relativi ai giochi da tavolo: \"Keltis\" nel 2008, \"Dominion\" nel 2009, \"Dixit\" nel 2010, \"Hanabi\" nel 2013, \"Nome in codice\" nel 2016 e \"Just One\" nel 2019 hanno vinto il prestigioso premio Spiel des Jahres come miglior gioco da tavolo dell'anno.\n\"Modern Art\" nel 1993, \"6... prendi e perdi!\" nel 1994, \"Dominion\" nel 2009, \"7 Wonders\" nel 2011 hanno vinto il premio \"Deutscher Spiele Preis.\"\nAugustus nel 2011 ha vinto il premio Gioco dell'Anno.\nEcco un elenco non esaustivo di questo tipo di giochi di carte:"}
{"id": "17643", "revid": "122982214", "url": "https://it.wikipedia.org/wiki?curid=17643", "title": "Karuta", "text": " \u00e8 un nome generico che in Giappone designa sia i mazzi di carte tradizionali sia vari giochi con le carte.\nLa storia del \"karuta\" \u00e8 ampiamente documentata nel Museo Municipale delle Carte da Gioco Miike a Omuta, nella prefettura di Fukuoka, dove esiste una mostra permanente della storia delle carte in Giappone.\nStoria.\nLe carte da gioco vennero introdotte in Giappone alla met\u00e0 del XVI secolo dai mercanti portoghesi durante gli scambi commerciali, \"karuta\" \u00e8 la deformazione della parola europea che designa le carte.\nIn precedenza erano diffusi sul territorio giochi da tavolo di diverso genere, quasi tutti di origine cinese, come il domino, che sopravvissero fino alla fine del XVIII secolo. Vi erano inoltre altri giochi di sviluppo locale fatti con le conchiglie o i sassi, risalenti al periodo Kamakura, tra questi ultimi alcuni, come l\"'iroha karuta,\" furono gradualmente adattati alle carte a met\u00e0 del XVII secolo.\nLa progressiva introduzione tra la popolazione dei giochi di carte e il seguente periodo di isolamento del Giappone durante lo shogunato Tokugawa, caratterizzato dall'isolamento derivante dalla politica separatista detta \"Sakoku,\" comport\u00f2 una separazione del paese dal resto del mondo occidentale e fece s\u00ec che la configurazione originale del mazzo e dei semi, che fu bandita proprio durante lo shogunato, si modificasse progressivamente, divenendo pi\u00f9 affine alla cultura nipponica. Questo fenomeno provoc\u00f2 una significativa divergenza tra i mazzi e i giochi praticati, ovvero tra quelli che usavano le carte di derivazione portoghese, diversi dall'originale, ma ad essi rassomiglianti, e quelli sviluppati completamente ex-novo, questi ultimi erano definitivi .\nKaruta di derivazione portoghese.\nMekuri Karuta.\nSi tratta del primo mazzo \"autoctono\" sviluppato in Giappone, esso deriva dal cosiddetto mazzo Taisho\",\" cos\u00ec denominato a seguito del periodo di introduzione (1573-1592), quest'ultimo era stato realizzato a partire da quello portoghese e prevedeva un set di semi composto da coppe, bastoni, denari e spade e dalle tre figure umane.\nCon la proibizione da parte dello Shogun del mazzo occidentale, venne sviluppato un complesso sistema di simboli astratti differenti dai semi occidentali, ma che fossero ad esso associabili, questi mazzi e simboli erano detti \"mekuri karuta\".\nQuasi tutti i mazzi sviluppati con questi simboli sono andati persi durante il XX secolo perch\u00e9 non pi\u00f9 utilizzati, si ha traccia solo di:\nperch\u00e9 ancora utilizzato nel gioco del \"kakkuri\", praticato a Yafune, nella prefettura di Fukui.\nsimile al precedente e utilizzato principalmente nei giochi d'azzardo, in quest'ultimo solo i 10 sono figure, mentre tutte le altre carte sono simboli astratti. Uno dei giochi ancora praticati con questo mazzo \u00e8 \"oicho-kabu\".\nUnsun Karuta.\nQuesto mazzo composto da 75 carte venne sviluppato alla fine del XVII secolo come derivazione dei mazzi portoghesi. \u00c8 molto somigliante all'originale, con gli stessi semi di coppe, bastoni, spade e denari, pi\u00f9 un quinto, quello del \"guru\" (lett. \"giro\" o \"circolo\"), che usa come simbolo il \"mitsudomoe\". Ciascuno di questi possiede 15 carte per seme di cui 6 figure. Particolarit\u00e0 del mazzo \u00e8 di avere delle carte con dei draghi; questa caratteristica deriva dai mazzi originari portoghesi, dove l'asso era raffigurato con un dragone. Nel mazzo Unsun, per\u00f2, assi e draghi sono due carte distinte. Il valore delle carte varia a seconda del gioco che si sta praticando.\nIl mazzo \"unsun karuta\" \u00e8 ancora utilizzato, in particolare a Hitoyoshi, nella prefettura di Kumamoto, dove \u00e8 tutt'oggi praticato un gioco di carte denominato \"hachinin-meri\", derivante dal \"Guritipau\" un gioco analogo a \"Ombre;\" tutti questi giochi seguono delle regole particolari che si pensa risalgano agli albori dei giochi di carte e sono comuni ai pi\u00f9 antichi.\nGiochi praticati: \"hachinin-meri\"\nHarifuda.\nIl mazzo \u00e8 composto da un set di 7 semi numerati con numeri cinesi da 1 a 6 per un totale di 42 carte. Viene utilizzato per giochi di intuito e fortuna nei quali il giocatore cerca di indovinare quale carta abbia l'avversario in mano o nel proprio mazzo.\nHanafuda.\nIl mazzo a volte chiamato anche \"hanakaruta\" (lett. \"Carte dei fiori\") \u00e8 un complesso set sviluppato a partire da quello originale portoghese. Anzich\u00e9 avere 4 semi ne ha 12 e per ogni seme ci sono 4 carte per un totale di 48.\nI 12 semi rappresentano i mesi dell'anno e hanno come seme un albero o un fiore, si gioca facendo degne accoppiate tra vari tipi di semi, tra le carte con \"nastri\" oppure quelle con \"poesie\" secondo una complessa tabella di abbinamenti.\nGiochi praticati: \"koi-koi\".\nEawase Karuta.\nUta karuta.\nIl mazzo , a volte scritto anche \"uta-garuta\" \u00e8 un mazzo composto da carte che rappresentano le 100 \"uta\" (poesie) scritte sotto forma di \"tanka\" (ovvero composte da cinque versi per un totale di trentuno sillabe) dell\"'Hyakunin Isshu.\"\nIl mazzo \"uta karuta\" \u00e8 quindi composto da 200 carte, le carte di lettura, contenenti il primo pezzo della poesia sono dette , mentre le seconde tra cui deve scegliere il giocatore sono dette .\nL'origine dell'Uta Karuta risale ai primi del Seicento e si tratta di un adattamento di un gioco preesistente chiamato \"uta awase\" (lett. \"Combinazione di poesie\"), praticato dalla nobilt\u00e0 tramite conchiglie marine su cui era dipinto il testo di una poesia, i versi rimanenti erano su una seconda, la quale nel gioco doveva essere correttamente combinata con la prima.\nL'introduzione del legno e della carta come supporti ha contribuito molto alla diffusione del mazzo e del gioco omonimo che viene praticato in tutto il Giappone soprattutto a Capodanno; persino le scuole ne indicono spesso dei tornei. Le carte contenenti i finali delle poesie vengono sparse davanti ai giocatori mentre le altre le raccoglie un lettore che le legge una alla volta, prendendole a caso. Il primo giocatore che prende tra le carte sparse quella che contiene la fine della poesia che il lettore sta leggendo, si aggiudica la carta. Vince chi alla fine \u00e8 riuscito ad accaparrarsi pi\u00f9 carte.\nEsistono vari campionati di \"uta karuta\" in tutto il Giappone, compreso uno nazionale che si svolge ogni gennaio al Tempio di Omi, un tempio shintoista situato a Otsu, nella prefettura di Shiga.\nVarianti.\nIta karuta.\n \u00e8 un mazzo, variante del \"uta karuta\", che viene utilizzato solo in Hokkaid\u014d e nel quale le \"torifuda\" sono realizzate in legno. Viene utilizzato per giocare a \"shimo-no ku karuta\" dove, al contrario del gioco tradizionale, viene letta la seconda parte delle poesie e si deve scegliere correttamente la prima.\nIroha Karuta.\nIl mazzo di contiene 96 carte, 48 contengono un proverbio, le altre 48 contengono una scenetta che rappresenta il proverbio, con in alto la sillaba iniziale. Sono rappresentate tutte le sillabe della filastrocca (\"irohanihoheto chirinuruwo wakayotareso tsunenaramu uwinookuyama kefukoete asakiyumemishi wehimosesu)\" che i giapponesi usano ancora oggi per imparare l'alfabeto sillabico hiragana, pi\u00f9 la sillaba cinese \"KY\u00d4.\" La filastrocca e le carte, essendo di origini antiche, seguono un ordinamento diverso da quello odierno, detto, appunto, iroha, contiene inoltre 2 sillabe ormai desuete nel giapponese moderno: e . Ogni sillaba \u00e8 l'iniziale di uno dei proverbi.\nLe carte con la frase scritta vengono distribuite tra i giocatori. Uno di essi scoprir\u00e0 una alla volta le carte con i disegni. Chi possiede il proverbio corrispondente alla scenetta sorteggiata, dovr\u00e0 recitarlo ad alta voce. Perde chi rimane con l'ultima carta in mano.\nLe varianti dell\"'iroha karuta\" che si trovano in giro per il territorio Giapponese fanno riferimento ai vari dialetti locali nei quali si pronuncia e scrivono i proverbi di riferimento.\nVarianti.\nObake karuta.\nQuesta variante ormai desueta dell\"'iroha karuta\" era diffusa solamente nell'area di Tokyo, le sue carte contenevano le sillabe dell'hiragana e raffiguravano elementi della mitologia giapponese tradizionale (il suo nome significa infatti \"carte dei mostri\"). In questa variante la vittoria va a chi riesce a collezionare pi\u00f9 carte possibili del mazzo.\nGoita.\n \u00e8 un gioco tradizionale completamente diverso dai precedenti e che segue dinamiche particolari di aiuto-difesa. \u00c8 praticato solamente a Noto, nella prefettura di Ishikawa, e ormai quasi scomparso.\nDeriva dal gioco tradizionale dello sh\u014dgi in cui i pezzi sono mutati in carte; questo gioco era popolare e praticato sul finire del XIX secolo, successivamente il numero di carte utilizzate in origine, 40 o 42, si \u00e8 ridotto alle 32 della versione attuale."}
{"id": "17645", "revid": "118718051", "url": "https://it.wikipedia.org/wiki?curid=17645", "title": "Main Page", "text": ""}
{"id": "17660", "revid": "1832335", "url": "https://it.wikipedia.org/wiki?curid=17660", "title": "Murasaki Shikibu", "text": "Conosciuta principalmente per il romanzo \"Genji monogatari\" (\"Storia di Genji\"), scritto in giapponese presumibilmente tra l'anno 1000 e il 1012, serv\u00ec come dama di corte per l'Imperatrice Sh\u014dshi. Il nome Murasaki Shikibu \u00e8 in realt\u00e0 uno pseudonimo, il suo vero nome resta tuttora sconosciuto. \u00c8 stato ipotizzato possa essere Fujiwara Takako, come menzionato in un diario di corte del 1007 in riferimento ad una dama di corte imperiale che venne soprannominata \"Murasaki\" (\u7d2b, viola in giapponese), dal nome di uno dei personaggi principali del Genji Monogatari. \"Shikibu\" si riferirebbe invece alla posizione governativa del padre, \"Maestro Cerimoniere\" (\"shikibu-sh\u014d\").\nLe donne del periodo Heian erano tradizionalmente escluse dall'apprendimento della lingua cinese, utilizzata per le questioni governative e ufficiali, ma Murasaki fu cresciuta dal padre erudito secondo i canoni riservati agli uomini, e mostr\u00f2 una precoce attitudine ai classici cinesi, acquisendone una certa competenza. Si spos\u00f2 tra i 25-30 anni ed ebbe una figlia prima che il marito morisse, due anni dopo il matrimonio. Rimane incerto quando cominci\u00f2 a scrivere il \"Genji Monogatari\", ma probabilmente ci\u00f2 avvenne dopo il suo secondo matrimonio. Attorno al 1005 fu invitata a servire come dama di per l'imperatrice Sh\u014dshi presso il palazzo imperiale, forse per la sua reputazione come scrittrice. Ha continuato la propria produzione letteraria durante il servizio, aggiungendo scene di corte ai propri lavori. Dopo cinque o sei anni, si \u00e8 ritirata con Sh\u014dshi nella regione del Lago Biwa.\nGli studiosi sono discordi riguardo all'anno della sua morte. Secondo alcuni potrebbe essere avvenuta nel 1014: in questa data infatti, secondo i registri governativi, il padre della scrittrice sarebbe tornato a Kyoto all'improvviso lasciando in sospeso la sua mansione di governatore. Altre ipotesi la datano invece tra il 1025 e il 1031, quando avrebbe avuto circa quarantacinque anni, un'et\u00e0 piuttosto avanzata da raggiungere in epoca Heian.\nOltre al gi\u00e0 citato \"Genji monogatari\", a Murasaki sono stati attribuiti anche e una collezione di poesie. Dopo nemmeno una decina d'anni dalla sua stesura, \"Genji\" era gi\u00e0 distribuito tra le province giapponesi; il secolo successivo venne riconosciuto come classico della letteratura giapponese e divenne soggetto di studi critici. Ad oggi, gli studiosi continuano a riconoscere l'importanza del suo lavoro, che riflette la societ\u00e0 di corte del periodo Heian al suo punto di massimo splendore. A partire dal XIII secolo, i suoi lavori sono stati illustrati da artisti giapponesi dell'Ukiyo-e.\nPrimi anni.\nMurasaki Shikibu \u00e8 nata nel 973 circa nella citt\u00e0 di Heian-ky\u014d (antico nome di Kyoto), discendente del ramo nord del Clan Fujiwara fondato da Fujiwara no Yoshifusa, il primo reggente Fujiwara del IX secolo.\nLa famiglia Fujiwara ha dominato la politica di corte fino alla fine dell'XI secolo, facendo sposare strategicamente alcune ragazze della famiglia Fujiwara con diversi personaggi influenti di Corte o con membri della famiglia imperiale, e con l'uso di reggenze, influenzando imperatori ancora bambini. Nel tardo X secolo e nei primi anni dell'XI, Fujiwara no Michinaga riusc\u00ec a far sposare le proprie quattro figlie con imperatori, ottenendo un potere senza precedenti. Il bisnonno di Murasaki, Fujiwara no Kanesuke, occup\u00f2 per lungo tempo il livello pi\u00f9 alto dell'aristocrazia, ma il suo ramo di famiglia perse gradualmente potere, e nel periodo in cui nacque Murasaki, si trovava nei ranghi medio-bassi, al livello dei governatori provinciali. I ranghi inferiori della nobilt\u00e0 venivano inviati lontano dalla corte, a coprire posizioni poco desiderabili nelle province, esiliati dal potere centralizzato e dalla corte a Kyoto.\nNonostante la perdita di status, la famiglia aveva un'alta reputazione tra i letterati attraverso il bisnonno e il nonno paterni di Murasaki, entrambi poeti conosciuti. Cinquantasei poesie del bisnonno Fujiwara no Kanesuke furono incluse in tredici delle Ventuno Antologie Imperiali, nelle Collezioni di Trentasei Poeti e nello Yamato monogatari. Sia il nonno che il bisnonno erano amici di Ki no Tsurayuki, poeta e scrittore giapponese che divenne famoso per aver diffuso i versi scritti in giapponese. Il padre di Murasaki, Fujiwara no Tametoki, frequent\u00f2 l'Accademia di Stato (Daigaku-ry\u014d) e divenne un rinomato studioso di classici cinesi e poesia; i suoi versi sono stati antologizzati. Entrato nel servizio pubblico attorno al 968, gli venne affidata la carica di governatore nel 996, e rimase in servizio fino al 1018 circa.\nLa madre di Murasaki discendeva dallo stesso ramo del clan Fujiwara del marito. La coppia ebbe tre figli: un maschio e due femmine.\nI nomi delle donne non venivano registrati nel Periodo Heian, per questo non siamo certi del vero nome di Murasaki. Le donne sceglievano (o venivano attribuiti loro) dei soprannomi associati ad un parente maschio: \"Shikibu\" si riferisce a \"shikibu-sh\u014d\", il Ministero delle Cerimonie, presso cui il padre era un funzionario. \"Murasaki\" invece potrebbe derivare dal colore associato al glicine, sebbene sia pi\u00f9 probabile si tratti di un soprannome datole a corte e derivato da uno dei personaggi principali della sua opera letteraria, il Genji monogatari. Michinaga menziona alcune delle dame di compagnia di corte in un diario del 1007 e tra queste spicca Fujiwara Takako (Ky\u014dshi). Potrebbe trattarsi del vero nome della scrittrice.\nNel Giappone del periodo Heian, marito e moglie vivevano in abitazioni separate, e i bambini venivano cresciuti dalle madri, sebbene si seguisse il sistema patrilineare. L'infanzia di Murasaki fu non convenzionale dal momento che visse con il padre, molto probabilmente a Kyoto, lungo la Teramachi-dori, una delle vie pi\u00f9 popolari, assieme al fratello minore Nobunori. La madre mor\u00ec, forse di parto, quando i bambini erano ancora piuttosto piccoli. Murasaki visse con almeno tre fratellastri e le loro madri; era molto affezionata ad una sorella, morta attorno ai vent'anni.\nMurasaki nacque in un periodo in cui il Giappone stava diventando sempre pi\u00f9 isolato: il governo aveva promosso alcune missioni di studio in Cina, ma al rientro di queste, cominci\u00f2 ad emergere una pi\u00f9 forte cultura nazionalista, che cominciava a rigettare il cinese come unica lingua letteraria. Si sentiva il bisogno di utilizzare la lingua autoctona per esprimere al meglio la sensibilit\u00e0 poetica. Tra i secoli IX e X, il giapponese divenne gradualmente una lingua a s\u00e9 rispetto al cinese, grazie allo sviluppo del kana, un sillabario basato sulle abbreviazioni di caratteri cinesi. Al tempo in cui visse Murasaki, gli uomini continuavano a scrivere in cinese, linguaggio del governo, ma il kana divenne il linguaggio scritto delle nobildonne, gettando le fondamenta per forme uniche di letteratura giapponese.\nIl cinese venne insegnato ai fratelli di Murasaki in preparazione alle future carriere nel governo e, durante l'infanzia trascorsa nell'abitazione del padre, impar\u00f2 anche lei a padroneggiare il cinese classico. Nel suo diario scrisse, \u00abQuando mio fratello era un ragazzino e studiava i classici cinesi, avevo l'abitudine di stare a sentirlo, e diventai esperta nel capire quei passaggi che egli riteneva troppo difficili da capire e da memorizzare. Nostro padre, un uomo di grande erudizione, se ne rammaricava. \"Che sfortuna\" diceva \"Che peccato che tu non sia nata uomo!\"\u00bb. Con il fratello studi\u00f2 letteratura cinese, e probabilmente ha ricevuto un'istruzione anche nelle materie pi\u00f9 tradizionali, quali la musica, la calligrafia e la poesia giapponese; l'educazione di Murasaki non fu convenzionale. Come spiega Louis Perez nel suo \"Storia del Giappone\" \u00able donne erano ritenute incapaci di reale intelligenza e dunque non venivano educate alla lingua cinese\u00bb. Murasaki ben sapeva come gli altri la vedessero \u00abpretenziosa, strana, difficile da approcciare, spinosa, troppo affezionata ai propri talenti, altezzosa, incline a comporre versi, sprezzante, irascibile e sdegnosa\u00bb. Lo studioso di letteratura asiatica Thomas Inge ritiene che avesse \u00abuna personalit\u00e0 forte che raramente le procurava degli amici\u00bb.\nMatrimonio.\nLe donne aristocratiche di epoca Heian vivevano vite isolate e solitarie e avevano il permesso di parlare con gli uomini solo in caso fossero parenti stretti o membri del nucleo familiare. Le poesie autobiografiche di Murasaki mostrano che socializz\u00f2 molto con le donne ma ebbe contatti limitati con uomini che non fossero suo padre e suo fratello; si scambiava spesso versi con altre donne, ma mai con uomini. Diversamente da molte nobildonne del suo status, non si \u00e8 sposata appena raggiunta la pubert\u00e0; rimase anzi nelle abitazioni del padre fino ai venticinque anni, forse fino ai trenta.\nNel 996 al padre venne affidato un governatorato di quattro anni nella Provincia di Echizen; la ragazza lo segu\u00ec, sebbene fosse poco comune per una nobildonna intraprendere un viaggio che la portasse talmente lontano dal luogo di nascita da impiegare pi\u00f9 di cinque giorni di marcia. Probabilmente torn\u00f2 a Kyoto nel 998 per sposare Fujiwara no Nobutaka (c. 950 - c. 1001), amico del padre e cugino di secondo grado molto pi\u00f9 grande di lei. Discendente dal medesimo ramo del clan Fujiwara, era funzionario di corte e burocrate presso il Ministero delle Cerimonie, con la reputazione di vestire in modo stravagante e di essere un ballerino di talento. Nei tardi quarant'anni, quando spos\u00f2 Murasaki, aveva gi\u00e0 numerose abitazioni e un numero non precisato di mogli e figli. Socievole e ben conosciuto a corte, era impegnato in numerose relazioni romantiche che probabilmente continuarono anche dopo il matrimonio con Murasaki. Com'era d'uso, lei sarebbe rimasta nella casa del padre, dove il marito si sarebbe recato a farle visita. Nobutaka ottenne pi\u00f9 di un governatorato nella sua vita, e nel periodo in cui spos\u00f2 Murasaki era probabilmente parecchio benestante. I resoconti riguardo al loro matrimonio sono differenti: Richard Bowring scrive che fu un matrimonio felice, ma lo studioso di letteratura giapponese Haruo Shirane interpreta dalle poesie che forse l'autrice non gli fosse poi cos\u00ec affezionata.\nLa coppia ebbe una figlia, Kenshi (Kataiko) nel 999. Due anni dopo, Nobutaka mor\u00ec durante un'epidemia di colera. Da donna sposata, Murasaki aveva diversi servitori per mandare avanti la casa e per prendersi cura della figlia, cosicch\u00e9 poteva disporre di molto tempo libero. Amava leggere e aveva accesso a romanzi (monogatari) come il \"Taketori monogatari\" (\"Storia di un tagliabamb\u00f9\") e l\"Ise Mononogatari\". Secondo gli studiosi, potrebbe aver cominciato a scrivere il Genji monogatari prima della morte del marito. \u00c8 risaputo che stesse scrivendo durante la vedovanza, forse in uno stato di lutto. Nel suo diario descrive i sentimenti dopo la scomparsa del marito: \u00abMi sentivo depressa e confusa. Per qualche anno ho vissuto giorno per giorno in stato apatico, facendo poco pi\u00f9 che registrare il trascorrere del tempo. Il pensiero della mia solitudine infinita era insopportabile\u00bb.\nSecondo una leggenda, Murasaki si ritir\u00f2 a vita privata presso il tempio di Ishiyama sul Lago Biwa, dove trov\u00f2 l'ispirazione per scrivere il Genji in una notte di agosto, guardando la luna. Sebbene gli studiosi respingano questa idea, gli artisti giapponesi rappresentano spesso l'autrice al tempio di Ishiyama a fissare la luna per cercare ispirazione. \u00c8 possibile che le sia stata commissionata la stesura della storia, e probabilmente conosceva un cortigiano esiliato in una posizione simile a quella dell'eroe della sua storia, il Principe Genji. Murasaki distribuiva i nuovi capitoli scritti del Genji agli amici, che in cambio li ricopiavano e li passavano ad altri amici. Attraverso questo metodo, la storia \u00e8 diventata famosa e Murasaki ha ottenuto una certa reputazione come autrice.\nTra i 30 e i 35 anni, \u00e8 divenuta dama di compagnia (\"ny\u014db\u014d \") a corte, probabilmente grazie alla sua fama come autrice. Chieko Mulhern, nel suo \"Donne, giapponesi, scrittrici - Una raccolta biocritica\", scrive che gli studiosi si sono sempre chiesti come mai Murasaki abbia preso una decisione simile ad un'et\u00e0 che, per l'epoca, era piuttosto avanzata. Il diario evidenzia come scambiasse poesie con Michinaga dopo la morte del marito: alcuni speculano che potesse esserci una relazione tra la scrittrice e Michinaga. Secondo Bowring non ci sono prove che sia stata condotta a corte come concubina dell'uomo, sebbene Michinaga le abbia offerto conforto per il suo lutto senza seguire l'etichetta dell'epoca, ma in privato. Mulhern infine ritiene che Michinaga volesse Murasaki a corte per educare sua figlia, la principessa Sh\u014dshi.\nVita di corte.\nLa cultura Heian e la vita di corte raggiunsero il loro massimo splendore nell'XI secolo. La popolazione di Kyoto era salita attorno a 100.000, mentre la nobilt\u00e0 si isolava sempre di pi\u00f9 nel palazzo imperiale, nelle cariche governative e nel servizio di corte.\nI cortigiani divennero estremamente raffinati e con poche mansioni da svolgere, isolati dalla realt\u00e0, preoccupati da minuzie della vita di corte, cimentandosi in attivit\u00e0 artistiche. Le personalit\u00e0 dei personaggi di servizio a corte venivano espresse comunemente attraverso l'uso artistico di tessuti, fragranze, calligrafia, carta colorata, poesia e strati di abiti abbinati in gradevoli combinazioni di colori, a seconda della luna e della stagione. Chi mostrava incapacit\u00e0 nel seguire l'estetica convenzionale perdeva rapidamente popolarit\u00e0. I passatempi popolari per le nobildonne del periodo Heian, che seguivano rigide mode di lunghezza dei capelli fino al pavimento, pelle imbiancata e denti anneriti, comprendevano l'abitudine di tenere diari, scrivere poesie, e intrattenere numerose relazioni amorose. La letteratura che le donne alla corte Heian scrivevano \u00e8 riconosciuta come una delle prime e tra le pi\u00f9 belle secondo i canoni giapponesi.\nCorti rivali e donne poetesse.\nQuando nel 995 morirono i due fratelli di Michinaga, Fujiwara no Michitaka e Fujiwara no Michikane lasciando la reggenza vacante, Michinaga vinse la lotta per ottenere influenza sull'Imperatore contro suo nipote Fujiwara no Korechika (fratello di Teishi, la moglie di Ichij\u014d, l'Imperatore) e, aiutato dalla sorella Senshi, aument\u00f2 il proprio prestigio. Teishi supportava il fratello Korechika, che fu pi\u00f9 tardi discriminato e bandito dalla corte: un tale disonore port\u00f2 non solo Korechika, ma la stessa Teishi a perdere potere e popolarit\u00e0 a corte. Michinaga invi\u00f2 Sh\u014dshi, la sua figlia pi\u00f9 grande, nell'harem dell'Imperatore Ichij\u014d, quando aveva circa dodici anni. Dopo averla strategicamente posta nell'harem imperiale, in un tentativo di minare l'influenza di Teishi e accrescere quella della propria figlia, Michinaga la fece nominare Imperatrice sebbene Teishi gi\u00e0 detenesse il titolo. Lo storico Donald Shiverly spiega che \"Michinaga sciocc\u00f2 persino i propri ammiratori riuscendo a nominare contemporaneamente Teishi e Sh\u014dshi come imperatrici concorrenti per lo stesso imperatore; Teishi deteneva l'usuale titolo di 'illustre portatrice di eredi' (\"k\u014dg\u014d)\" e Sh\u014dshi quello di 'interna al palazzo' (\"ch\u016bg\u016b\"), un toponimo coniato per l'occasione\". Circa cinque anni dopo, Michinaga port\u00f2 Murasaki alla corte della figlia, in una posizione che Bowring descrive di compagnia-tutor.\nLa vita imperiale di corte del periodo Heian trascorreva nella moda e nel lusso, ma anche nella dissolutezza. Le donne di corte vivevano in isolamento, erano conosciute solo per soprannomi e, attraverso matrimoni di interesse erano usate per ottenere potere politico. Nonostante la loro reclusione, alcune di loro esercitavano un'influenza considerevole, ottenuta partecipando a salotti letterari competitivi, in cui venivano composte poesie e si valutava la qualit\u00e0 artistica delle partecipanti. La moglie di Ichij\u014d e sorella di Michinaga, Senshi, aveva un salotto molto influente, e Michinaga probabilmente desiderava che la stessa Sh\u014dshi si circondasse di donne di talento come Murasaki, per costruire un salotto rivale.\nSh\u014dshi aveva tra i sedici e i diciannove anni quando Murasaki entr\u00f2 a far parte del suo seguito. Secondo lo studioso Arthur Waley, Sh\u014dshi era una giovane donna affidabile, la cui sistemazione era divisa tra l'abitazione del padre e la corte del palazzo imperiale. Raccolse attorno a s\u00e9 donne di talento tra cui Izumi Shikibu e Akazome Emon, autrice di un'opera in lingua vernacolare, l'Eiga monogatari. La rivalit\u00e0 esistente tra le autrici \u00e8 evidente nel diario di Murasaki, che scrisse di Izumi in tono denigratorio: \"Izumi Shikibu \u00e8 una divertente scrittrice di lettere; ma [ci\u00f2 che scrive] non \u00e8 mai davvero qualcosa di soddisfacente. Ha talento nello scrivere composizioni informali [improvvisate] quasi con noncuranza; ma nella poesia ha bisogno o di un soggetto interessante, o di qualche modello classico da imitare. Insomma, non mi sembra che sia in realt\u00e0 una poetessa.\"\nSei Sh\u014dnagon, autrice del Makura no S\u014dshi (\"Le note del guanciale\"), era in servizio come dama di compagnia di Teishi quando Sh\u014dshi arriv\u00f2 a corte. \u00c8 possibile che Murasaki sia stata invitata per rivaleggiare con Sei. Teishi mor\u00ec nel 1001, prima che Murasaki entrasse in servizio di Sh\u014dshi, dunque le due scrittrici non furono direttamente concorrenti, ma Murasaki scrisse di Sei Sh\u014dnagon nel proprio diario, dunque certamente la conosceva, e in qualche modo ne fu anche influenzata. L'opera di Sei fu forse commissionata come propaganda per mettere in luce la corte di Teishi, conosciuta per le sue educate dame di corte. Lo studioso di letteratura giapponese Joshua Mostow ritiene che Michinaga condusse Murasaki alla corte di Sh\u014dshi in quanto donna dall'educazione raffinata che potesse mettere la corte della figlia sullo stesso piano, se non migliore, di quella di Teishi, sua rivale.\nLe due scrittrici avevano temperamenti differenti: Sh\u014dnagon era acuta, intelligente e schietta; Murasaki era pi\u00f9 introversa e sensibile. Passaggi del diario di Murasaki mostrano che le due probabilmente non fossero in buone relazioni: \"Sei Sh\u014dnagon... Era terribilmente presuntuosa. Pensava di essere cos\u00ec intelligente, riempiva i suoi scritti di caratteri cinesi, ma alla fine [le opere] lasciavano molto a desiderare\". Keene ritiene che l'impressione che Murasaki aveva di Sh\u014dnagon potesse essere influenzata da Sh\u014dshi e dalle donne della sua corte, perch\u00e9 la scrittrice lavorava per l'imperatrice rivale. Sostiene inoltre che Murasaki sia stata portata a corte a scrivere il Genji monogatari in risposta al popolare \"Makura\" di Sh\u014dnagon. Murasaki ha contrastato la rivale in modi diversi: ha denigrato il genere delle sue opere e, al contrario di Sh\u014dnagon che faceva sfoggio della propria conoscenza del cinese, Murasaki fingeva di non conoscerlo.\n\"La nostra dama delle Cronache\".\nNonostante la popolarit\u00e0 della lingua cinese fosse diminuita nel tardo periodo Heian, le ballate cinesi continuavano ad essere popolari, incluse quelle scritte da Bai Juyi. Murasaki insegn\u00f2 cinese a Sh\u014dshi, che era interessata all'arte e alle ballate di Juyi. Dopo essere divenuta Imperatrice, Sh\u014dshi install\u00f2 pannelli decorati con caratteri cinesi, attirandosi ire e maldicenze in quanto il cinese era considerato linguaggio degli uomini, ben lontano dall'essere usato nei quartieri delle donne. Lo studio del cinese era considerato per nulla femminile e andava contro la nozione secondo cui solo gli uomini potevano avere accesso alla letteratura. Le donne avrebbero dovuto leggere e scrivere solo in giapponese, in modo da restar separate dal linguaggio utilizzato per il governo e le strutture di potere.\nMurasaki, con la sua educazione non convenzionale di classici cinesi, era una delle poche donne in grado di insegnare la lingua antica a Sh\u014dshi. Bowring scrive come questo fosse ritenuto quasi \"sovversivo\". Murasaki, che era riservata riguardo alla sua educazione cinese, teneva le lezioni con l'Imperatrice in segreto, scrivendo nel proprio diario \"Dall'estate scorsa, segretamente, in momenti strani in cui nessuno si trova nei dintorni, leggo a Sua Maest\u00e0. Ovviamente non ci sono state richieste di lezioni formali... Ho pensato che fosse meglio non dire nulla al riguardo a nessuno\".\nMurasaki \u00e8 molto conosciuta anche per un secondo soprannome \"La nostra dama delle Cronache\" (Nihongi no Tsubone), proprio perch\u00e9 insegnava a Sh\u014dshi la letteratura cinese. Le venne attribuito da una dama di corte che in realt\u00e0 mal sopportava Murasaki: la accus\u00f2 di sbandierare la propria cultura e conoscenza del cinese, cominciando a riferirsi ironicamente a lei come \"Dama delle Cronache\", un'allusione alle Cronache del Giappone (appunto il Nihongi, detto anche Nihon Shoki). Tale epiteto fu coniato quando a corte venne letto a voce alta il Genji Monogatari all'Imperatore e al suo seguito: uno dei cortigiani si compliment\u00f2 con l'autrice per il suo palese livello di educazione superiore. Da qui, la dama di corte cominci\u00f2 ad accusare Murasaki di far troppo sfoggio della propria cultura. In risposta, l'autrice scrisse nel proprio diario \"Totalmente ridicolo! Proprio io, che esito a rivelare l'educazione ricevuta a casa, penserei mai di mettermi in mostra alla corte?\". Sebbene fosse inteso come insulto, \u00e8 probabile in realt\u00e0 che il nuovo soprannome lusingasse Murasaki.\nL'atteggiamento nei confronti della lingua cinese era contraddittorio. Nella corte di Teishi, il cinese veniva sfoggiato e considerato simbolo di potere imperiale e superiorit\u00e0. Invece, nel salotto di Sh\u014dshi si avvertiva una grande ostilit\u00e0 nei confronti della lingua, forse a causa delle esperienze politiche del periodo in cui il cinese cominciava a venire rifiutato in favore del giapponese, sebbene l'Imperatrice stessa lo studiasse. Tale ostilit\u00e0 potrebbe aver guastato l'opinione di cui Murasaki godeva a corte, e averla forzata a nascondere la propria conoscenza. Diversamente da Sh\u014dnagon, che era sia esibizionista che provocante, e che non aveva alcun problema nel vantarsi di conoscere il cinese, Murasaki sembrava essere pi\u00f9 umile, caratteristica che forse impression\u00f2 Michinaga. Nonostante Murasaki usasse il cinese e lo incorporasse nei suoi scritti, pubblicamente rifiutava tale lingua, ammirevole comportamento durante un periodo di fioritura della cultura giapponese.\nMurasaki era probabilmente infelice riguardo alla vita di corte, ed era riservata e austera. Nessun registro conservato fino ad oggi mostra la sua partecipazione a gare di poesia; pare che si scambiasse poesie o lettere solo con altre donne. In generale, a differenza di Sei Sh\u014dsnagon, Murasaki nel suo diario lascia l'impressione che non le piacessero n\u00e9 la vita di corte, n\u00e9 le altre dame di compagnia, e nemmeno i bagordi alcolici. Nonostante frequentasse poco gli altri cortigiani, divenne amica di una dama, Lady Saish\u014d, come testimoniano alcune lettere che le scrisse.\nSecondo Waley, Murasaki potrebbe non essere stata scontenta della vita di corte in generale, ma semplicemente annoiata alla corte di Sh\u014dshi. Congettura che potrebbe aver preferito servire Lady Senshi, la cui corte sembrava essere meno rigida e pi\u00f9 scanzonata. Nel suo diario, Murasaki scrive riguardo alla corte di Sh\u014dshi: \"ha raccolto attorno a s\u00e9 un vasto numero di valide giovani donne... Sua Maest\u00e0 sta cominciando ad acquisire pi\u00f9 esperienza di vita, e non giudica pi\u00f9 gli altri secondo i rigidi standard di un tempo; ma nel frattempo la sua corte si \u00e8 costruita la reputazione di scarsa attivit\u00e0.\nA Murasaki non piacevano gli uomini di corte, li trovava ubriaconi e stupidi. Ciononostante, alcuni studiosi come Waley, sono certi che fosse romanticamente legata a Michinaga. Di certo, Michinaga ha corteggiato molto l'autrice nel tentativo di convincerla a trasferirsi a corte, e la sua relazione con lui \u00e8 registrata nel suo diario attorno al 1010. Scrisse una poesia per lui \"Non hai n\u00e9 letto il mio libro, n\u00e9 ottenuto il mio amore\". Nel diario racconta di aver rifiutato numerose volte le avances di Michinaga, il quale una notte entr\u00f2 di soppiatto nella sua camera per rubarle l'ultimo capitolo del Genji. Sebbene lo rifiutasse, il sostegno di Michinaga era essenziale affinch\u00e9 potesse continuare a vivere a corte e continuare la sua attivit\u00e0 di scrittrice. D'altro canto, seppur rifiutato, Michinaga apprezzava i lavori di Murasaki, che descriveva la vita di corte di sua figlia Sh\u014dshi: le cerimonie sfarzose, i corteggiamenti complicati, il difficile sistema di matrimonio e, con dettagli elaborati, la nascita dei due figli dell'Imperatrice.\nProbabilmente Murasaki adorava scrivere in solitudine. Riteneva di non appartenere realmente all'atmosfera della corte, e di se stessa diceva \"sono avvolta nello studio di antiche storie... Vivo tutto il tempo nel mio mondo poetico, realizzando a malapena l'esistenza delle altre persone... Ma quando mi conoscono, scoprono con grande sorpresa che sono buona e gentile\". Lo studioso Inge ritiene che fosse troppo schietta per riuscire a farsi amici a corte, e Mulhern pensa che la vita di corte di Murasaki fosse molto tranquilla se confrontata con quella di molti altri poeti di corte. Ipotizza inoltre che le osservazioni riguardanti Izumi Shikibu fossero rivolte, pi\u00f9 che alla poesia, al suo comportamento, alla mancanza di moralit\u00e0 e alle sue relazioni amorose a corte, che Murasaki disapprovava.\nIl grado gerarchico era importante nella societ\u00e0 di corte del periodo Heian, e Murasaki probabilmente sentiva di non avere molto in comune, se non nulla, con gli altri Fujiwara pi\u00f9 potenti. Nel suo diario scriveva della sua vita di corte: \"Ho capito che il ramo della mia famiglia \u00e8 piuttosto umile; ma il pensiero mi ha raramente preoccupata, e in quei giorni ero molto distante dalla dolorosa coscienza di inferiorit\u00e0 che rende la vita di corte un continuo tormento per me\". Un'importante posizione a corte avrebbe innalzato il suo status sociale e probabilmente le avrebbe fatto vivere esperienze diverse a cui attingere per le proprie opere. La vita di corte, come la speriment\u00f2 lei, \u00e8 ben riflessa nei capitoli di Genji scritti dopo essere entrata in servizio presso Sh\u014dshi.\nIl suo soprannome, Murasaki, le fu probabilmente dato ad una cena di corte, secondo una nota del suo diario scritta attorno al 1008. Il famoso poeta Fujiwara no Kint\u014d si rivolse a lei come la \"Giovane Murasaki\", un'allusione al personaggio del Genji: molto probabilmente si trattava di un complimento da parte di un uomo poeta di corte nei confronti di un'autrice donna. Inoltre la inser\u00ec nella raccolta Ny\u014db\u014d Sanj\u016brokkasen.\nVecchiaia e morte.\nQuando l'Imperatore Ichij\u014d mor\u00ec nel 1011, Sh\u014dshi si ritir\u00f2 dal palazzo imperiale a vivere in un'abitazione dei Fujiwara sul lago Biwa, probabilmente accompagnata da Murasaki: da alcuni registri risulta infatti che si trovassero l\u00ec nel 1013. George Aston spiega che quando Murasaki si ritir\u00f2 dalla corte, fu nuovamente associata al tempio di Ishiyama; Aston scrive \"Murasaki Shikibu si ritir\u00f2 in questo bellissimo luogo dalla vita di corte, per dedicare il resto dei suoi giorni alla letteratura e alla religione. Comunque, alcuni scettici tra cui Motoori, rifiutano questa storia, dicendo che sia inconciliabile con alcuni fatti conosciuti. D'altra parte, nella stanza del tempio in cui \u00e8 stato scritto il Genji sono messi in mostra la pietra con l'inchiostro che ha usato l'autrice, e un sutra buddhista scritto con la sua grafia; se questo non soddisfa i critici, \u00e8 comunque sufficiente a convincere i visitatori ordinari del tempio\".\nMurasaki potrebbe essere morta nel 1014. A quanto risulta dai registri governativi dell'epoca, il padre torn\u00f2 frettolosamente a Kyoto dal suo incarico nella provincia di Echigo, forse per la morte della figlia. Lo studioso Shirane, nel suo \"Un ponte di sogni: la poetica del \u201cGenji Monogatari\u201d\" spiega come il 1014 sia la data pi\u00f9 generalmente considerata come morte di Murasaki. Contando il 973 come data di nascita, probabilmente l'autrice si spense all'et\u00e0 di 41 anni. Secondo Bowring invece, potrebbe aver vissuto con Sh\u014dshi fino al 1025. Anche Waley sostiene questa tesi, ed \u00e8 probabile che Murasaki avesse partecipato ad alcune cerimonie in onore del figlio di Sh\u014dshi, l'Imperatore Go-Ichij\u014d, attorno al 1025.\nIl fratello di Murasaki, Nobunori, mor\u00ec attorno al 1011. Se Murasaki fosse morta nel 1014 come da congetture, la morte di entrambi i figli prediletti potrebbe aver spinto il padre ad abbandonare la propria carica di governatore e prendere i voti presso il tempio Miidera, dove mor\u00ec nel 1029.\nLa figlia di Murasaki invece entr\u00f2 in servizio a corte nel 1025 come balia del futuro Imperatore Go-Reizei (1025-1068), divenendo pi\u00f9 tardi conosciuta come poetessa con lo pseudonimo \"Daini no Sanmi\".\nOpere.\nLe sono state attribuite tre opere. La pi\u00f9 importante \u00e8 il Genji monogatari, seguito dal Murasaki Shikibu Nikki (\"Diario di Murasaki Shikibu\"), e da una collezione di 128 poesie.\nIl suo lavoro \u00e8 ritenuto importante dal momento che i suoi lavori riflettono la nascita e lo sviluppo della scrittura giapponese in un periodo in cui si cominci\u00f2 ad utilizzare, per mezzo dei kana, la lingua autoctona per l'espressione letteraria. Fino al secolo IX, i testi erano scritti in cinese con l'utilizzo del sistema di scrittura man'y\u014dgana. Lo sviluppo dei kana fu di importanza rivoluzionaria, in quanto rappresentava una pura forma nipponica di scrittura. Gli autori cominciarono a comporre prosa nella loro lingua, portando allo sviluppo del genere dei monogatari e dei diari poetici (Nikki Bungaku).\nLo storico Edwin O. Reischauer scrive di come il \"Genji\", scritto in kana, fosse \"il pi\u00f9 illustre lavoro del periodo [Heian]\".\nDiario e poesia.\nMurasaki cominci\u00f2 a redigere il proprio diario quando entr\u00f2 al servizio di Sh\u014dshi. Molto di ci\u00f2 che sappiamo di lei e delle sue esperienze a corte deriva proprio dal suo diario, che copre il periodo dal 1008 al 1010: racconta le sue relazioni con le altre dame di corte, il comportamento di Michinaga, la nascita dei figli di Sh\u014dshi e il processo di scrittura del \"Genji\".\nSpesso nei diari del periodo si mostravano rispetto e gratitudine per i propri mecenati. Un passaggio molto lungo del diario di Murasaki \u00e8 infatti dedicato alla nascita dell'Imperatore Go-Ichij\u014d, nipote di Michinaga. L'evento fu estremamente importante per Michinaga, il quale aveva lavorato a lungo per riuscire ad imporre la propria figlia come Imperatrice. La nascita del bambino lo rendeva nonno e, di fatto reggente (fino alla maggiore et\u00e0), del nuovo imperatore.\nMemorie Poetiche \u00e8 una collezione di 128 poesie che, secondo Mulhern, sono ordinate in \"sequenza biografica\". Il set di poesie originale \u00e8 andato perduto. Secondo le usanze dell'epoca, i versi venivano passati di persona in persona e ricopiati. Alcuni sembrano scritti per un amante, ma \u00e8 anche possibile che Murasaki seguisse semplicemente la tradizione di scrivere poesie d'amore. Contengono anche dettagli biografici: si racconta della morte della sorella, della visita nella provincia di Echizen con il padre, e delle poesie scritte per Sh\u014dshi. La raccolta fu pubblicata nel 1206 da Fujiwara no Teika in quella che, secondo Mulhern, dovrebbe essere una collezione molto simile a quella originale; nello stesso periodo, Teika incluse alcuni lavori di Murasaki nell'antologia imperiale Nuove Collezioni di Tempi Antichi e Moderni.\nIl \"Genji Monogatari\".\nMurasaki \u00e8 per\u00f2 conosciuta per \"La Storia di Genji\", un romanzo in tre parti della lunghezza di 1100 pagine in 54 capitoli. Si presume che l'autrice abbia impiegato almeno una decina d'anni per completarlo.\nI primi capitoli vennero forse scritti per un mecenate sconosciuto quando Murasaki era sposata, o poco dopo la morte del marito. Continu\u00f2 poi a scrivere a corte e probabilmente complet\u00f2 l'opera quando era ancora in servizio presso Sh\u014dshi. Per produrre un lavoro cos\u00ec completo e lungo, aveva bisogno di un sostegno economico: Michinaga, suo nuovo mecenate, provvedeva al costo della carta e dell'inchiostro, oltre a pagare calligrafi che ricopiassero i capitoli. Il primo volume scritto a mano fu probabilmente assemblato e rilegato da dame di corte.\nNella sua opera \"I piaceri della letteratura giapponese\", Keene spiega che Murasaki scrisse la sua \"sublime opera\" ispirandosi ai primi monogatari, scritti a met\u00e0 tra la scrittura cinese e quella giapponese (come Ise Monogatari o Taketori monogatari): l'autrice oper\u00f2 su una mescolanza di stili di storie cinesi, poesia narrativa e prosa giapponese contemporanea. Lo studioso Adolphson scrive che il contrasto tra lo stile formale cinese e i soggetti mondani risultava in un senso di parodia e satira, dando all'opera un tratto distintivo. Il \"Genji\" segue il formato tradizionale dei monogatari (il raccontare una storia), evidente anche nell'uso di un narratore esterno, ma Keene dichiara che Murasaki ha sviluppato il genere andando oltre i suoi limiti, creando una forma pi\u00f9 moderna: la storia del \"principe splendente\" \u00e8 ambientata tra il tardo IX e il primo X secolo, e Murasaki ha eliminato gli elementi di fiaba e fantasia frequenti nei primi monogatari.\nI temi sviluppati nel \"Genji\" erano quelli tipici del periodo, \u00abla tirannia del tempo e l'inevitabile dolore dell'amore romantico\u00bb. Si parla della fragilit\u00e0 della vita, del dolore dell'esistenza umana, del mono no aware. Il principe Genji \u00e8 un uomo talentuoso, attraente e raffinato, ma anche estremamente umano ed empatico. Il romanzo dipinge la vita di corte del periodo Heian con le sue relazioni amorose, le donne nascoste dietro ai fusuma, la dissoluzione della corte e via discorrendo.\nHelen McCullough descrive la scrittura di Murasaki di fascino universale e ritiene che il \"Genji\" \u00abtrascenda sia genere che et\u00e0. Il soggetto di base e l'ambientazione -l'amore alla corte Heian- sono quelli del romanticismo, e i presupposto culturali sono quelli del medio periodo Heian, ma il genio unico di Murasaki Shikibu ha reso il suo lavoro una potente dichiarazione sulle relazioni umane, sull'impossibilit\u00e0 della felicit\u00e0 eterna in amore e l'importanza vitale, in un mondo di dolore, della sensibilit\u00e0 riguardo ai sentimenti altrui\u00bb.\nIl principe Genji riconosce in ognuna delle sue amanti la bellezza interiore della donna e la fragilit\u00e0 della vita; ci\u00f2, secondo Keene, lo rende eroico. La storia era molto popolare, persino l'Imperatore Ichij\u014d se la fece leggere, sebbene fosse scritta in giapponese. Nel 1021 tutti i capitoli erano completi, e l'opera era molto ricercata nelle province, dov'era difficile da reperire.\nEredit\u00e0 letteraria.\nL'influenza di Murasaki non \u00e8 diminuita dopo la sua morte. Assieme ad altre donne scrittrici del periodo Heian, ha contribuito allo sviluppo del giapponese in forma di lingua scritta.\nLe sue opere erano lettura obbligatoria per i poeti di corte gi\u00e0 nel XII secolo, periodo in cui gli studiosi cominciavano a sviluppare versioni critiche sul suo lavoro. Ad un secolo dalla sua morte, era gi\u00e0 tenuta in grande considerazione come scrittrice classica importante. Nel XVII secolo il suo lavoro fu d'ispirazione per l'introduzione della filosofia confuciana in Giappone e le donne vennero incoraggiate a leggere i suoi libri. Nel 1673 Kumazawa Banzan, nel suo \"Commentario discorsivo sul \u201cGenji\u201d\" spiega come la scrittura di Murasaki sia preziosa per la sua sensibilit\u00e0 e descrizione delle emozioni.\nIl \"Genji\" \u00e8 stato copiato e illustrato in numerose forme, gi\u00e0 dopo solo un secolo dopo la morte dell'autrice. Il Genji Monogatari emaki \u00e8 stato prodotto nel XII secolo e consiste in un quattro rotoli distesi, 19 dipinti e 20 fogli di calligrafia. Le illustrazioni sono datate tra il 1110 e il 1120, attribuite a Fujiwara no Takachika, mentre le calligrafie a vari calligrafi contemporanei ben conosciuti. Sono conservati al Museo Gotoh e al Tokugawa Bijutsukan (Tokugawa Art Museum).\nNel XVII secolo, virt\u00f9 femminile era legata alla conoscenza letteraria e ci\u00f2 ha portato ad un numero considerevole di manufatti ispirati a Murasaki o al \"Genji\", noti come genji-e. Tra le nobildonne erano particolarmente popolari illustrazioni e set decorativi con scene del \"Genji\", possederne in numero considerevole elevava simbolicamente lo stato culturale della sposa e nel XVIII secolo ormai simboleggiavano il successo coniugale. Nel 1628, la figlia di Tokugawa Iemitsu possedeva un set di scatole di lacca preparate per il suo matrimonio; nel 1649 il principe Toshitada ricevette invece un paio di paraventi dipinti da Kan\u014d Tan'y\u016b come regalo di matrimonio.\nLa stessa Murasaki divenne soggetto popolare di dipinti e illustrazioni che la rappresentavano come donna virtuosa e poetessa. Veniva spesso mostrata seduta alla scrivania al tempio di Ishimyama, a guardare la luna in cerca di ispirazione. Tosa Mitsuoki la scelse come soggetto di emakimono nel XVII secolo. Il \"Genji\" \u00e8 stato il soggetto preferito degli artisti giapponesi dell'ukiyo-e per secoli, con autori del calibro di Utagawa Hiroshige, Torii Kiyonaga e Kitagawa Utamaro che illustrarono diverse edizioni del romanzo. Mentre inizialmente l'arte del Genji era considerata simbolica per la cultura di corte, a met\u00e0 del periodo Edo, la produzione di massa di stampe ukiyo-e rese accessibili le illustrazioni alle classi dei samurai e ai cittadini comuni.\nIl lavoro di Murasaki \u00e8 stato reso popolare attraverso diversi media: emakimono (rotoli illustrati), by\u014dbu (paraventi), ukiyo-e e, successivamente, film, fumetti e manga nel periodo pi\u00f9 moderno.\nLiza Dalby, nel suo racconto romanzato della vita di Murasaki (\"The Tale of Murasaki: A Novel\", \"La storia di Murasaki - Un romanzo\"), immagina la scrittrice coinvolta in una storia d'amore durante i suoi viaggi col padre nella provincia di Echizen.\nIl \"Genji monogatari\" \u00e8 riconosciuto come classico importantissimo e come scrive McCullough, \u00abMurasaki rappresenta la quintessenza di una societ\u00e0 unica [quella del periodo Heian], ed \u00e8 una scrittrice che parla delle preoccupazioni umane universali con una voce senza tempo. Il Giappone non ha pi\u00f9 visto un simile genio\u00bb. Keene scrive che il \"Genji\" continua ad affascinare perch\u00e9, nella storia, i personaggi e le loro preoccupazioni sono universali. Nel 1920, quando venne pubblicata la traduzione di Waley, i critici compararono l'opera alla Austen, a Proust e a Shakespeare.A Kyoto, nel 2008, si \u00e8 tenuta una celebrazione durata tutto l'anno per commemorare i 1000 anni del \"Genji\": competizioni poetiche, visite al Museo del Genji Monogatari a Uji e al tempio di Ishiyama (dov'era conservata una versione a grandezza naturale di Murasaki seduta alla scrivania), e donne che indossavano i tipici J\u016bnihitoe a 12 strati del periodo Heian, assieme a parrucche lunghe fino alle caviglie. L'autrice e il suo lavoro hanno ispirato esibizioni nei musei e spin-off di manga. Il retro della banconota da 2000 yen commemora l'opera del Genji e una pianta con bacche viola, la \"Callicarpa japonica\", \u00e8 stata soprannominata Murasaki in suo onore.\nUn album del \"Genji\", datato al 1510 solo negli anni '70, \u00e8 conservato all'Universit\u00e0 di Harvard, ed \u00e8 considerato uno dei primi del suo genere: consiste in 54 dipinti di Tosa Mitsunobu e 54 fogli calligrafici su carta \"shikishi\" in cinque colori. L'album \u00e8 conservato in un astuccio datato al periodo Edo, con un frontespizio di seta dipinto da Tosa Mitsuoki, datato 1690."}
{"id": "17662", "revid": "287204", "url": "https://it.wikipedia.org/wiki?curid=17662", "title": "Periodo Heian", "text": "Il \u00e8 un'epoca della storia giapponese compresa tra l'VIII e il XII secolo (794-1185), che prende il nome dalla capitale del tempo, \"Heian-kyo\", l'attuale Kyoto. \nIl periodo Heian fu culturalmente molto ricco, e rappresenta un periodo di apogeo sia per l'assimilazione della cultura cinese e del buddhismo, sia per la produzione letteraria, sia per lo sviluppo di una raffinatissima cultura aristocratica. Tra la produzione letteraria del periodo, alcuni classici e capolavori della letteratura giapponese, come il Genji monogatari, o lo Ise monogatari. In questo periodo il potere politico dell'imperatore inizia ad affievolirsi favorendo l'ascesa al potere della classe militare (\"bushi\") che dominer\u00e0 il Giappone in tutto il periodo a seguire fino alla modernizzazione (1868 - \"Meiji Isshin\", o Restaurazione Meiji).\nStoria.\nL'imperatore Kanmu e lo spostamento della capitale.\nNel 784, allo scopo di sottrarsi all'influenza buddhista, l'imperatore Kanmu (736-805) decise di trasferire la capitale da Heijo-kyo, l'attuale Nara, a Nagaoka-kyo, nuova citt\u00e0 costruita sul modello di Chang'an, allora capitale della Cina, che si trovava sotto la dinastia Tang. Questo trasferimento fu affidato a un'importante figura, Tanetsugu, appartenente alla famiglia Fujiwara. Costui, per\u00f2, aveva molti nemici, soprattutto tra le principali famiglie; questi ultimi, con l'appoggio del fratello minore di Kanmu, Sawara-\"shinn\u00f2\", commissionarono il suo assassinio solo un anno dopo il completamento della nuova capitale. Questo delitto non nuoce alla crescente influenza della famiglia Fujiwara, anzi, consent\u00ec loro di eliminare un gran numero di avversari, ad esempio Sawara, ufficialmente esiliato nell'isola di Awaji, ma in realt\u00e0 ucciso durante il viaggio. Tuttavia, solo dieci anni dopo il completamento di Nagaoka-kyo, la capitale fu trasferita nuovamente, nel 794, data d'inizio del periodo Heian, a Heian-kyo, l'attuale Kyoto. Le ragioni di questo secondo trasferimento non sono chiare, ma \u00e8 probabile che abbia influito ci\u00f2 che a molti risult\u00f2 trattarsi di una banale superstizione: era costume, infatti, compiere il trasferimento dopo un evento nefasto, e la morte di Tanetsugu e di Sawara giustific\u00f2 in un qualche modo la decisione. Le spese e gli sforzi profusi nella costruzione di Nagaoka, per\u00f2, rendono difficile accordare eccessiva attendibilit\u00e0 a quest'unica spiegazione, anche se si riteneva - opinione che \u00e8 tuttora motivo di studio - che gli spiriti dei due uomini imperversassero sulla citt\u00e0. Sono soprattutto la migliore posizione strategica e un sito pi\u00f9 ampio a favorire il futuro insediamento a Heian-kyo, scoperto per caso dopo il 784.\nCome la precedente, la nuova capitale \u00e8 molto strutturata ed \u00e8 attraversata da una via principale, ossia Suzaku'oji (Via dell'Uccello Rosso), lunga quattro chilometri e larga 83 metri inizia con la grande porta Rasho e termina con il Palazzo imperiale, di per s\u00e9 una piccola cittadella. Tuttavia numerosi spazi della nuova capitale restarono non lottizzati e col tempo questi furono usati come terreni per la coltivazione, impedendone l'edificazione. Con l'abbandono dei quartieri ovest, causato dalle condizioni in cui riversavano, la via principale perse importanza a vantaggio delle vie Omiya e Higashi no to'in, che attraversavano i quartieri residenziali.\nNell'810, sotto l'imperatore Saga, venne scoperto un complotto che coinvolgeva le sette buddhiste e che mirava a riportare al potere l'imperatore Heizei, successore di Kanmu ritiratosi dal potere l'anno prima, nonch\u00e9 a riportare la capitale a Heijo-kyo. Da allora il costume del trasferimento della capitale venne abolito grazie all'influenza dei Fujiwara, che speravano di affermarsi ancora una volta. Nello stesso anno nacque una cancelleria privata, il Kuraudo Dokoro e, nell'816, venne fondato l'ufficio di polizia (Kebiishi), creato per sostituire la guardia imperiale divenuta oramai inefficace; n\u00e9 il kuraudo, sorta di segretario particolare dell'imperatore che rivestiva anche funzioni di archivista, n\u00e9 il kebiishi, capo della polizia, erano previsti dal ritsuryo, ossia l'insieme di leggi scritte durante il periodo Asuka simile al Corpus iuris civilis di Giustiniano.\nProprio come accadde in Europa con il Cristianesimo, in Giappone inizi\u00f2 ad accumulare potere temporale oltre che spirituale il Buddhismo, che venne attaccato e protetto dall'imperatore: infatti Kanmu era un grande sostenitore di questa religione, ma si opponeva all'ingerenza dei preti buddhisti negli affari politici. All'inizio del IX secolo si assistette alla maggiore fioritura di questa religione; infatti, l'imperatore nell'804 invi\u00f2 in un viaggio di studio in Cina due monaci, Saich\u014d e K\u016bkai, che, una volta tornati, fondarono due importanti scuole buddhiste, ossia la Tendai e la Shingon.\nDegenerazione del Ritsuryo e riforme istituzionali.\nGli imperatori che succedettero Kanmu mantennero la sua politica, almeno in superficie. In realt\u00e0, per\u00f2, le entrate del governo si erano molto affievolite, poich\u00e9 il sistema ideato durante il periodo Asuka veniva sempre pi\u00f9 raggirato da coloro ai quali venivano affidati dei lotti di terra che sfuggivano al controllo dello Stato, cos\u00ec da accumulare terre fino a farle diventare dei fondi, degli sho. Queste venivano, infatti, affidate alle nobili famiglie che non potevano essere tassate, ricevendo in cambio un'entrata che permetteva loro di mantenere un tenore di vita indispensabile a corte. All'inizio del X secolo, per\u00f2, il governo trov\u00f2 degli espedienti per far pagare le tasse, come il cambiamento della base di calcolo delle imposte, da quel momento stabilite sulla terra e non pi\u00f9 sugli individui. Per ridurre le spese di riscossione delle tasse, l'esazione \u00e8 affidata a due personaggi la cui importanza cresce nelle province: dei governatori locali che diventano gli esattori, zuryo, e degli ufficiali che pagano una somma fissa delle imposte che prelevano, zaicho kanjin.\nAltro importante rinnovamento che viene effettuato in questo periodo fu la suddivisione delle alte classi sociali, ossia i nobili: vengono infatti divisi in dieci ranghi e in trenta titoli diversi. Ciascuna classe nobiliare dispone di un proprio vestiario, di propri mezzi di spostamento, di caratteristiche particolari del livello di abitazione cui essa ha diritto, il tutto retto da una severa etichetta che con il passare del tempo divent\u00f2 sempre pi\u00f9 complessa e severa. I ranghi si dividevano in due \"categorie\": i primi cinque ranghi potevano essere affidati a una famiglia solo dall'imperatore e tra questi i primi tre, detti kugyo, si distinguevano nettamente poich\u00e9 discendevano o dalla famiglia imperiale o da antichi capi-clan, mentre gli altri cinque ranghi avevano origine da antichi titoli nobiliari. Contrariamente a quanto accadeva in Cina, dove tramite particolari esami si poteva salire di grado nobiliare, in Giappone l'individuo non poteva assolutamente cambiare rango, se non per casi estremamente eccezionali. Questa impossibilit\u00e0 di progredire socialmente si rivel\u00f2 pericolosa per l'avvenire dell'impero: i funzionari provinciali, anche di nobili origini, dislocati nella periferia, non avevano alcun futuro a corte e per questo motivo decidevano di insediarsi fuori dalla capitale una volta terminato il loro mandato. L\u00ec, per\u00f2, sviluppavano non solo un potere locale fuori dal sistema, ma anche un peso economico, persino militare, accrescendo l'estensione delle terre sotto il loro indebito controllo. L'utopia che si voleva raggiungere con il ritsuryo si allontanava col trascorrere del tempo; poich\u00e9 il posto nell'amministrazione e la ricchezza che ne derivava erano determinati dal rango, non sempre il sistema era efficace, e lo divenne sempre meno man mano che i Fujiwara si accaparravano le funzioni amministrative a partire dalla seconda met\u00e0 del IX secolo, fino al punto in cui il potere di questa famiglia divenne tale che era praticamente essa a governare sul Giappone, mentre all'imperatore restavano solamente funzioni sacerdotali e rappresentative.\nIl potere dei Fujiwara e la creazione di due tipi di reggenza.\nIl grande clan Fujiwara ebbe inizio con Fujiwara Fuhito (659-720) e s'impose molto lentamente, affermando dapprima la sua supremazia sui clan rivali e sul clero buddhista. Solo nel IX secolo si crearono le condizioni che la fecero diventare una delle famiglie pi\u00f9 potenti del Giappone medievale. Nell'858, Fujiwara Yoshifusa, il nonno materno del nuovo imperatore Seiwa, salito al trono all'et\u00e0 di nove anni, approfitt\u00f2 dell'occasione per assumere la reggenza. Nonostante non fosse di sangue imperiale, riusc\u00ec a farsi nominare sessho (reggente), colui che prendeva le decisioni per l'imperatore se questo fosse stato minorenne e quindi non avesse potuto esercitare il potere, per il fatto che apparteneva all'ascendenza materna dell'imperatore. Questa carica la ottenne ancor pi\u00f9 facilmente perch\u00e9 prima che salisse al trono Seiwa, Yoshifusa ricopriva la carica di Dajo daijni, cio\u00e8 era il Ministro degli Affari supremi, quindi ci\u00f2 che potremmo definire il Primo Ministro. Sebbene la carica di sessho esistesse gi\u00e0 dal periodo Yamato (300-552), questa fu la prima volta che compar\u00ec nella scena politica, poich\u00e9 tutti gli imperatori precedenti salirono al trono in maggiore et\u00e0. Con la carica di reggente ebbe inizio il controllo totale esercitato dalla famiglia Fujiwara sugli imperatori. Il figlio di Yoshifua, Mototsune, divent\u00f2 a sua volta sessho durante la minore et\u00e0 del figlio dell'imperatore Seiwa, Yozei, che gli succedette nell'876.\nQuando l'imperatore raggiunse la maggiore et\u00e0, tuttavia, Mototsune continu\u00f2 ad esercitare un grande potere, parlando in nome dell'imperatore, cio\u00e8 continu\u00f2 con la sua carica di sessho nonostante la sua nomina non fosse pi\u00f9 valida. Con l'ascesa al trono dell'imperatore Uda nell'887, nonostante egli fosse il primo imperatore che non aveva madre appartenente ai Fujiwara da secoli, sempre Mototsune cre\u00f2 la carica di kanpaku, il reggente di maggiore et\u00e0, per venire in aiuto a un imperatore ritenuto mentalmente infermo; carica che consente per la prima volta il potere su un imperatore maggiorenne. Queste due funzioni, il sessho e il kanpaku, costituivano un sistema chiamato sekkan, che ebbe come risultato la privazione dell'imperatore di qualunque potere effettivo, discordando dall'idea che rappresentava il cuore del ritsuryo. L'abitudine ormai acquisita di affidare l'incarico di kanpaku e di sessho a un membro della famiglia Fujiwara port\u00f2 un clima di agitazione tra questa famiglia e gli altri clan, ma vi furono addirittura delle gravi tensioni all'interno dello stesso clan. Altro segno dell'allontanamento dal modello cinese e dalla Cina stessa si verific\u00f2 nell'894, quando il Giappone interruppe le relazioni ufficiali con il continente, anche se gli scambi economici rimasero lo stesso attivi e numerosi. Questo distacco segna l'inizio dello sviluppo autonomo dello stato giapponese e la fine dell'autorit\u00e0 cinese su di esso.\nL'accesso degli intellettuali alle alte funzioni amministrative.\nL'imperatore Uda tent\u00f2 di stroncare sul nascere la crescente onnipotenza dei Fujiwara, approfittando della morte di Mototsune nell'891. A tale scopo si era avvicinato alle famiglie nobili di secondo rango e aveva lasciato vacante il posto di kanpaku. Prima di ritirarsi e di lasciare il trono al figlio Daigo, Uda fece designare il suo favorito, Sugawara Michizane, ministro della Destra, chiamato anche udaijin, ma non pot\u00e9 non consegnare la carica di ministro della Sinistra, sadaijin, al capo del clan Fujiwara, Tokihira, nell'899. Nonostante tutto ci\u00f2 non venne nominato nessun kanpaku fino alla fine del regno di Daigo. Il ministro della Sinistra Tokihira riusc\u00ec a far esiliare Michizane che mor\u00ec due anni dopo dalla sua condanna, questo defin\u00ec il potere che aveva raggiunto questo clan e il tentativo di frenarlo di Uda fu l'ultimo per molto tempo. L'ascesa di Sugawara ad un incarico di cos\u00ec grande prestigio nello Stato fu un segno di come stesse aumentando l'influenza esercitata dagli intellettuali nella corte imperiale. Entrato a corte in funzione di poeta fu un esempio di come anche le persone appartenenti ad un ambiente sociale medio potessero aspirare in alto. Dopo la sua morte si susseguirono non solo le morti del principe ereditario e di Tokihira, ma anche gravi calamit\u00e0 naturali: tutto ci\u00f2 fu attribuito al desiderio di vendetta del suo spirito; a Michizane furono attribuite nomine postume alle pi\u00f9 alte funzioni ufficiali e divenne anche un simbolo della cultura, finch\u00e9 non venne nominato Tenman Tenjin o Kanko, dio della cultura.\nIl vincitore di Michizane, Fujiwara Tokihira, pur avendo instaurato il dominio esclusivo del proprio clan sulla vita giapponese, non \u00e8 privo di talento amministrativo. Cerca di mettere quest'ultimo al servizio del Giappone raccogliendo tutte le leggi allora in vigore in un volume intitolato Engishiki (Istituzione dell'era Engi), approvato solo dopo la sua morte. Quando questo documento fu presentato a corte, il fratello di Tokihira, Tadahira, era il capo clan succedutogli, ed era impegnato a governare sullo Stato imponendo una vera e propria dittatura, che si accentu\u00f2 ancora di pi\u00f9 dopo la morte dell'imperatore Daigo nel 930. Proprio come il nonno Mototsune, Tadahira prese il titolo di kanpaku fino alla sua morte nel 949; ma il suo potere ebbe difficolt\u00e0 ad affermarsi, infatti scoppiarono numerose rivolte nelle province e persino il palazzo imperiale non fu pi\u00f9 un luogo sicuro. Nel 967 Fujiwara Saneyori diventa reggente e questa data viene utilizzata per indicare l'inizio del potere politico totale dei Fujiwara. Tuttavia, pochi anni dopo, mentre la potenza del clan sembrava inattaccabile dall'esterno, due Fujiwara, Kanemichi e il fratello minore Kaneie, si scontrano in una lotta senza piet\u00e0 per la carica di cancelliere. Nonostante i suoi numerosi appoggi, Kaneie non riusc\u00ec ad avere la meglio sul fratello maggiore Kanemichi, e a quel punto si adoper\u00f2 per rafforzare i suoi legami con l'imperatore, facendo maritare due delle sue figlie con la famiglia imperiale. Nel 986 sal\u00ec al trono l'imperatore Ichijo, nipote di Kaneie, che spos\u00f2 due Fujiwara, Sadako e Akiko. La seconda moglie continuer\u00e0 ad esercitare a lungo, anche dopo la morte del marito, un'enorme influenza a corte. Ma mentre Kanemichi era sul punto di morte, la fretta con cui Kaneie rivendic\u00f2 i suoi diritti di successione, senza neppure dare l'ultimo saluto al fratello, gli cost\u00f2 la rovina. Il fratello morente, infatti, nomin\u00f2 suo successore il cugino Yoritada e riserv\u00f2 a Kaneie una carica ministeriale secondaria. La lotta per il potere riprese con il figlio del fratello minore, Michinaga; questo aveva numerosi appoggi che gli fruttarono nel 995 posizioni di grande favore presso l'imperatore, favorendo l'eliminazione di suo nipote, che gli era anche rivale.\nNel 1016, con la nomina di Fujiwara Michinaga a sessho e poi a Dajo daijin, il potere del clan raggiunse indiscutibilmente l'apogeo. L'amministrazione venne interamente affidata a Michinaga e ai suoi uffici (mandokoro), lasciando per la prima volta la cinta del palazzo imperiale. Tuttavia il controllo dei Fujiwara sulla capitale era ben lontano dall'essere totale, come dimostr\u00f2 un fatto accaduto nei primi anni 40 del 900, cio\u00e8 prima della nomina di Michinaga. Taira Masakado, discendente dell'imperatore Kanmu, si autoproclam\u00f2 nel 939 shinno, nuovo imperatore, assunse cio\u00e8 il controllo della regione di Kant\u014d (che tutt'oggi comprende sette prefetture tra cui quella di Tokyo). Nel 940, con la guerra di Tengyo, si pose fine al controllo di Taira, ma si rivel\u00f2 anche quanto si stesse indebolendo il potere centrale e l'incapacit\u00e0 dei Fujiwara di governare sulle provincie lontane, dove emergevano signori locali che disponevano di ingenti forze militari. Per tentare di limitare eventi del genere, nel 1069, fu istituita una Camera incaricata del controllo dei domini lontani, il Kiroku shoen.\nI grandi possedimenti e la fine del Ritsuryo.\nSul piano economico e sociale, il ritsuryo era ormai in piena decadenza. Il sistema previsto da questo di recuperare le terre concesse a un contadino da parte del governo e la loro redistribuzione alla morte di quest'ultimo, non era pi\u00f9 applicata. Naturalmente le entrate che il governo traeva dalle provincie non si limitavano alla tassazione di quelle terre, le quali erano prevalentemente coltivate a riso, ma le imposte naturali si erano moltiplicate di fronte alle crescenti difficolt\u00e0 dei Fujiwara, come le tassazioni della ceramica, della carta o delle armi. Ma ci\u00f2 che soprattutto segn\u00f2 la fine del ritsuryo fu lo sviluppo del dominio feudale, cio\u00e8 l'accrescimento degli shoen, adottato a partire dal periodo Nara. Infatti coloro che bonificavano e coltivavano le terre paludose, a partire da quell'epoca, venivano premiati con l'esenzione dalle tasse per tre anni e la possibilit\u00e0 di tenere quelle terre come propriet\u00e0 privata. Altre terre, invece, venivano offerte dalla corte in cambio di future restituzioni sotto forma di denaro, ossia le vendevano. Membri delle famiglie aristocratiche, ma anche templi buddhisti, avevano cos\u00ec messo da parte vasti possedimenti che non potevano essere controllati dallo Stato. Certi possedimenti divennero talmente grandi che il signore che li controllava aveva un proprio esercito per difenderli o per attaccare quelli vicini; mentre nei templi buddhisti si stava moltiplicando il numero dei monaci-soldato, che avevano sia il compito di difendere il tempio sia quello di attaccare e saccheggiare i templi delle scuole rivali.\nA partire dal regno dell'imperatore Shirakawa, che ebbe inizio nel 1072, il potere imperiale prese coscienza dell'impossibilit\u00e0 nella quale si trovava di lottare efficacemente contro l'affermarsi dei poteri locali. Incapace di opporsi alla crescita della propriet\u00e0 privata, Shirakawa decise, nel 1086, di convertire ampi appezzamenti di demanio pubblico in possedimenti feudali di propriet\u00e0 dell'imperatore. Contro l'ascesa di questi signori locali cerc\u00f2 appoggio presso le istituzioni religiose e sostenne vigorosamente il Buddhismo.\nQueste shoen erano praticamente tutte in mano ai Fujiwara, sia direttamente che indirettamente, e ci\u00f2 provocava grandi malcontenti tra la popolazione e nelle famiglie pi\u00f9 potenti che vedevano quella famiglia governare non solo sull'imperatore ma anche sui feudi. A causa di questo scontento nel 1055, sotto Abe Yoritoki, il clan Abe credette di poter approfittare della sua potenza nella regione di Mutsu per sfidare la corte di Heian. La sua rivolta fu fondamentale non solo perch\u00e9 dur\u00f2 molti anni e fu difficile da sedare, ma anche perch\u00e9 il clan Fujiwara dovette chiedere aiuto ad un altro clan, il Minamoto, sotto la figura di Minamoto Yoriyoshi, per sconfiggere Abe, che alla fine venne ucciso. Anche sul versante della capitale l'opposizione ai Fujiwara si fece sentire, infatti si cominci\u00f2 a chiamare la capitale non pi\u00f9 Heian, bens\u00ec Miyako (citt\u00e0 imperiale) o Kyoto (citt\u00e0 capitale), a testimonianza del fatto che qualcosa stava cambiando. L'imperatore Go-Sanjo, che regn\u00f2 dal 1068 al 1072, decise di governare da solo, o almeno senza l'influenza dei Fujiwara, e fu facilitato poich\u00e9 non discendeva da parte materna con quel clan. A tale fine l'imperatore promosse un controllo su vasta scala di tutti gli shoen, mirando principalmente a colpire i Fujiwara, i maggiori proprietari terrieri. Go-Sanjo in quell'occasione contava di colpire seriamente il clan, ma non ci riusc\u00ec e, anzi, ne aument\u00f2 il prestigio ormai decadente andando a legittimare i loro territori non legittimi.\nL'ormai imminente caduta dei Fujiwara era dovuta principalmente al fatto che il clan si rifiutava di cedere anche in piccola parte i benefici che traeva dai suoi possedimenti e che incoraggiava, con il suo incitamento alla corruzione, alla formazione di entit\u00e0 sempre pi\u00f9 autonome all'interno di essi. Questa famiglia aveva trascurato un elemento che li porter\u00e0 alla rovina: la crescita della potenza dei clan militari di provincia.\nIl governo Insei e l'indebolimento dei Fujiwara.\nDopo il fallimento della sua politica, Go-Sanjo mette nuovamente in atto un sistema che mira a rimpiazzare l'amministrazione in mano ai Fujiwara, chiamato governo dell'imperatore in ritiro o governo insei. In tale modo si ritir\u00f2 dalla sua carica di imperatore lasciando il trono al suo favorito, allora minorenne, stabilendosi in un tempio buddhista, e da l\u00ec govern\u00f2 al posto del neo imperatore minorenne senza che i Fujiwara potessero avere alcuna influenza sul suo potere. Continu\u00f2 a svolgere la sua funzione di reggente anche dopo che l'imperatore a lui successo divenne maggiorenne. Bench\u00e9 morto poco dopo la sua abdicazione e la messa in atto del suo sistema, Go-Sanjo pu\u00f2 vantarsi di aver reso possibile il declino del potere dei Fujiwara.\nTre dei suoi successori esercitarono il potere senza i Fujiwara grazie al governo insei: Shirakawa, Toba e Go-Shirakawa. Ma molti dei loro successori non furono alla loro altezza e permisero ai Fujiwara di riottenere, seppur in minima parte, il loro potere, che non era mai svanito del tutto. Come conseguenza dell'insei il potere si spost\u00f2 dalla capitale all'esterno, principalmente verso nord ed est con la costruzione di regge imperiali e di templi ove soggiornavano gli imperatori in ritiro.\nI Taira contro i Minamoto.\nDurante il governo dell'imperatore Go-Shirakawa, suo fratello maggiore Sutoku, allontanato dalla funzione imperiale nel 1141, cerc\u00f2 di riconquistare il potere. Aveva infatti dei suoi sostenitori nelle alte sfere amministrative, tra cui il ministro della Sinistra Yorinaga, appartenente al clan Fujiwara. Da questa situazione deriv\u00f2 una sanguinosa guerra civile nella quale entrambe le fazioni fecero il grande errore di fare appello a dei signori della guerra per far pendere la situazione dalla loro parte. Persino il clan Fujiwara era diviso, infatti Tadamichi diede il proprio sostegno all'imperatore, mentre suo fratello Yorinaga prese, per l'appunto, le parti di Sutoku. Ma fu soprattutto l'alleanza con i clan militari a far precipitare il paese nel caos. I due principali clan militari furono i Taira e i Minamoto, entrambi di sangue imperiale; i primi conosciuti anche sotto il nome di Heike, discendevano dall'imperatore Kanmu, mentre i Minamoto, o Genji, avevano come antenato l'imperatore Seiwa. Sin dall'origine queste due famiglie allargarono il loro potere opponendosi l'una all'altra, e si arriv\u00f2 all'apice di questo conflitto nel 1156 con i disordini di Hogen che si conclusero velocemente con la vittoria di Taira Kyomori, schierato con l'imperatore regnante Go-Shirakawa, grazie all'alleanza decisiva con dei disertori del clan Minamoto, tra cui .\nIl padre di quest'ultimo, Tameyoshi, che guidava il tentativo di colpo di Stato di Sutoku, aveva trovato degli appoggi all'interno del clan Taira, nella persona di Taira Tadamasa. Lotte fratricide impedivano dunque al conflitto di fermarsi l\u00ec. Kyomori riusc\u00ec, grazie all'appoggio del potente monaco Shinzei, a sbarazzarsi di una parte dei Minamoto sopravvissuti ottenendo la loro e affidandola al suo alleato Minamoto no Yoshitomo. La pace fu temporaneamente ristabilita e l'imperatore pot\u00e9 consegnare il suo titolo al figlio Nijo, secondo il principio dell'insei. \u00c8 l'occasione che attendevano i Fujiwara, grandi sconfitti di Hogen; approfittando del fatto che Yoshitomo, bench\u00e9 salito al potere del suo clan, non si sentisse ripagato sufficientemente da Kiyomori, approfittarono dell'assenza di quest'ultimo per deporre Nijo e per rapire l'imperatore in ritiro, nominando Generale della Guardia il vero artefice di quel colpo allo Stato Fujiwara Nobuyori e permettendo a Yoshitomo di accedere alla carica di governatore della provincia di Harima.\nLa situazione per\u00f2 svolse a loro svantaggio: Go-Shirakawa riusc\u00ec ad evadere e inform\u00f2 Kiyomori che organizz\u00f2 in tutta fretta un'efficace azione. Yoshitomo fu quindi vittima di ostracismo da parte del suo clan a causa del suo tradimento nel 1156 e per quanto riguarda Fujiwara Nobuyori, la sua inettitudine militare fu uno dei fattori che imped\u00ec la presa del castello dei Taira e che lo condusse alla morte. Kiyomori fu, per la seconda volta, il grande vincitore, senza avversari, dato che i Minamoto e i Fujiwara erano stati scalzati dal potere. Nel 1167 si fece attribuire il titolo di Ministro degli Affari Supremi, Dajo daijin. Queste sue vittorie gli portarono, per\u00f2 eccessivo potere e l'imperatore in ritiro Go-Shirakawa tent\u00f2 invano di sollevare la nobilt\u00e0 contro il nuovo dittatore. Seguendo la politica dei Fujiwara, Kiyomori fece sposare sua figlia con l'imperatore Takakura, facendolo cos\u00ec riconciliare con la famiglia imperiale. Nel 1180 fu delineato il progetto di spostare la capitale da Heian a Fukuhara (oggi K\u014dbe), citt\u00e0 sotto il suo controllo diretto; questo progetto, per\u00f2, suscit\u00f2 molte opposizioni dalle famiglie nobili. Posto finalmente in atto, esso non resistette pi\u00f9 di sei mesi e fu quindi annullato. Nel 1180, ritenendo Kiyomori di aver sedato qualunque rivolta, uno dei suoi vassalli si ribell\u00f2 e, approfittando del fatto, Minamoto Yoritomo e il fratello Yoshitsune, entrambi figli di Yoshitomo, risparmiati quando erano ragazzi, guidarono una sollevazione che si estese a un gran numero di province. Questa nuova rivolta civile \u00e8 passata alla storia con la guerra di Genpei, che si concluse con la vittoria dei Minamoto la morte d Kiyomori. Questa guerra civile segna la fine del Periodo Heian nel 1185."}
{"id": "17664", "revid": "46291", "url": "https://it.wikipedia.org/wiki?curid=17664", "title": "Phytelephas macrocarpa", "text": "Phytelephas macrocarpa \u00e8 una pianta della famiglia delle Arecacee (o Palme). \nIl nome del genere deriva dal greco \"phyton\" = pianta ed \"elephas\" = elefante, mentre l'epiteto specifico fa riferimento alle notevoli dimensioni dei frutti, pi\u00f9 grandi rispetto alle altre specie del genere.\nUsi.\nProduce grossi semi duri e bianchi, di cui si utilizza l'endosperma, comunemente chiamato avorio vegetale.\nDa quando la caccia agli elefanti \u00e8 stata bandita, l'avorio vegetale \u00e8 divenuto uno dei succedanei pi\u00f9 utilizzati per la realizzazione di oggetti in avorio a basso costo."}
{"id": "17681", "revid": "26630", "url": "https://it.wikipedia.org/wiki?curid=17681", "title": "Orologio", "text": "Lorologio \u00e8 uno strumento di indicazione dell'ora e, in senso pi\u00f9 generale, di misurazione del trascorrere del tempo. \u00c8 costituito essenzialmente da un motore, da un sistema di trasmissione e di controllo dell'energia nonch\u00e9 da un vero e proprio indicatore del tempo, il quadrante.\nDagli orologi a pendolo ai modelli a energia solare, in molte epoche l'orologio ha travalicato il significato per il quale \u00e8 stato ideato \u2013 quello di registrare appunto il passare del tempo \u2013 divenendo uno \"status symbol\", decodificatore degli usi e costumi di popoli diversi e di differenti generazioni.\nStoria.\nL'esigenza di misurare il trascorrere del tempo era sentita fin dall'antichit\u00e0.\nIl pi\u00f9 semplice strumento realizzabile \u00e8 stato la meridiana, costituita al minimo da un palo infisso nel terreno, il cui uso \u00e8 documentato in Cina a partire dal III millennio a.C. Il complesso di Stonehenge \u00e8 ritenuto un dispositivo astronomico per la determinazione del momento degli equinozi.\nFino a che la misurazione del tempo avveniva con le meridiane, la suddivisione del tempo prevalente era quella in cui l'ora era la dodicesima parte del ciclo diurno, dall'alba al tramonto. Era perci\u00f2 pi\u00f9 lunga d'estate e pi\u00f9 corta d'inverno.\nLo svantaggio principale della meridiana \u00e8 quello di non funzionare di notte o nelle giornate nuvolose. Per questo motivo furono sviluppati orologi alternativi, basati sul progredire regolare di eventi. La clessidra ad acqua per esempio \u00e8 un semplice dispositivo basato sulla regolare fuoriuscita di acqua da un contenitore forato.\nL'uso di clessidre ad acqua da parte degli Egizi \u00e8 documentato nel XV secolo a.C. In Grecia furono usate per scandire la durata di gare, giochi, turni di guardia e anche per controllare la durata delle deposizioni in tribunale. Nel III secolo a.C. in Grecia la clessidra ad acqua si perfezion\u00f2 in modelli pi\u00f9 moderni nei quali l'acqua fluiva tra due contenitori collegati. Furono anche creati orologi ad acqua dotati di un sistema meccanico di indicazione dell'ora: il pi\u00f9 famoso \u00e8 la torre dei Venti di Atene, significativamente gi\u00e0 chiamata \"horologion\".\nNel corso del Medioevo furono inventati i primi orologi meccanici: nel giro di un mezzo secolo, all'inizio del Trecento, molti campanili cittadini vennero dotati di orologio. Si possono ricordare quelli di: Parigi, Milano, Firenze, Forl\u00ec, ecc.\nNel XVIII secolo John Harrison costru\u00ec i primi \"orologi a molle\" abbastanza precisi ed affidabili ma, soprattutto, in grado di funzionare a bordo di una nave. Questo permetteva il loro utilizzo per calcolare la longitudine risolvendo uno dei pi\u00f9 seri problemi per la navigazione di quel tempo.\nL'orologeria artistica.\nL'orologio, in quanto oggetto d'uso comune, ha assunto spesso un'importante valenza artistica e simbolica. Fin dagli inizi dell'orologeria le casse erano pi\u00f9 o meno riccamente decorate, e a volte lo era anche l'interno, per esaltare il fascino della meccanica di precisione. Gli orologi da tavolo potevano essere contenuti in materiali preziosi, oro, argento, bronzo, cofanetti laccati e intarsiati, mentre le pendole erano racchiuse in raffinati mobili in legno decorato, con una vetrata che metteva in evidenza il moto del pendolo. Anche gli orologi da torre non erano da meno. Un esempio formidabile \u00e8 il famoso orologio di piazza San Marco a Venezia, costruito fra il 1496 e il 1499 per opera di Giancarlo Ranieri.\nAl rintocco delle ore, due statue meccaniche (chiamati \"Mori\" per il colore scuro dovuto al materiale) si inchinano alla Madonna e colpiscono le campane con un martello. Oltre all'ora indica anche informazioni astronomiche quali posizione dei pianeti, fasi lunari posizione del sole nello zodiaco. Pregevole \u00e8 anche l'edificio che lo contiene e il raffinato quadrante, di 4,5 metri di diametro. Il meccanismo attuale deriva da restauri compiuti nel secolo XVIII.\nAltro importante orologio, famoso per essere l'orologio astronomico pi\u00f9 grande del mondo, \u00e8 quello custodito nel campanile del Duomo di Messina, in Sicilia, alto 48 metri alla torre e 60 metri alla cuspide. Costruito negli anni trenta del 1900 dalla ditta Ungerer di Strasburgo per volere dell'arcivescovo di Messina mons. Angelo Paino, presenta numerosi automi meccanici che ricordano i momenti pi\u00f9 importanti della storia civile e religiosa della citt\u00e0 e che ogni giorno, a mezzogiorno, si animano. L'orologio possiede inoltre un grande globo che indica le fasi lunari, un calendario perpetuo ed un calendario astronomico che riproduce fedelmente le posizioni dei pianeti in relazione alle varie costellazioni.\nIn Germania sono famose per l'orologeria Augusta, Norimberga e la Sassonia. In questi luoghi furono fabbricati meccanismi incredibili, con piccole scene rappresentate da automi meccanici. Uno dei maestri tedeschi pi\u00f9 noti \u00e8 Johannes Beitelrock, prima met\u00e0 del XVIII secolo.\nIn Francia nello stesso periodo abbiamo Jean-Andr\u00e9 Lepaute e Abraham-Louis Breguet.\nIn Italia abbiamo tra gli altri il trentino Bartolomeo Antonio Bertolla, di cui \u00e8 conservato il laboratorio al Museo Nazionale della Scienza e della Tecnologia \"Leonardo da Vinci\" di Milano.\nImportante fino al 1700 \u00e8 anche l'orologeria inglese. Diversi nomi di famiglie di orologiai sono rimasti nei marchi di famose case di orologeria attuali.\nAttualmente all'orologeria \u00e8 immediatamente associata la Svizzera, sede di molte grandi marche e principale esportatore di orologi di qualit\u00e0. Questa nazione ha saputo infatti investire nella produzione di orologi artigianali pregiati, ma ha anche creato un mercato alternativo con la Swatch.\nIl quadrante.\nAnalogico.\nNei sistemi di visualizzazione arcaici, l'elemento funzionale era anche visualizzatore della grandezza misurata. Per esempio l'accorciamento della lunghezza di una candela \u00e8 indice diretto del tempo trascorso. L'informazione visualizzata \u00e8 ottenuta per analogia con l'informazione prodotta dal fenomeno fisico, da cui il termine \"analogico\".\nNelle meridiane si inizia ad avere il concetto di quadrante, ovvero un pannello attrezzato per evidenziare la lettura dell'ora.\nCon l'avvento degli orologi meccanici, gi\u00e0 a partire dalle clessidre ad acqua con galleggiante ed indicatore fino all'orologio a pendolo, diviene naturale l'impiego del quadrante a lancette. Nella versione pi\u00f9 nota, due o pi\u00f9 indicatori, in genere di forma affusolata/allungata, ruotano sopra una scala in cui sono incise le indicazioni di ora, minuti e secondi. Gli assi delle lancette sono in genere coassiali, ma non sempre. Nei cronografi da polso esistono spesso quadranti minori all'interno del quadrante principale.\nEsistono o sono esistiti sistemi a lancette diversi da quello abituale. Nei primi orologi era impiegata una singola lancetta e le frazioni di ora potevano essere dedotte dalla posizione dell'indicatore tra due tacche di ore consecutive. In altri orologi vengono utilizzate lancette la cui estremit\u00e0 non ruota circolarmente ma si sposta avanti ed indietro lungo un arco. Da segnalare inoltre l'Orologio regolatore che ha come caratteristica di segnare ore, minuti e secondi su singoli quadranti indipendenti.\nAlcuni modelli di orologi adatti per persone non vedenti hanno il coperchio del quadrante apribile in modo che la lettura dell'ora possa essere effettuata al tatto.\nDigitale.\nSono di tipo \"digitale\" tutte quelle modalit\u00e0 di visualizzazione dell'ora che avvengono per valori discreti. Mentre le lancette avanzano impercettibilmente senza soluzione di continuit\u00e0, un orologio digitale mostra un orario preciso e ad un certo momento passa di scatto al valore successivo. Questo metodo \u00e8 perfettamente adatto agli orologi in cui la generazione del segnale temporale \u00e8 gi\u00e0 digitale, come per esempio negli orologi al quarzo.\nIn questa categoria rientra una variet\u00e0 molto eterogenea di tecniche, in genere \u00e8 mostrato direttamente l'orario sotto forma di cifre, ma esistono alternative anche molto fantasiose (un esempio \u00e8 dato dall'orologio di Berlino). Inoltre in alcuni casi l'orario non \u00e8 visualizzato direttamente all'utente, ma viene trasmesso in forma digitale ad un microprocessore. \u00c8 il caso degli orologi integrati nei computer, nei videoregistratori ed altri apparecchi elettronici di consumo.\nTecniche di visualizzazione digitale dell'ora.\nNixie.\nSi tratta di un vecchio sistema per visualizzare i numeri digitali tramite lampadine munite di tubi luminescenti a forma di numero.\nLCD.\nTecnica molto utilizzata negli orologi digitali, che vanno da modelli molto semplici a segmenti LCD ad schermi a matrice di pixel\nA pannelli mobili (Display Flip-over).\nAlcune serie di pannelli (di solito due serie per le ore e due per i minuti) riportano incise le cifre da zero a nove. I pannelli possono essere grandi da pochi centimetri a molte decine di centimetri. Un sistema, in genere un rullo su cui sono incernierati, provvede a fare cadere il pannello della decade corretta al momento necessario attraversa una catena di ingranaggi. Per esempio la decade delle unit\u00e0 di minuto cambia ogni minuto, la decade delle decine ogni dieci minuti e cos\u00ec via. Il moto pu\u00f2 essere fornito da qualunque meccanismo di orologio ma in genere \u00e8 impiegato un motore elettrico. Il motore pu\u00f2 anche essere di tipo sincrono alimentato dalla rete elettrica a 50 Hz, che fornisce la base del tempo (non eccessivamente precisa). Questo sistema \u00e8 ancora impiegato nei tabelloni degli aeroporti per indicare la situazione dei voli.\nLettura vocale dell'ora.\nParticolari orologi digitali da polso o da tavolo possono pronunciare con voce sintetica l'orario. Questo pu\u00f2 essere utile per i non vedenti.\nIbrido.\nSi tratta di orologi che hanno sia una componente analogica (generalmente ora e minuti) sia una componente digitale (generalmente per i secondi), che a seconda delle varie combinazioni, pu\u00f2 creare effetti molto particolari\nLa suoneria.\nNegli orologi meccanici, attraverso particolari sistemi di ingranaggi \u00e8 possibile ottenere l'attivazione di un sistema di segnalazione sonora delle ore o intervalli significativi. Questo avviene per esempio negli orologi a cuc\u00f9, negli orologi da torre dei campanili e torri civiche (alcuni per\u00f2 sostituiti da sistemi elettronici) e nelle sveglie meccaniche da comodino.\nIl meccanismo di base \u00e8 un sistema di ruote in cui sono praticate delle tacche di larghezza proporzionale al numero di rintocchi che devono essere suonati. La regolarizzazione approssimativa della velocit\u00e0 del sistema \u00e8 svolta in genere da una ruota a palette frenata dall'attrito dell'aria, che agisce anche da blocco della suoneria per mezzo di un perno che si interpone tra le pale.\nIl sistema, che trae energia da una molla o da un peso, agisce quindi colpendo ripetutamente un campanello o una campana, oppure soffiando aria per mezzo di mantici attraverso ance o organi a canne, oppure facendo ruotare la ruota dentata di un organetto meccanico.\nAttualmente, negli orologi al quarzo, la suoneria \u00e8 generata elettronicamente dal microprocessore attraverso un trasduttore piezoelettrico, oppure vengono attivati circuiti ausiliari quali un ricevitore radio.\nLe complicazioni.\nNell'orologeria comunemente intesa, vengono chiamate \"complicazioni\" tutte quelle indicazioni e funzioni che vanno oltre la semplice visualizzazione dell'ora. Esse includono quindi i calendari completi, i calendari perpetui (ovvero quelli che indicano il giorno, l'esatto numero di giorni di ciascun mese, l'anno, compreso l'anno bisestile), le fasi lunari, l'indicazione delle ore serali e le funzioni di cronografo. Un orologio che comprende queste funzioni supplementari \u00e8 detto \"orologio complicato\". Le complicazioni pi\u00f9 difficili da realizzare sono la \"ripetizione minuti\" ed il meccanismo di compensazione gravitazionale \"tourbillon\". La ripetizione minuti fu creata nei secoli scorsi in modo da permettere di sapere l'ora esatta anche di notte. Consiste nell'indicazione sonora dell'orario, azionata da uno o pi\u00f9 martelletti che fanno suonare due linguette metalliche chiamate \"gong\", che di solito si sviluppano intorno al movimento. Il tourbillon, inventato inizialmente da Abraham-Louis Breguet nel 1795 e sviluppato successivamente da Franck Muller nel 1983, fu ideato per incrementare la precisione degli orologi. Consiste in un dispositivo rotante detto gabbia che al suo interno contiene l'organo regolatore dell'orologio, ovvero il gruppo bilanciere, spirale, ancora e ruota di scappamento. La rotazione su di uno o pi\u00f9 assi di questo gruppo in un arco di tempo prestabilito, di solito 60 secondi, compensa i pur piccoli effetti della gravit\u00e0 sulle masse in movimento e permette cos\u00ec una maggiore precisione di marcia dell'orologio.\nProve di resistenza.\nUn orologio a seconda del tipo di applicazione pu\u00f2 essere pi\u00f9 o meno resistente, gli orologi che pi\u00f9 debbono essere resistenti sono quelli da tasca e da polso, in quanto in molti casi utilizzati in situazioni molto particolari.\nUna caratteristica di resistenza maggiormente ricercata \u00e8 l'impermeabilit\u00e0 dell'orologio all'acqua, il quale pu\u00f2 essere:\nAltra caratteristica ricercata \u00e8 la resistenza agli urti, in quanto un orologio pu\u00f2 essere sottoposto a diversi urti durante l'impiego, la normativa internazionale ISO 1314 indica i requisiti minimi per tali orologi resistenti agli urti, questo li rende conformi anche alla normativa NIHS 91-10, che consente l'apposizione del marchio resistente agli urti.&lt;br&gt;\nI primi modelli resistenti agli urti furono prodotti nel 1790 da Abraham-Louis Breguet, con un sistema a molle che ammortizzava il meccanismo interno dell'orologio, successivamente nel 1933 Hans Marti svilupp\u00f2 \u00abIncabloc\u00bb, un sistema pi\u00f9 economico rispetto al precedente, successivamente nel 1983 la Casio svilupp\u00f2 il \"G-shock\" per resistere fino a 10 metri di caduta e 15G, grazie a un sistema di ammortizzatori in gel. Esiste anche l'ISO 6425 per gli orologi destinati ai subacquei.\nSimbolo.\nL'orologio \u00e8 un elemento simbolico utilizzato, specie graficamente, per rappresentare il tempo e il suo trascorrere in molti contesti, soprattutto nell'arte figurativa: questo elemento iconografico ha sostituito in tale significato la clessidra, utilizzata fino al Medioevo, come simbolo del tempo.\nL'orologio assume facilmente carattere simbolico grazie alla sua capacit\u00e0 di misurare un elemento intangibile ai sensi, scandendo e dando regolarit\u00e0 ai clicli delle attivit\u00e0 umane. L'orologio viene sempre pi\u00f9 percepito come strumento misterioso, enigmatico, associato nella pittura al concetto del \"Memento mori\"."}
{"id": "17683", "revid": "1529788", "url": "https://it.wikipedia.org/wiki?curid=17683", "title": "Noir", "text": "Il noir (francese e significa nero, misterioso, cupo) o romanzo nero \u00e8 una variante del genere letterario poliziesco, e pi\u00f9 specificamente del sottogenere \"hard boiled\", nato negli Stati Uniti alla fine degli anni venti del XX secolo. Del \"noir\" sono state date diverse definizioni che provano ad esplicitare le caratteristiche che differenziano il \"noir\" dal genere principale. Il \"noir\" o \"romanzo nero\", non va confuso con il \"romanzo nero\" in senso classico, sinonimo di romanzo gotico, un genere letterario sviluppatosi tra la fine del XVIII e l'inizio del XIX secolo.\nIl protagonista del romanzo noir non \u00e8 un investigatore, ma \u00e8 una vittima, un sospettato o un esecutore. Una delle caratteristiche pi\u00f9 importanti del genere \u00e8 la qualit\u00e0 auto-distruttiva del protagonista. Il protagonista noir, oltre al persecutore deve anche affrontare il sistema legale e politico che non sono meno corrotti del criminale di cui il protagonista \u00e8 vittima, e/o deve perseguitare altri personaggi in una situazione senza nessuna possibilit\u00e0 di vincere.\nOrigine del nome.\nL'utilizzo del termine \"noir\" per indicare un particolare sottogenere del poliziesco deriva dall'espressione francese \"roman noir\", letteralmente \"romanzo nero\". Nell'accezione originaria francese, \"roman noir\" era utilizzato per indicare il romanzo gotico britannico del XVIII e XIX secolo, tuttavia nel XX secolo il significato cambia e l'espressione serve a descrivere un nuovo sottogenere proveniente dagli Stati Uniti, l\"hardboiled\".\nHard boiled.\nMolti considerano il \"noir\" un tutt'uno con il genere hard boiled, i cui principali esponenti sono Dashiell Hammett, Raymond Chandler e Mickey Spillane, James Hadley Chase : altri ritengono possibile identificare delle differenze significative tra il primo, pi\u00f9 incentrato sulla costruzione della suspense, e il secondo, che d\u00e0 pi\u00f9 spazio alla personalit\u00e0 del detective e all'azione.\nNoir metropolitano.\nDiventa un elemento caratterizzante l'ambientazione del noir. Nel noir metropolitano la citt\u00e0 e la metropoli non fanno soltanto da sfondo ma diventano veri protagonisti della storia, cos\u00ec come la violenza, la criminalit\u00e0 e il degrado ambientale e morale. Il delitto si trasferisce sempre pi\u00f9 sui marciapiedi metropolitani.\nTra gli esponenti del noir metropolitano vanno ricordati Ed McBain per New York, James Ellroy per Los Angeles, Jean-Claude Izzo per Marsiglia, ma anche Horace McCoy, Jim Thompson, David Goodis, Shane Stevens, James M. Cain, Henry Kane, Hugues Pagan, Jean Patrick Manchette, Giorgio Scerbanenco, Ruth Rendell, Peter Cheyney, Derek Raymond.\nNoir mediterraneo.\nIl termine Noir Mediterraneo viene impiegato per indicare opere letterarie e televisive di genere giallo ambientate nei paesi affacciati sul Mar Mediterraneo e scritte da autori provenienti da quegli stessi luoghi. L'etichetta noir mediterraneo si afferma soprattutto grazie alle dichiarazioni di poetica di Jean-Claude Izzo e si consolida nel mercato editoriale nei primi anni Novanta, a seguito della pubblicazione, da parte della casa editrice E/O di Sandro Ferri e Sandra Ozzola, della Trilogia marsigliese di Izzo. Il concetto si sviluppa a partire dall'incontro di diverse tradizioni culturali, in particolare quella del genere noir e quella legata al patrimonio storico, sociale e culturale del bacino del Mediterraneo, carico di miti e stereotipi. Secondo Sandro Ferri e Jean-Claude Izzo, esiste un forte legame tra la geografia e le narrazioni, poich\u00e9 gli spazi e i luoghi sono profondamente intrecciati con gli elementi della storia narrata, dai personaggi alle vicende. Le origini di questo sotto-genere sono state ampiamente discusse: ad esempio, secondo Sandro Ferri e in parte Massimo Carlotto esse vanno ricollegate alle tragedie greche caratterizzate dalla violenza e dai soprusi e in generale alla tradizione culturale dei paesi affacciati sul Mediterraneo, da sempre connessi da scambi commerciali e culturali ma anche da guerre e atti di violenza reciproca.\nSecondo Gabriella Turnaturi le caratteristiche del noir mediterraneo sono:\nTra i maggiori esponenti troviamo: Jean-Claude Izzo, Manuel V\u00e1zquez Montalb\u00e0n, Andrea Camilleri, Massimo Carlotto, Benjamin Tammuz, Yasmina Khadra, Driss Chraibi, Vasilis Vasilikos, Jos\u00e9 Cardoso Pires, Alicia Gim\u00e9nez Bartlett, Petros Markar\u012bs."}
{"id": "17684", "revid": "113617448", "url": "https://it.wikipedia.org/wiki?curid=17684", "title": "53 (numero)", "text": "Cinquantatr\u00e9 (cf. latino \"quinquaginta tres\", greco \"\u03c4\u03c1\u03b5\u1fd6\u03c2 \u03ba\u03b1\u1f76 \u03c0\u03b5\u03bd\u03c4\u03ae\u03ba\u03bf\u03bd\u03c4\u03b1\") \u00e8 il numero naturale dopo il 52 e prima del 54."}
{"id": "17688", "revid": "599013", "url": "https://it.wikipedia.org/wiki?curid=17688", "title": "Calore", "text": "In termodinamica e in termochimica, il calore \u00e8 definito come il contributo di energia trasformata a seguito di una reazione chimica o nucleare e trasferita tra due sistemi o tra due parti dello stesso sistema, non imputabile ad un lavoro o ad una conversione tra due differenti tipi di energia. Il calore \u00e8 quindi una forma di energia trasferita e non una forma di energia contenuta come l'energia interna.\nStoria.\nDurante la prima met\u00e0 del Settecento, gli studiosi ricorrevano alla sostanza elementare denominata flogisto per spiegare il riscaldamento di alcuni materiali e la combustione.\nNegli anni successivi, i fenomeni termici vennero ricondotti alla teoria secondo la quale il calore era un fluido non visibile che, entrando dentro la materia di un corpo, poteva aumentarne la temperatura.\nNonostante gli studi seicenteschi di Boyle sulla relazione tra il moto delle particelle e il calore, solamente verso met\u00e0 del XIX secolo si gettarono le basi della termodinamica, grazie agli studi di Mayer (1842) e Joule (1843), riguardanti la quantit\u00e0 di calore e il lavoro necessario per ottenerlo.\nEffetti del calore.\nGli effetti del passaggio di calore sono descritti dal primo principio della termodinamica nella sua forma pi\u00f9 generale:\ndove formula_2 indica una variazione di qualsiasi forma di energia (ad esempio energia interna, cinetica, potenziale), formula_3 indica il calore e formula_4 indica il lavoro compiuto dal sistema (per variazione di volume o isocoro). Le conseguenze del passaggio di calore possono quindi essere principalmente di due tipi: variazione di energia o scambio di lavoro.\nUna particolare forma di energia che pu\u00f2 essere modificata a seguito del passaggio di calore \u00e8 l'energia interna; la variazione di energia interna pu\u00f2 avere diverse conseguenze, tra cui una variazione di temperatura o un cambiamento di stato di aggregazione.\nSe il trasferimento di calore ha come conseguenza un cambiamento di stato di aggregazione, tale calore prende il nome di calore latente, mentre, se il trasferimento di calore ha come conseguenza una diminuzione della differenza di temperatura (in quanto i due sistemi o le due parti dello stesso sistema tendono a raggiungere l'equilibrio termico), si parla di calore sensibile. \nLa classica formula del calore sensibile \u00e8:\nmentre quella del calore latente \u00e8:\nInfine nel caso in cui il trasferimento di calore comporti sia una diminuzione della differenza di temperatura sia un cambiamento di fase, tale calore pu\u00f2 essere pensato come la somma di due contributi: un contributo relativo al calore sensibile e un contributo relativo al calore latente.\nAd esempio l'aumento di temperatura dell'acqua da 20\u00a0\u00b0C a 50\u00a0\u00b0C in condizioni standard (cio\u00e8 alla pressione di 1 atm) \u00e8 determinato dal fatto che ad essa \u00e8 fornito calore sensibile, mentre, se l'acqua ha gi\u00e0 raggiunto la temperatura d'ebollizione, essa immagazzina energia (sotto forma di calore latente), mantenendo la propria temperatura invariata, fino a quando non avviene il cambiamento di fase da liquido a vapore. Per tale motivo, un getto di vapore acqueo a 100\u00a0\u00b0C, avendo immagazzinato energia durante il passaggio di stato, pu\u00f2 provocare ustioni pi\u00f9 gravi dell'acqua allo stato liquido alla medesima temperatura.\nSi parla inoltre di calore di reazione quando il calore viene consumato o generato da una reazione chimica.\nUnit\u00e0 di misura del calore.\nIn quanto energia scambiata, il calore si misura nel Sistema Internazionale in joule. Nella pratica viene tuttavia ancora spesso usata come unit\u00e0 di misura la caloria, che \u00e8 definita come la quantit\u00e0 di calore necessaria a portare la temperatura di un grammo di acqua distillata, sottoposta alla pressione di 1 atm, da 14,5\u00a0\u00b0C a 15,5\u00a0\u00b0C. A volte si utilizzano anche unit\u00e0 a carattere meramente tecnico, quali kWh o BTU.\nAlcune equivalenze:\nAnalogia tra calore e lavoro.\nCalore e lavoro sono forme di trasferimento di energia non associabili allo stato del sistema, ossia alla sua configurazione di equilibrio; in particolare entrambe le forme di energia si riconoscono nel momento in cui \"transitano\", \"fluiscono\", si \"realizzano\". Il lavoro si identifica nel momento in cui la forza compie uno spostamento (purch\u00e9 il vettore forza ammetta una componente non nulla nella direzione dello spostamento): in altri termini il lavoro fluisce, si realizza, nell'istante in cui si compie; allo stesso modo, il calore si identifica solo nel momento del suo trasmettersi.\nCalore, temperatura e energia interna.\nIl calore non \u00e8 una propriet\u00e0 associabile ad una configurazione di equilibrio termodinamico. In presenza di un gradiente di temperatura, il calore fluisce dai punti a temperatura maggiore a quelli a temperatura minore, finch\u00e9 non viene raggiunto l'equilibrio termico. Il quantitativo di calore scambiato dipende dal particolare percorso seguito dalla trasformazione per arrivare dallo stato iniziale allo stato finale. In altre parole, il calore non \u00e8 una funzione di stato.\nL'energia interna invece \u00e8 una funzione di stato associabile ad una configurazione di equilibrio (o stato termodinamico) del sistema, dipendente dalle variabili di stato.\nPer la temperatura e l'energia interna hanno senso (ovvero sono scientificamente corrette) espressioni del tipo: \"il corpo ha una certa temperatura, ha una certa energia interna, acquista energia, cede energia\".\nDi contro, il calore non \u00e8 una propriet\u00e0 termodinamica, per cui frasi del tipo \"il corpo possiede calore, cede calore, acquista calore\" non hanno alcuna valenza scientifica. Infatti il calore \u00e8 definibile come \"energia in transito\", non come \"energia posseduta da un corpo\"; esso viene \"scambiato\" tra due corpi (o due parti dello stesso corpo) e non \"posseduto\" da un singolo corpo (come invece succede per l'energia interna). In particolare, il calore fluisce a causa di una differenza di temperatura tra il sistema oggetto di studio e l'ambiente con esso interagente, oppure a seguito di una transizione di fase, e quindi non \u00e8 in alcun modo riconoscibile all'interno del sistema e dell'ambiente come propriet\u00e0 intrinseca degli stessi.\nPropagazione del calore.\nIl trasferimento (o scambio o propagazione) del calore tra sistemi pu\u00f2 avvenire in tre modi:\nNella pratica tecnica e nell'impiantistica in genere lo scambio di calore senza mescolamento tra fluidi diversi avviene in dispositivi appositamente progettati, chiamati appunto scambiatori di calore.\nPercezione della temperatura.\nLa sensazione di \"caldo\" o di \"freddo\" che si prova toccando un corpo \u00e8 determinata dalla sua temperatura e dalla conducibilit\u00e0 termica del materiale di cui \u00e8 composto, in aggiunta ad altri fattori.\nSebbene sia possibile confrontare al tatto (con qualche cautela) le temperature relative di due corpi, \u00e8 impossibile darne una valutazione assoluta.\nAd esempio, immergendo per qualche secondo una mano in acqua fredda e l'altra in acqua calda, e successivamente immergendole entrambe in acqua tiepida, la prima avr\u00e0 la sensazione che l'acqua sia calda, la seconda che sia fredda, perch\u00e9 la temperatura percepita \u00e8 relativa a quella della mano che sta effettuando la misura.\nSpesso \u00e8 impossibile anche una valutazione relativa. Ad esempio, toccando un pezzo di legno e uno di metallo che siano nello stesso ambiente da un tempo sufficiente affinch\u00e9 abbiano raggiunto l'equilibrio termico con l'ambiente circostante, si ha la sensazione che quello di metallo sia decisamente pi\u00f9 freddo, a causa della diversa conducibilit\u00e0 termica dei due materiali. Un termometro posto a contatto prima con il legno, poi con il metallo, misurerebbe invece la stessa temperatura, che coincide con quella dell'aria nell'ambiente che \u00e8 approssimabile come sorgente di calore per tutto ci\u00f2 che in esso vi \u00e8 contenuto.\nLa temperatura \u00e8 indice dell'energia cinetica media delle particelle del corpo in esame, il calore \u00e8 l'energia che un corpo a temperatura maggiore trasferisce ad un corpo a temperatura minore (fino ad avere entrambi i corpi alla stessa temperatura). La sensazione di \"caldo e freddo\" \u00e8 dovuta sia alla differenza di temperatura tra la mano e l'oggetto sia alla velocit\u00e0 con cui l'oggetto pu\u00f2 trasferire (assorbire o rilasciare) calore alla mano (o altro oggetto a temperatura differente). Pi\u00f9 \u00e8 veloce il trasferimento pi\u00f9 l'oggetto sembra caldo (o freddo) rispetto ad un oggetto che trasferisce calore pi\u00f9 lentamente.\nTuttavia, fornendo calore a un corpo, non solo si aumenta la temperatura, per cui si avverte una pi\u00f9 acuta sensazione di caldo, ma si producono variazioni direttamente misurabili di alcune propriet\u00e0 fisiche."}
{"id": "17690", "revid": "267046", "url": "https://it.wikipedia.org/wiki?curid=17690", "title": "Lingua portoghese", "text": "Il portoghese ( \"portugu\u00eas\", , o a seconda delle variet\u00e0) \u00e8 una lingua romanza, appartenente al gruppo delle lingue gallo-iberiche; con 232,4 milioni di locutori madrelingua (L1) al 2021, \u00e8 la nona lingua madre pi\u00f9 parlata al mondo, la prima dell'emisfero sud e del subcontinente sudamericano (circa met\u00e0 dei parlanti), ed \u00e8 inoltre la seconda lingua neolatina pi\u00f9 parlata, dietro soltanto allo spagnolo.\nLa lingua portoghese si diffuse nel mondo nel XV e XVI secolo, cio\u00e8 nel momento in cui il Portogallo, il primo e pi\u00f9 duraturo impero coloniale e commerciale d'Europa, stava estendendosi in Brasile, nelle Americhe e fino a Macao, in Cina, e in Giappone. Il risultato di questa espansione \u00e8 che il portoghese, al giorno d'oggi, \u00e8 la lingua ufficiale di nove paesi indipendenti ed \u00e8 largamente parlato o studiato come seconda lingua in molti altri. Esistono ancora circa venti lingue creole basate sul portoghese.\nImportante lingua minoritaria in Andorra, Germania, Lussemburgo, Paraguay, Namibia, Svizzera e Sudafrica, esistono, inoltre, comunit\u00e0 parlanti portoghese in molte citt\u00e0 e regioni del mondo, come per esempio Parigi in Francia, Tokyo in Giappone, Boston, New Jersey e Miami negli Stati Uniti d'America, nonch\u00e9 le province argentine di Corrientes, Misiones, Entre R\u00edos e Buenos Aires.\nStoria.\nIl portoghese si svilupp\u00f2 nella parte occidentale della penisola iberica dal latino parlato portato dai soldati romani a partire dal III secolo a.C. La lingua incominci\u00f2 a differenziarsi dalle altre lingue romanze dopo la caduta dell'Impero romano d'Occidente e con l'inizio delle invasioni barbariche nel V secolo. Incominci\u00f2 a essere utilizzata in documenti scritti circa dal IX secolo, e nel XV secolo si era gi\u00e0 trasformata in una lingua letteraria con una ricca letteratura.\nColonizzazione romana.\nI romani conquistarono la parte occidentale della penisola iberica, composta dalla provincia romana della Lusitania, attuale Portogallo, e dalla regione spagnola della Galizia, nel 218 a.C. e portarono con loro una versione popolare del latino, il latino volgare, dal quale si pensa che derivino tutte le lingue neolatine. Circa il 90% del lessico del portoghese deriva dal latino: nonostante la penisola iberica fosse abitata anche prima della colonizzazione romana, pochissime parole delle lingue autoctone sono oggi presenti nel portoghese moderno.\nInvasioni barbariche.\nTra il 409 e il 711 d.C., nel momento in cui l'Impero romano entrava in collasso, la penisola iberica fu invasa da popoli di origine germanica, conosciuti dai Romani come barbari. Questi barbari (principalmente gli svevi e i visigoti) assorbirono rapidamente la cultura e la lingua romana dalla penisola; tuttavia, nel momento in cui le scuole romane furono chiuse, il latino fu \"liberato\" e incominci\u00f2 a evolversi naturalmente. Poich\u00e9 ogni trib\u00f9 barbarica parlava latino in maniera differente, l'uniformit\u00e0 linguistica della penisola si ruppe, portando alla formazione di lingue ben differenti (galiziano-portoghese, spagnolo e catalano). Si pensa, in particolare, che gli svevi siano i responsabili della differenziazione linguistica dei portoghesi-galiziani con i castigliani. Le lingue germaniche influenzarono particolarmente le parole portoghesi riguardanti la guerra e la violenza.\nLe invasioni avvennero in due ondate principali. Con la prima penetrazione di barbari ci fu l'assimilazione culturale romana. I barbari godettero di una certa \"ricettivit\u00e0\" al punto di ricevere piccole aree di terra. Col passar del tempo, i loro costumi e le loro lingue si persero, soprattutto perch\u00e9 non ci fu un rinnovamento nel contingente di persone.\nLa seconda ondata fu pi\u00f9 lenta, non ebbe gli stessi benefici dei guadagni di terra, ma aument\u00f2 il contingente di persone a causa della prossimit\u00e0 delle terre occupate con le frontiere interne dell'Impero Romano.\nInvasione dei mori.\nDal 711 d.C., con l'invasione dei mori nella penisola, l'arabo fu adottato come lingua amministrativa nelle regioni conquistate. Tuttavia, la popolazione continu\u00f2 a parlare latino; nel momento in cui i mori furono espulsi, l'influenza esercitata sulla lingua fu minima. L'effetto principale si ebbe nel lessico: il portoghese moderno conserva ancora un gran numero di parole di origine araba, specialmente in relazione al cibo e all'agricoltura; qualcosa di simile accadde, nell'area romanza, solo nel siciliano. L'influenza araba \u00e8 visibile anche nei toponimi nel sud del Paese, come, per esempio \"Algarve\" e \"Alc\u00e1cer do Sal\".\nLa nascita della lingua portoghese.\nL'antica provincia romana della Lusitania si divise in due province, la Lusitania a sud e la Galizia a nord. La lingua portoghese si svilupp\u00f2 principalmente nel nord del Portogallo e nella Galizia, ma fu largamente influenzata dai dialetti romanzi parlati nel sud del Portogallo. Per alcuni anni, il dialetto latino di questa regione si svilupp\u00f2 solo come una lingua parlata.\nLe tracce pi\u00f9 antiche di una lingua portoghese distinta appaiono in documenti amministrativi del IX secolo, queste sono per\u00f2 mischiate con molte frasi in latino.\nIl dialetto scritto divenne gradualmente di uso generale nei secoli seguenti. Il Portogallo divenne un paese indipendente nel 1143, col re Alfonso I. La separazione geografica e politica tra Portogallo e Castiglia (pi\u00f9 tardi, Spagna) fece s\u00ec che i due paesi sviluppassero i loro dialetti latini in direzioni opposte. Nel 1290, il re Dinis cre\u00f2 la prima universit\u00e0 portoghese a Lisbona (\"Estudo Geral\") e decret\u00f2 che il portoghese, che intanto era chiamato \"lingua volgare\" o \"latino volgare\", fosse utilizzato al posto del latino classico e venne denominato \"lingua portoghese\". Nel 1296, il portoghese fu adottato dalle \"Cancellar\u00eda\" Reale. Da questo momento non venne usato solo in poesia, ma anche nella stesura di leggi e atti notarili.\nFino al 1350, la lingua galiziano-portoghese permase solo come lingua nativa della Galizia e del Portogallo; ma dal XIV secolo, il portoghese divenne una lingua matura con una tradizione letteraria ricchissima e venne adottato anche da molti poeti leonesi, castigliani, aragonesi e catalani. Durante questa epoca, la Galizia incominci\u00f2 a essere influenzata dal castigliano (fondamentalmente lo spagnolo moderno), mentre la variante del sud divenne la lingua del Portogallo.\nLe scoperte portoghesi.\nNel periodo compreso tra il XIV e il XVI secolo, con le scoperte geografiche portoghesi, la lingua portoghese si espanse per molte regioni, dall'Asia, all'Africa fino all'America. Nel XVI secolo divenne una \"lingua franca\" in Asia e Africa, usata non solo per l'amministrazione coloniale e per il commercio, ma anche per la comunicazione tra gli ufficiali locali e gli europei di tutte le nazionalit\u00e0. A Ceylon (attuale Sri Lanka) vari re divennero locultori correnti di portoghese e i nobili normalmente acquisirono nomi portoghesi. Il diffondersi della lingua fu aiutato dai matrimoni misti tra portoghesi e le genti indigene (qualcosa di molto comune anche in altre zone del mondo), e ci\u00f2, unito anche agli sforzi missionari cattolici fecero s\u00ec che la lingua fosse chiamata \"\"do\" \"Crist\u00e3o\"\" (\"del cristiano\") in molti Paesi. La lingua continu\u00f2 a essere popolare anche nel momento in cui venne ostacolata con vari mezzi la sua diffusione dagli olandesi a Ceylon e in Indonesia.\nAlcune comunit\u00e0 cristiane parlanti portoghese in India, Sri Lanka, Malaysia e Indonesia preservarono le loro lingue anche dopo essersi isolate dal Portogallo, e svilupparono nei secoli varie lingue creole derivanti dal portoghese. Inoltre, molte parole portoghesi entrarono nel lessico di molte altre lingue, per esempio \"\"sepatu\" che deriva da \"sapato\" (scarpa) in indonesiano, \"keju\" che viene da \"queijo\" (formaggio) in malese e \"meza\", da \"mesa\"\" (tavolo) in swahili.\nIl Rinascimento.\nCol Rinascimento aument\u00f2 il numero di parole erudite con origine nel latino classico e nel greco arcaico e, di conseguenza, aument\u00f2 la complessit\u00e0 del portoghese. La fine del \"portoghese arcaico\" venne segnata con la pubblicazione del \"Cancioneiro Geral\" di Garcia de Resende nel 1516. Ma il portoghese arcaico \u00e8 ancora parlato da molte popolazioni a S\u00e3o Tom\u00e9 e Pr\u00edncipe, in Brasile e nel Portogallo rurale.\nle lingue relazionate.\nEssendo una lingua neolatina, il portoghese \u00e8, naturalmente, imparentato con l'italiano (anche con queste valgono le considerazioni fatte prima) e tutte le altre lingue derivanti dal latino. Peraltro, non mancano caratteristiche che il portoghese non condivide con nessun'altra lingua romanza, ad esempio la coniugazione personale dell'infinito del verbo (presente solo in portoghese e gagliego).\nDistribuzione geografica.\nIl portoghese \u00e8 la prima lingua in Brasile, Portogallo, Angola e S\u00e3o Tom\u00e9 e Pr\u00edncipe ed \u00e8 la lingua pi\u00f9 usata in Mozambico.\nLa lingua portoghese \u00e8 anche una delle lingue ufficiali di Timor Est (col tetum) e Macao (col cinese). \u00c8 parlato, ma in via non ufficiale, ad Andorra, in Venezuela, in Sudafrica, in Paraguay, in Uruguay, in Francia, in Giappone, nello stato di Goa (India), negli Stati Uniti, in Canada, in Lussemburgo e in Namibia. Il portoghese \u00e8 ufficiale a Capo Verde e in Guinea-Bissau, ma\nlingue creole sono le lingue madre delle popolazioni: rispettivamente il creolo capoverdiano ed il kriol. La maggioranza dei parlanti del portoghese vive in quattro continenti: Africa, America del Sud, Asia ed Europa. In totale, ci sono quasi due milioni di locutori in America del Nord (la maggioranza negli Stati Uniti d'America, in Canada, a Bermuda e in Antigua e Barbuda), meno di 50.000 parlanti vivono in Oceania.\nIl portoghese \u00e8 inoltre la lingua pi\u00f9 parlata nell'emisfero australe.\nLa tabella a lato \"Paesi e territori di lingua portoghese\" elenca paesi in cui la lingua portoghese \u00e8 ufficiale e, quando non lo \u00e8, dov'\u00e8 parlato da pi\u00f9 dell'1% della popolazione. I dati sono tratti da progetti condotti dai governi locali, istituti pubblici, associazioni e da censimenti linguistici ufficiali (Angola\u00a0\u2013 1983; Mozambico\u00a0\u2013 1997)\nLe Americhe.\nAl giorno d'oggi, la lingua portoghese sta crescendo d'importanza nell'America del Sud. Grazie al Brasile, viene insegnata (ed \u00e8 popolare, specialmente in Argentina e Uruguay) nel resto dei paesi del Sudamerica che costituiscono il Mercosul. In Brasile ci sono 209 milioni di persone che usano il portoghese come lingua primaria, ma ci sono locutori madrelingua in Argentina, Bolivia, Paraguay (1,500.520 secondo il censimento del 2002) e Uruguay. Nel resto delle Americhe, ci sono anche comunit\u00e0 importanti in Antigua e Barbuda, Bermude, Canada, Guyana, Guyana francese, Giamaica, Stati Uniti d'America (2,5 milioni di parlanti attivi, specialmente in New Jersey, Massachusetts, Rhode Island e California), Suriname e Venezuela.\nEuropa.\nIn Europa il portoghese viene parlato principalmente in Portogallo dai suoi 10,3 milioni di abitanti come prima lingua. Essa \u00e8 parlata anche in tutta Europa da pi\u00f9 del 10% della popolazione del Lussemburgo e di Andorra. Esistono anche importanti comunit\u00e0 parlanti portoghese in Belgio, Francia, Germania, Jersey e Svizzera.\nIl galiziano (\"galego\" in portoghese e galiziano, \"gallego\" in spagnolo) pu\u00f2 essere visto come una forma castiglianizzata di galaico-portoghese. L'attuale governo regionale della Galizia e la maggior parte della popolazione appoggia una variet\u00e0 del galiziano che lo distanzia dal portoghese e lo rende pi\u00f9 simile allo spagnolo. Tuttavia esiste un altro modello, usato da alcuni circoli politici e universit\u00e0, che considerano il galiziano come un dialetto portoghese con piccole differenze. I linguisti hanno sempre riconosciuto l'unit\u00e0 di queste variet\u00e0 linguistiche (tra gli altri per esempio, Coromines, Lindley Cintra, Coriseu), che prima erano un'unica lingua, ed entrambe sono variet\u00e0 relativamente conservate. Al giorno d'oggi, per\u00f2, sono trattate, la maggior parte delle volte, come lingue differenti da entrambe le popolazioni principalmente a causa di fattori sociolinguistici, nelle quali opere in galiziano vengono tradotte in portoghese e viceversa. Durante il Medioevo, il galiziano e il portoghese erano, senza dubbio, un'unica lingua, chiamata al giorno d'oggi galaico-portoghese, una lingua usata in poesia anche in Castiglia. Uno dei sei deputati galiziani al parlamento dell'Unione europea, Camilo Nogueira, ritiene che la sua lingua madre sia gi\u00e0 ufficiale nel parlamento continentale, perch\u00e9 \u00e8 rappresentata ottimamente dal portoghese.\nAfrica.\nNell'Africa subsahariana il portoghese \u00e8 in crescita ed \u00e8 in procinto di diventare una delle lingue pi\u00f9 parlate nei prossimi 50 anni, secondo quanto affermato dall'UNESCO. Fin quando le popolazioni dell'Angola e del Mozambico continueranno a crescere, la loro influenza nel portoghese sar\u00e0 sempre pi\u00f9 importante. Angola e Mozambico, insieme a Capo Verde, Guinea-Bissau e S\u00e3o Tom\u00e9 e Pr\u00edncipe, sono conosciuti come \"Pa\u00edses Africanos de L\u00edngua Oficial Portuguesa\" (Paesi Africani di Lingua Ufficiale Portoghese) o \"PALOP\", e formano una comunit\u00e0 di quasi 9 milioni di parlanti nativi. La lingua portoghese crebbe nell'uso, specialmente in seguito all'indipendenza delle antiche colonie del Portogallo. I movimenti indipendentisti, dalla Guinea-Bissau al Mozambico, considerano la lingua uno strumento per conseguire lo sviluppo e l'unit\u00e0 nazionali. Il portoghese \u00e8, inoltre, una lingua minoritaria nella Repubblica Democratica del Congo, in Malawi, in Namibia (rifugiati angolani, ~ 20% della popolazione), in Sudafrica (pi\u00f9 di un milione di parlanti), in Zambia e nello Zimbabwe.\nEsistono creoli basati sul portoghese anche in altre parti dell'Africa. Il Sud del Senegal, conosciuto come Casaman\u00e7a, ha un'attiva comunit\u00e0 che \u00e8 legata culturalmente e linguisticamente alla Guinea-Bissau e l\u00ec apprendere il portoghese \u00e8 molto popolare. Un creolo basato sul portoghese \u00e8 legato a S\u00e3o Tom\u00e9 e Pr\u00edncipe.\nIn Angola il portoghese \u00e8 ormai una lingua nazionale e non pi\u00f9 soltanto ufficiale o \"veicolo di coesione nazionale\". Secondo il censo del 1983, nella capitale Luanda il portoghese era la prima lingua del 75% di una popolazione di 2,5 milioni, dei quali almeno 300.000 dichiaravano di non conoscere altre lingue. Sempre secondo il suddetto censimento, ben il 99% della popolazione della capitale era in grado di parlare portoghese, anche se non sempre con lo stesso livello di padronanza della lingua. Del resto, gi\u00e0 nel 1979 un'inchiesta condotta nei quartieri poveri di Luanda aveva rivelato che tutti i bambini africani di et\u00e0 compresa tra i 6 e i 12 anni l\u00ec residenti sapevano parlare portoghese, mentre solo il 47% di essi conosceva una lingua africana. In tutto il Paese, il 40% della popolazione complessiva nel 1992 parlava il portoghese come prima lingua. La maggioranza dei giovani angolani impara a parlare solo portoghese. L'Angola riceve vari canali televisivi portoghesi e brasiliani (tra cui una versione africana di RTP e SIC Noticias, che ha conosciuto una certa popolarit\u00e0). Ci sono molte altre lingue indigene in Angola, ma vengono considerate dialetti e non vere e proprie lingue. Alcune parole di queste lingue furono prese in prestito dal portoghese, quando i \"\"retornados\" ritornarono in Portogallo dopo l'indipendenza dell'Angola: parole come \"i\u00e1\" (sim; it: s\u00ec), \"bu\u00e9\" (muito; it: molto) o \"bazar\"\" (ir embora; it: andare via), comuni nella popolazione giovanile e urbana in Portogallo, hanno origine nelle lingue angolane usate nel portoghese dell'Angola.\nIl Mozambico \u00e8 tra i Paesi nel quale il portoghese possiede lo statuto di lingua ufficiale, ma \u00e8 parlato essenzialmente come seconda lingua, tuttavia, \u00e8 la lingua principale delle citt\u00e0. Da quanto mostra il censimento del 1997, i parlanti del portoghese erano pi\u00f9 del 40% della popolazione sopra i 5 anni di et\u00e0, percentuale che saliva al 72% nelle aree urbane, anche se solo il 6,5% considerava il portoghese come lingua materna (17% nelle citt\u00e0 e 2% nelle zone rurali). Tutti gli scrittori mozambicani scrivono in portoghese e la lingua \u00e8 rimasta legata al colore e alla tessitura della cultura mozambicana. Anche tale paese, come l'Angola, riceve i canali tv portoghesi via satellite.\nA Capo Verde e nella Guinea-Bissau le lingue pi\u00f9 parlate sono creoli basati sul portoghese. La maggioranza degli abitanti di Capo Verde sa parlare anche il portoghese del Portogallo. Esiste una \"decreolizzazione\" dovuta all'istruzione e alla \"febbre capoverdiana\" \u2013 la popolarit\u00e0 dei canali nazionali delle TV portoghesi. La situazione \u00e8 leggermente differente nella Guinea-Bissau, dove il portoghese e il suo creolo sono parlati da pi\u00f9 del 60% degli abitanti, ma la lingua portoghese vera e propria \u00e8 parlata solo dal 10,4% (censimento del 1992).\nA S\u00e3o Tom\u00e9 e Pr\u00edncipe il portoghese usato dalla popolazione \u00e8 un portoghese arcaico, conosciuto come \"portoghese santomense\", che presenta molte somiglianze con la variet\u00e0 brasiliana. I politici e l'alta societ\u00e0 usano la variet\u00e0 europea moderna, come in altri paesi del PALOP. Tre tipi differenti di creolo sono parlati anche a S\u00e3o Tom\u00e9 e Pr\u00edncipe. I bambini per\u00f2 imparano a parlare solo portoghese, a causa della scelta dei loro genitori, e non a causa della scuola, nel momento in cui diventano adulti apprendono il creolo basato sul portoghese conosciuto come forro.\nAsia.\nIl portoghese viene parlato anche in Asia, specialmente a Timor Est, a Goa, Daman e Diu in India, e Macao in Cina. A Goa \u00e8 parlato da una comunit\u00e0 sempre pi\u00f9 ridotta, viene vista come la \"lingua dei vecchi\", perch\u00e9 non viene pi\u00f9 insegnata nelle scuole e non \u00e8 ufficiale. A Macao il portoghese rimane come lingua ufficiale accanto al cinese, ma \u00e8 sempre minore la popolazione euroasiatica (o macaense) che lo usa, ed esiste solo una scuola secondaria portoghese.\nNella Malacca e in Malaysia esiste un creolo basato sul portoghese conosciuto come crist\u00e3o o \"Papi\u00e1 Kristang\", ancora parlato da una popolazione euroasiatica. Ci sono anche altri creoli basati sul portoghese vivi, specialmente in India (dam\u00e3o e korlai) e Sri Lanka. In Giappone il portoghese \u00e8 parlato da brasiliani di origine giapponese, detti \"dekasegi\" e pari a 250.000 persone.\nA Timor Est la lingua pi\u00f9 parlata \u00e8 il tetum, una lingua austronesiana, ma molto influenzata dal portoghese. La reintroduzione del portoghese come lingua ufficiale ha causato malcontento in alcuni giovani, cresciuti nel sistema indonesiano e perci\u00f2 non lo parlano. Il portoghese a Timor Est \u00e8 parlato da meno del 20% della popolazione, in maggioranza la generazione pi\u00f9 anziana, ma questa percentuale crescer\u00e0 nel prossimo futuro, poich\u00e9 adesso viene insegnato alle generazioni pi\u00f9 giovani e agli adulti interessati. Timor Est ha chiesto aiuto alle altre nazioni della CPLP per essere aiutato nella reintroduzione del portoghese come lingua ufficiale. Timor Est usa il portoghese per legarsi a una comunit\u00e0 internazionale e per differenziarsi dall'Indonesia. Xanana Gusm\u00e3o, presidente di Timor Est, pensa che il portoghese torner\u00e0 ad essere di nuovo di uso comune nel giro di dieci anni.\nStatuto ufficiale.\nLa CPLP o Comunit\u00e0 dei Paesi di Lingua Portoghese \u00e8 un'organizzazione internazionale formata da otto Paesi indipendenti che hanno il portoghese come lingua ufficiale. Il portoghese \u00e8 anche una delle lingue ufficiali dell'Unione europea, del Mercosul e dell'Unione Africana (e una delle tre lingue internazionali del lavoro; le altre sono il francese e l'inglese), e anche di altre organizzazioni. Eccetto i territori asiatici di Timor Est e Macao, il portoghese \u00e8 l'unica lingua ufficiale in ognuno di questi Paesi.\nVariet\u00e0.\nIl portoghese ha due variet\u00e0 scritte:\nLe differenze tra le variet\u00e0 del portoghese dell'Europa e quello del Brasile riguardano il lessico, la pronuncia e la sintassi, specialmente nelle variet\u00e0 dialettali, per\u00f2 nei testi formali queste differenze diminuiscono. Le differenze sono maggiori di quelle che esistono tra l'inglese degli Stati Uniti d'America e quello del Regno Unito. Entrambe le variet\u00e0 sono, senza dubbio, dialetti della stessa lingua e i locutori di entrambe le variet\u00e0 possono intendersi perfettamente.\nAlcune differenze apparenti nel lessico tra le due variet\u00e0 non sono, in verit\u00e0, differenze. In Brasile, \"\"tapete\" (tappeto) \u00e8 un termine dialettale e in Portogallo sarebbe \"alcatifa\". Tuttav\u00eda, in alcune zone dialettali in Portogallo, la parola \"tapete\" \u00e8 usata, anche se in certe aree del Brasile non si usa \"alcatifa\". Questo si applica a molte altre differenze apparenti, eccetto nei neologismi, come \"\u00f4nibus\" (autobus) in Brasile, che \u00e8 \"autocarro\" in Portogallo.\nEsistono anche differenze d'accentuazione, dovute alla pronuncia differente. Il brasiliano in parole come \"Ant\u00f4nio\" o \"an\u00f4nimo\" usa vocali chiuse, dove il portoghese europeo usa quelle aperte, \"Ant\u00f3nio\" o \"an\u00f3nimo\"\" rispettivamente.\nUna riforma ortografica \u00e8 stata tentata nel 1990 per creare una variet\u00e0 di portoghese internazionale, che \u00e8 stata ratificata dal Brasile, da Capo Verde e dal Portogallo. Timor Est, non essendo un firmatario dell'accordo originale, lo firmer\u00e0 fra breve. I Paesi africani di lingua portoghese ancora non hanno deciso se firmare o no l'accordo. Questo stabilisce che la sua entrata in vigore avverr\u00e0 quando tutti i Paesi della CPLP lo ratificheranno, il che potr\u00e0 portar via parecchio tempo. Questa questione \u00e8 attualmente in dibattito nella CPLP. L'accordo eliminer\u00e0 la maggioranza delle \"c\" nei gruppi \"cc\", \"c\u00e7\" o \"ct\"; e le \"p\" (nei gruppi \"pc\", \"p\u00e7\" o \"pt\") del portoghese europeo, la dieresi e gli accenti in parole terminanti in \"eia\" in quello Brasiliano e aggiunger\u00e0 piccole nuove regole (vedi: Ortografia portoghese).\nDialetti.\nLa variet\u00e0 del portoghese europeo (conosciuto anche come \"estremenho\") si \u00e8 modificato pi\u00f9 delle altre variet\u00e0. Tutti gli aspetti e i suoni di tutti i dialetti del Portogallo si possono incontrare in alcuni dialetti in Brasile. Alcune variet\u00e0 del portoghese africano, in particolare il portoghese santomense, hanno molte somiglianze col portoghese del Brasile. Anche i dialetti del sud del Portogallo presentano molte somiglianze con il brasiliano, specialmente per quanto riguarda l'uso del gerundio. In Europa, l'alto-minhoto e il transmontano sono molto somiglianti al galiziano.\nI dialetti settentrionali sono il trasmontano - alto minhoto ed il basso minhoto - dourense; i dialetti settentrionali si distinguono per la conservazione dei dittonghi ou ed ei; altri tratti tipici dei dialetti settentrionali sono la mancata distinzione tra b e v e l'aggiunta di una i alla fine delle parole che terminano per r.\nNel centro del paese si parla l'estremenho, dal quale deriva il portoghese europeo standard; tale dialetto caratterizza le zone costiere, mentre nelle zone interne si parla il basso beir\u00e3o - alto alentejano, che presenta peculiari fricative.\nI dialetti meridionali sono il basso alentejano e l'algarvio, caratterizzati dalla riduzione in e del dittongo ei e dal frequente uso del gerundio al presente, caratteristica tipica del portoghese brasiliano. \nAnche con l'indipendenza delle antiche colonie africane, la variet\u00e0 portoghese del Portogallo \u00e8 la variet\u00e0 preferita dai paesi africani di lingua portoghese. Adesso il portoghese ha solo due dialetti ufficiali, quello europeo e quello brasiliano. Si noti invece che nella lingua portoghese ci sono quattro accenti ufficiosi: quello di Coimbra, quello di Lisbona, quello di Rio de Janeiro e quello di San Paolo: questi quattro influenzano la maggioranza degli altri dialetti.\nTutti i dialetti del portoghese, tuttavia, sono reciprocamente intelligibili e, nella maggioranza dei casi, i parlanti di un dialetto possono capire i quelli dell'altro dialetto senza difficolt\u00e0.\nPrincipali dialetti portoghesi:\nBrasile.\nLa divisione dei dialetti brasiliani non \u00e8 molto chiara. Alcuni dialetti, come il caipira, parlato nello stato di San Paolo gi\u00e0 sono stati studiati e riconosciuti da alcuni linguisti brasiliani come Amadeu Amaral. Tuttavia, ci sono pochi studi circa la maggior parte di altri dialetti. Attualmente, la classificazione pi\u00f9 usata \u00e8 quella dal linguista Antenor Nascentes.\nAltre aree.\nEsempi di parole che sono differenti nei dialetti di lingua portoghese di tre continenti differenti: Angola (Africa), Portogallo (Europa) e Brasile (America del Sud).\nPronuncia in portoghese brasiliano con accenni alla variet\u00e0 lusitana, africana e asiatica.\nLa tabella contiene la pronuncia di tutti i suoni base e delle combinazioni speciali in portoghese, prendendo come base tutti i tratti comuni tra variet\u00e0 e il portoghese brasiliano. Nella descrizione e trascrizione IPA, laddove esistono variazioni, sono indicate le variazioni nelle altre parlate portoghesi (si tenga conto che il portoghese \u00e8 parlato in Portogallo, Brasile, Angola, Guinea-Bisseau, Sa\u00f5 Tom\u00e9 e Pr\u00edncipe, Mozambico, Capo Verde, Timor-Est/Timor-Leste, Macao, Goa, Daman e Diu. Tutti i paesi che parlano portoghese come lingua ufficiale vengono detti \"lusofoni\"). Di base, le variet\u00e0 si possono suddividere in europea/lusitana, brasiliana, africana e asiatica (Cina e India). Gli aggettivi che descrivono ogni variet\u00e0 nello specifico sono: portoghese lusitano/europeo, brasiliano, angolano, guineano, santomeano, mozambicano, capoverdiano, timorense/timorese, macaone, goano, di Daman, di Diu. Di alcuni suoni particolari, \u00e8 offerto un gruppo pi\u00f9 o meno ampio di esempi concreti. Sono inclusi pure degli accenni alla pronuncia storica portoghese al tempo del rinascimento (Quattrocento e Cinquecento). Se il lettore desidera leggere si esempi, si consiglia di leggere prima tutte le descrizioni dei suoni della tabella.\nUn'ultima differenza, messa a parte, riguarda un solo vocabolo, che tuttavia \u00e8 molto diffuso: il verbo \"stare\" per indicare uno stato di cose (e.g. \"Io sono ancora occupato\") si traduce \"estar\" ma in portoghese brasiliano la prima sillaba salta via in scrittura e pronuncia: eu estou &gt; eu 'tou; ele est\u00e1 &gt; ele 't\u00e1; n\u00f3s est\u00e1vamos &gt; n\u00f3s 't\u00e1vamos; ecc. L'apostrofo segnala l'elisione ma \u00e8 facoltativo. Da una variet\u00e0 all'altra, laddove le differenze non riguardano la pronuncia, riguardano i vocaboli e parti marginali della grammatica, sintassi e grafia.\nNomi delle lettere e diacritici.\nSono presentati qui i nomi in ordine delle lettere, utili per fare gli spelling. Accanto \u00e8 messa la pronuncia in IPA. La variet\u00e0 base \u00e8 quella brasiliana e, in caso quella lusitana differisce, \u00e8 disambiguata la differenza. Le vocali con e senza diacritici non hanno distinzione di nomi (la presenza eventuale di un accento acuto, circonflesso, grave, tildo o umlaut di disambigua in altri modi). La \"c\" con e senza cedilla non ha distinzioni perch\u00e9 anche la cedilla \u00e8 considerata un diacritico.\nI nomi dei diacritici sono: acento agudo, acento circunflexo, acento grave, trema (umlaut), til (tildo), cedilha.\nGrammatica portoghese.\nLa grammatica portoghese mostra notevoli somiglianze a quelle delle altre lingue neo-romanze. Possiede due generi (maschile e femminile), il numero (singolare e plurale, perlomeno nelle parole non invariabili), due articoli (determinativo e indeterminativo) che si accordano in genere e numero ai nomi e un ordine base dei costituenti SVO (soggetto-verbo-oggetto diretto). Anche gli aggettivi si accordano in genere e numero al nome a cui si riferiscono. Il verbo \"avere\", ter, si usa sia come verbo principale che come verbo ausiliare, a differenza dello spagnolo. Tuttavia, al pari dello spagnolo, vi \u00e8 un solo verbo utilizzato come ausiliare, laddove l\u2019italiano e il francese ne hanno due (\"essere\", oltre ad \"avere\"). In generale, possono sussistere delle varianti in grammatica (oltre che pronuncia e vocabolario) in base a quale variet\u00e0 di portoghese si parla (e.g. portoghese brasiliano VS portoghese africano).\nEsempi.\nUn estratto da \"I Lusiadi (Os Lus\u00edadas)\" (I, 33) \nFalsi amici.\nIn generale, oltre alle ovvie somiglianze tra la grammatica portoghese e quella italiana, molte parole portoghesi sono abbastanza comprensibili al parlante di lingua italiana (tra le due lingue c'\u00e8, in alcuni casi, una mutua intelligibilit\u00e0). Ve ne sono, per\u00f2, molte che assomigliano a parole italiane, ma che hanno tutt'altro significato (alcune hanno un doppio significato) o comunque sfumature diverse. Si tratta dei cosiddetti \"falsi amici\", di cui diamo alcuni esempi:"}
{"id": "17692", "revid": "125719783", "url": "https://it.wikipedia.org/wiki?curid=17692", "title": "Lingue per numero di parlanti madrelingua", "text": "La seguente tabella indica le lingue per numero di parlanti madrelingua e si basa su dati provenienti alla pubblicazione \"Ethnologue\". Svariate stime di lingue minori si riferiscono ad anni precedenti il 2010. Tutte le stime pi\u00f9 aggiornate invece sono riprese da Ethnologue, 2021 (24\u00aa edizione), 2020 (23\u00aa edizione) e 2019 (22\u00aa edizione). Sono state considerate le prime 105 lingue parlate nel mondo ordinate per numero di madrelingua (L1) e indicando ove presenti il totale dei parlanti. Le altre statistiche presentano i parlanti totali.\nSecondo Worldometer, al dicembre 2020 la popolazione mondiale era poco pi\u00f9 di 7,834 miliardi di persone (oltre 7.834.000.000 persone) e potrebbe raggiungere gli 8 miliardi nel 2023.\nSotto, un'altra tabella riassume le lingue per numero di parlanti totali al 2021.\nLingue pi\u00f9 parlate al mondo per numero di parlanti totali (Ethnologue, 2021, 24\u00aa edizione).\nPer comodit\u00e0, si isolano le 33 lingue pi\u00f9 parlate al mondo mettendo insieme i parlanti madrelingua e non-madrelingua al 2021 (Ethnologue, 2021, 24\u00aa edizione pubblicata il 22 febbraio).\nIpotesi sulle lingue pi\u00f9 parlate nel futuro (2100).\nLa linguista Colette Grinevald stima che il 50% delle lingue sparir\u00e0 entro il 2100. In certe regioni, c'\u00e8 la possibilit\u00e0 che ci\u00f2 arrivi al 90% (come in Australia e America). Quindi, entro il 2100, in basi ai dati di Ethnologue 2020 (conta 7.115 lingue), dovrebbero rimanere circa 3.556 lingue parlate dalla popolazione mondiale, ognuna con una diffusione sbilanciata rispetto all'altra (tuttora la distribuzione delle lingue ha l'andamento di una curva a campana in statistica: poche lingue sono molto parlate e molte lingue sono di minoranza).\nColette Grinevald (2006) stima che nel 2100 le 8 maggiori lingue saranno :\nLe 10 nazioni pi\u00f9 popolose nel 2100 secondo The Lancet (2020) e lingue principali parlate.\nI dati sono presi da statistiche risalenti a dicembre 2020 ma quelli dell'Indonesia, Tanzania, Pakistan e RDC risalgono al luglio 2020. Tutti questi dati ovviamente sono soggetti a fluttuazioni che, in casi straordinari, possono anche essere non trascurabili. \nL'articolo su the Lancet cita che il Brasile, Bangladesh, Russia, e Giappone, tra i pi\u00f9 popolosi nel 2017, subiranno un crollo della popolazione (in particolare, il Giappone \u00e8 uno di quei paesi che subir\u00e0 almeno un dimezzamento della popolazione). La Nigeria subir\u00e0 un incremento demografico record dal 2017 e entro il 2100 del 765%, seguita dal Chad, Sud Sudan, Samoa e Mali. Eccetto per l'arcipelago delle Samoa, in Polinesia (Oceania), sono tutti paesi dell'Africa. L'Italia, che \u00e8 scesa sotto i 60 milioni di persone nel 2021, entro il 2100 subir\u00e0 un dimezzamento a poco pi\u00f9 di 30 milioni. Secondo The Lancet, India, Nigeria e Cina avranno la pi\u00f9 vasta forza lavoro al mondo, seguite dagli Stati Uniti.\nAltre stime.\nStime ONU (2007).\nTra le grandi lingue internazionali solo tre sono parlate in almeno un territorio in ciascuno dei cinque continenti: l'inglese, il francese, il portoghese. Inglese e francese sono anche le prime due lingue per numero di paesi di cui costituiscono lingua ufficiale (rispettivamente 53 e 30) sia per diffusione nell'insegnamento. Sono inoltre le due lingue ufficiali di lavoro presso l'ONU. Fonti ONU, UNESCO, , , NATO, CIO, CIA, , WCD, CIRC 2007 stimano che le prime lingue per numero di parlanti (madrelingua e seconda lingua) siano le seguenti:\nSecondo appartenenza ad un popolo.\nQuesta lista si basa sui dati dell'appartenenza ai soli nativi madrelingua, analisi del 2007:\nStime di Ethnologue (2005).\nLa seguente tabella si basa sui dati provenienti dalla 15\u00aa edizione di \"Lingue del Mondo\" pubblicata da Ethnologue nel 2005.\nIn merito alla validit\u00e0 dei dati seguenti, si invita a verificare la relativa spiegazione sulla fonte, contenuta nella voce Ethnologue.\nMolte delle stime si riferiscono ad anni precedenti il 2005.Sono state considerate le lingue con almeno 20 milioni di parlanti (madrelingua L1 pi\u00f9 seconda lingua L2)."}
{"id": "17694", "revid": "7", "url": "https://it.wikipedia.org/wiki?curid=17694", "title": "Antonio De Curtis", "text": ""}
{"id": "17695", "revid": "339392", "url": "https://it.wikipedia.org/wiki?curid=17695", "title": "Uta Garuta", "text": ""}
{"id": "17696", "revid": "339392", "url": "https://it.wikipedia.org/wiki?curid=17696", "title": "Hana Garuta", "text": ""}
{"id": "17697", "revid": "339392", "url": "https://it.wikipedia.org/wiki?curid=17697", "title": "Iroha Garuta", "text": ""}
{"id": "17698", "revid": "466539", "url": "https://it.wikipedia.org/wiki?curid=17698", "title": "Jean-Paul Sartre", "text": "Nel 1964 fu insignito del Premio Nobel per la letteratura, che per\u00f2 rifiut\u00f2, motivando il rifiuto col fatto che solo a posteriori, dopo la morte, fosse possibile esprimere un giudizio sull'effettivo valore di un letterato. Nel 1945 aveva gi\u00e0 rifiutato la Legion d'onore e, in seguito, la cattedra al Coll\u00e8ge de France.\nSartre fu uno dei pi\u00f9 importanti intellettuali del XX secolo, influente, amato e criticato al tempo stesso, e uno studioso le cui idee furono sempre ispirate a un pensiero politico orientato verso la sinistra internazionale (negli anni della guerra fredda sostenne talvolta le ragioni dell'allora Unione Sovietica, pur criticandone anche duramente la politica in diversi suoi scritti). Divise con Simone de Beauvoir - conosciuta nel 1929 all'\u00c9cole Normale Sup\u00e9rieure - la propria vita sentimentale e professionale, pur avendo entrambi altre relazioni contemporanee. Ebbe inoltre rapporti di collaborazione culturale con numerosi intellettuali contemporanei, come Albert Camus e Bertrand Russell, con cui fond\u00f2 l'organizzazione per i diritti umani denominata \"Tribunale Russell-Sartre\".\nSecondo Bernard-Henri L\u00e9vy, il teatro di Sartre colpisce ancora per i suoi testi, che contengono inquietanti profezie sulla crisi della civilt\u00e0 occidentale capitalista e consumistica, e per la sua forza. Fu inoltre autore di romanzi e di importanti saggi. Sartre mor\u00ec nel 1980 al culmine del suo successo di intellettuale \"impegnato\", quando ormai era diventato icona della giovent\u00f9 ribelle e anticonformista del dopoguerra, in modo particolare della frazione maoista, di cui era diventato leader insieme a Pierre Victor (pseudonimo di Benny L\u00e9vy), passando dalla militanza nel Partito Comunista Francese a una posizione di indipendenza di tipo anarco-comunista, abbandonando sia il marxismo-leninismo sia le sue derivazioni. Si stima che al suo funerale presenziarono cinquantamila persone. \u00c8 sepolto nel cimitero di Montparnasse a Parigi.\nBiografia.\nL'infanzia e l'adolescenza (1905-1923).\nJean-Paul-Charles-Aymard Sartre nacque il 21 giugno 1905, a Parigi; figlio unico, di famiglia borghese: lo zio si era laureato alla prestigiosa \u00c9cole polytechnique, il padre era un militare di famiglia cattolica, mentre la madre Anne-Marie Schweitzer discendeva da una famiglia di intellettuali e di professori alsaziani e luterani, gli Schweitzer (era cugina di Albert Schweitzer, il celebre missionario e attivista protestante).\nIl padre Jean-Baptiste Sartre mor\u00ec di febbre gialla quando Jean-Paul aveva quindici mesi. A incarnare la figura paterna fu il nonno, Charles Schweitzer, uomo dalla forte personalit\u00e0, che gli impart\u00ec la prima istruzione, prima che Jean-Paul, a dieci anni, iniziasse a frequentare la scuola pubblica. Dal 1907 al 1917 il piccolo \u00abPoulou\u00bb, come era soprannominato in casa, visse quindi con la madre a casa dei nonni materni. Furono dieci anni felici, in cui fu adorato, coccolato e premiato tutti i giorni, ci\u00f2 contribu\u00ec a far nascere in lui un certo narcisismo. Nella grande biblioteca di casa Schweitzer, egli scopr\u00ec molto presto la letteratura. Preferiva leggere piuttosto che frequentare gli altri bambini. Durante tutta la vita Sartre mostrer\u00e0 sempre tratti di leggero egocentrismo e talvolta asocialit\u00e0, fatto che ha portato a ipotizzare che avesse la condizione neurologica denominata sindrome di Asperger (lo stesso Sartre parl\u00f2 di Gustave Flaubert descrivendolo come una persona autistica, e scrisse poi, al proposito, \u00abFlaubert sono io\u00bb).\nFin da piccolo soffriva di strabismo, inoltre quando aveva tre anni, perse quasi del tutto la vista dall'occhio destro, gi\u00e0 debole per il difetto congenito, a causa di una malattia infantile. Il periodo dell'infanzia fu narrato da Sartre stesso nella sua autobiografia \"Le parole\".\nNel 1917 la madre si rispos\u00f2 con Joseph Mancy, ingegnere nella Marina, che Sartre, a quel tempo dodicenne, avrebbe sempre odiato. Si trasferirono a La Rochelle, dove Sartre rimase fino ai quindici anni: tre anni di sofferenza per lui, passato da un ambiente familiare felice, al contatto con i liceali che gli sembrarono violenti e crudeli. A causa del suo carattere, del suo aspetto fisico e della sua altezza sotto la media, Sartre divenne infatti vittima dei compagni, dei loro scherzi e atti di bullismo verbale.\nVerso l'estate del 1920, malato, Jean-Paul Sartre fu portato d'urgenza a Parigi. Preoccupata per l'influsso sul figlio dei cattivi comportamenti dei liceali di La Rochelle, la madre decise di fargli continuare gli studi a Parigi, al liceo Henri IV, dove aveva studiato prima del trasferimento a La Rochelle. A Parigi ritrov\u00f2 come compagno di studi Paul Nizan, con cui strinse una solida amicizia durata fino alla morte di Nizan, nel 1940. Dopo il baccalaureato, Sartre prepar\u00f2 l'esame di ammissione alla \u00c9cole Normale Sup\u00e9rieure, studiando al liceo Louis-le-Grand.\nGli anni giovanili e la Resistenza (1923-1945).\nStudi\u00f2 all'\u00c9cole Normale Sup\u00e9rieure di Parigi, dove si laure\u00f2 nel 1929 in filosofia (ma studi\u00f2 anche la psicologia, specie la Gestalt e i fondamenti della psicoanalisi freudiana), per insegnarla poi nei licei di Le Havre, di Laon e infine di Parigi. Fu l\u00ec che conobbe la futura scrittrice femminista Simone de Beauvoir (da lui soprannominata \"il Castoro\", perch\u00e9 lavoratrice infaticabile; la parola inglese per castoro, \"beaver\", ha inoltre un'assonanza col cognome Beauvoir) con cui condivise vita intima, lavoro e impegno politico, anche se non convivranno mai stabilmente.\nAvendo vinto una borsa di studio nel 1933, ebbe l'opportunit\u00e0 di specializzarsi a Berlino, potendo entrare in contatto diretto con la fenomenologia di Edmund Husserl e l'ontologia di Martin Heidegger, e leggendo, tra gli altri, Marx e Rousseau.\nVicino al Partito Comunista Francese, viene comunque arruolato e dopo la capitolazione francese del 21 giugno 1940, avvenuta proprio il giorno del suo compleanno, venne fatto prigioniero dai tedeschi in Lorena con altri militari, e internato in un campo di concentramento per soldati nemici a Treviri; qui, assieme ad altri intellettuali prigionieri di guerra, tra cui due preti cattolici, scrive e mette in scena, per il Natale del 1940, l'opera \"Bariona o il figlio del tuono\". Rifiuta di arruolarsi nell'esercito dei collaborazionisti del Governo di Vichy, e nel marzo 1941, grazie a un medico che fa riferimento alla cecit\u00e0 a un occhio, accompagnato da un documento d'identit\u00e0 contraffatto in cui si fa passare per civile, riesce a farsi liberare, evadendo di fatto dalla prigionia e potendo cos\u00ec partecipare alla resistenza francese nella formazione \"Combat\" (la stessa dove milit\u00f2 anche Albert Camus).Scrisse anche per l'omonimo quotidiano, organo della formazione, ricoprendo per un periodo, su richiesta di Camus (che ne era redattore capo), l'incarico di inviato negli Stati Uniti d'America. \nGli anni di gloria (1945-1956).\nIn seguito alla Liberazione, Sartre conobbe un successo enorme e per oltre un decennio domin\u00f2 il panorama letterario francese. Promuovendo l'impegno politico-culturale come fine a s\u00e9 stesso, la diffusione delle sue idee avvenne specialmente attraverso la rivista che egli fond\u00f2 nel 1945, \"Les Temps Modernes\". Sartre vi condivise la sua \"penna\" con, tra gli altri, Simone de Beauvoir, Merleau-Ponty e Raymond Aron.\nNel lungo editoriale del primo numero, pose i principi di una responsabilit\u00e0 dell'intellettuale nel suo tempo e di una letteratura impegnata. Per lui, lo scrittore \u00e8 presente \u00abqualunque cosa faccia, segnato, compromesso fino al suo pi\u00f9 lontano ritiro dall'attivit\u00e0 [...] Lo scrittore \u00e8 \"in situazione\" nella sua epoca.\u00bb Questa posizione sartriana dominer\u00e0 tutti i dibattiti intellettuali della seconda met\u00e0 del XX secolo. La rivista \u00e8 sempre considerata come la pi\u00f9 prestigiosa tra le riviste francesi a livello internazionale.\nSimbolo di questa gloria surreale e dell'egemonia culturale di Saint-Germain-des-Pr\u00e9s sul mondo, la sua celebre conferenza dell'ottobre 1945, dove una folla immensa, tra litigi e svenimenti, cerca di entrare nella piccola sala che era stata riservata. Sartre in quell'occasione presenta una sintesi della sua filosofia, l'esistenzialismo, in questa fase gi\u00e0 modificato da influssi del pensiero marxista, che sar\u00e0 poi trascritta nell'opera \"L'esistenzialismo \u00e8 un umanismo\". La sua pubblicazione, da parte dell'editore Nagel, \u00e8 fatta all'insaputa di Sartre che giudica la trascrizione \"ex abrupto\", necessariamente semplificatrice.\nSaint-Germain-des-Pr\u00e9s, residenza di Sartre sulla \"rive gauche\", diviene quindi il quartiere parigino dell'esistenzialismo, e allo stesso tempo un luogo di vita culturale e notturna, nel quale si festeggia alla maniera esistenziale. L'esistenzialismo diventa pertanto una vera e propria moda, pi\u00f9 o meno fedele alle idee sartriane, e di cui l'autore sembra un po' superato dall'ampiezza che prende quest'ultima.\nSartre divenne per\u00f2 l'intellettuale pi\u00f9 ammirato del momento, e scrisse addirittura testi di canzoni (come per Juliette Gr\u00e9co), entrando nell'immaginario popolare francese e mondiale come il simbolo dell'intellettuale impegnato.\nIntanto, Sartre afferma il suo impegno politico chiarendo la sua posizione, attraverso i suoi articoli su \"Les Temps modernes\": Sartre sposa, come molti intellettuali della sua epoca, la causa della rivoluzione marxista, ma, almeno dal 1956 in poi, senza per questo concedere i suoi favori al partito comunista, agli ordini di un'URSS che non pu\u00f2 soddisfare l'esigenza di libert\u00e0. Sartre e i suoi amici continuano perci\u00f2 a cercare una terza via, quella del doppio rifiuto del capitalismo e dello stalinismo.\nNel dicembre 1946, la rivista prende posizione contro la guerra d'Indocina. Nel 1947, Sartre nei suoi articoli attacca il gollismo e il RPF, che considera come un movimento fascista.\nL'uscita dal PCF e l'esperienza della terza forza.\nL'anno seguente, la guerra fredda che avanza conduce \"Les Temps modernes\" a combattere l'imperialismo americano, affermando al contempo un pacifismo neutralista; pubblica con Maurice Merleau-Ponty un manifesto a favore di un'Europa socialista e neutrale.\n\u00c8 allora che Sartre decide di tradurre il suo pensiero in espressione politica, fondando con un conoscente un nuovo partito politico, il Rassemblement D\u00e9mocratique R\u00e9volutionnaire, che ambisce a rappresentare la \"terza forza\" alternativa allo schieramento USA-URSS. Malgrado il successo di qualche manifestazione, il RDR non raggiunger\u00e0 mai un numero di aderenti tale da diventare un vero partito. Intuendo una deriva pro-americana da parte del suo co-leader, Sartre rassegna le sue dimissioni nell'ottobre 1949. A questo punto il riavvicinamento con i comunisti inizi\u00f2 a diventare per lui una soluzione.\nSempre nel 1949 divenne membro di un comitato internazionale, assieme a Pablo Picasso, Tristan Tzara, Pablo Neruda e Paul Robeson, per ottenere la liberazione del poeta turco e comunista Naz\u0131m Hikmet, incarcerato dal governo del proprio paese, obiettivo raggiunto l'anno seguente. Con lo stesso Picasso, Simone de Beauvoir, Frida Kahlo e altri, indirizz\u00f2 nel 1953 un appello agli Stati Uniti per i coniugi Rosenberg, simpatizzanti del Partito Comunista degli Stati Uniti d'America, condannati a morte e poi giustiziati per presunto spionaggio a favore dell'URSS.\nIl compagno di strada del Partito Comunista Francese.\nLa guerra di Corea, che scoppia nel giugno 1950, accelera questa evoluzione verso il riavvicinamento al Partito Comunista Francese (PCF). Per Sartre, la guerra implica il fatto che ognuno ora debba scegliere il proprio campo. Merleau Ponty, in disaccordo, lascia allora, dopo Raymond Aron, \"les Temps Modernes\", di cui egli era un membro importante.\nIl 28 maggio 1952, il PCF organizza una manifestazione contro la visita del generale Ridgway, che finir\u00e0 nella repressione e nel sangue, con la morte di due militanti e l'arresto di Jacques Duclos, segretario del PCF. L'evento sciocc\u00f2 Sartre a tal punto che egli ne parler\u00e0 come di un'autentica \u00abconversione\u00bb: egli inizia ormai a sostenere anima e corpo il PCF. Scrive l'articolo \"I comunisti e la pace\": qui egli chiarisce che il proletariato non potrebbe vivere senza il suo partito, il partito comunista, e che bisogna dunque assimilare il partito comunista al proletariato. Il PCF diventa cos\u00ec il solo partito in favore del quale ci si deve impegnare.\nGli anni successivi saranno pieni di attivit\u00e0 politica e filosofica per Sartre, accanto alla sinistra marxista e maoista, e poi anarco-comunista.\nLa guerra d'Algeria e l'impegno per i diritti umani (1956-1960).\nDal 1956 al 1962, Sartre e la sua rivista intrapresero una lotta radicale a favore della causa nazionalista anticolonialista algerina. Nel marzo del 1956, quando i comunisti votarono in favore dei pieni poteri a Guy Mollet in Algeria, Sartre e i suoi amici denunciarono il mito di un'Algeria francese parlando della realt\u00e0 colonialista. Quindi essi si impegnarono a favore dell'indipendenza, manifestando altres\u00ec la loro solidariet\u00e0 con il Front de Lib\u00e9ration Nationale. \"Les temps modernes\" fece anche apparire nella primavera del 1957 la testimonianza di Robert Bonneau, un soldato richiamato, che raccont\u00f2 i barbari metodi adottati durante la guerra in Algeria, come torture, massacri e pulizia etnica. \nSostenne la denuncia dell'algerino Henri Alleg, vittima di tortura: \nNel settembre 1960 sostiene il manifesto del diritto alla non sottomissione (chiamato manifesto dei 121) e si dichiara solidale con le richieste di aiuto del FLN. Durante il processo a Francis Jeanson, giornalista di \"Temps Modernes\" accusato di essere un \u00abportaborse\u00bb del FLN, egli proclama il suo assoluto sostegno all'imputato. Questa dichiarazione provoca uno scandalo e, malgrado le proteste di diverse organizzazioni, Charles de Gaulle non volle persecuzioni contro Sartre. Gi\u00e0 nel 1957 aveva sostenuto, con Simone de Beauvoir, ma anche con il giornalista militante Georges Arnaud e l'avvocato Jacques Verg\u00e8s, la causa dell'attivista algerina (torturata dai militari e poi incarcerata in Francia) Djamila Bouhired, che evit\u00f2 la pena di morte per terrorismo e venne poi amnistiata. Con Simone de Beauvoir e Louis Aragon sostenne anche un'altra militante algerina, Djamila Boupacha.\nQuesto suo impegno, non di meno, comporta i suoi rischi: nel gennaio 1962, l'OAS, gruppo nazionalista francese di estrema destra, compie un attentato facendo esplodere una parte del suo domicilio, che Sartre aveva abbandonato proprio per timore di rappresaglie.\nIn questo periodo scrisse anche la prefazione al celebre testo \"I dannati della terra\" di Frantz Fanon (divenuto il manifesto dell'anticolonialismo terzomondista), in cui scrive: \nProblemi di salute e ultimi anni (1960-1980).\nNegli anni 1960 la sua salute peggiora rapidamente. Sartre \u00e8 prematuramente logorato, per la sua costante iperattivit\u00e0 letteraria e politica, oltre che a causa del tabacco, dell'alcool che assume in gran quantit\u00e0, e delle droghe che lo mantengono in forma e gli permettono di mantenere il suo ritmo di lavoro: stimolanti come anfetamine e corydrane, un farmaco composto da aspirina e anfetamine, in giovent\u00f9 anche l'allucinogeno mescalina (poi sostitu\u00ec il corydrane con l'hashish e il semplice caff\u00e8, in quanto il farmaco era pericoloso per la sua salute malferma) e ansiolitici.\nNel frattempo, sul piano teorico, il filosofo Sartre si occupa di produrre la teoria economica e sociale che servir\u00e0 a conciliare socialismo e libert\u00e0. Si lancia in quest'impresa, che rimarr\u00e0 incompiuta, con la pubblicazione della prima parte della \"Critica della ragione dialettica\" nel 1960.\nDopo di che l'esistenzialismo sembra perdere colpi: durante gli anni 1960, l'influenza di Sartre sulla letteratura francese e sulle ideologie intellettuali diminuisce poco a poco, specialmente nel confronto con gli strutturalisti come l'antropologo L\u00e9vi-Strauss, il filosofo Foucault o lo psicanalista Lacan. Lo strutturalismo \u00e8 in qualche modo l'avversario dell'esistenzialismo: in effetti nello strutturalismo non c'\u00e8 molto spazio per la libert\u00e0 umana, essendo ogni uomo imbrigliato nelle strutture che lo sovrastano e sulle quali non ha presa. Sartre \u00e8 altrove, non si cura di discutere di questa nuova corrente: \u00e8 interamente impegnato in un progetto personale, rappresentato dall'analisi del XIX secolo e della creazione letteraria, e soprattutto dalla critica di un autore di cui non ha mai condiviso lo stile parnassiano, Flaubert, ma verso cui prova comunque ammirazione e interesse.\nNegli anni '60 fonda con il matematico e filosofo socialista riformista Bertrand Russell, il \"Tribunale Russell-Sartre\", che deve simbolicamente giudicare i crimini di guerra in Vietnam, e che poi si pronuncer\u00e0 anche sul golpe cileno del 1973, attuato contro il socialista democratico Salvador Allende e altre violazioni di diritti umani.\nNel 1964, fatto che avr\u00e0 una grande risonanza mondiale, rifiuta il premio Nobel poich\u00e9, a suo avviso, \u00abnessun uomo merita di essere consacrato da vivo\u00bb. Tra i motivi del Nobel, vi era anche il valore letterario della sua autobiografia \"Le parole\". Aveva gi\u00e0 rifiutato la Legione d'onore nel 1945, e ancora una cattedra al Collegio di Francia. Questi onori, secondo lui, avrebbero alienato la sua libert\u00e0, facendo dello scrittore un'istituzione. Questi suoi gesti resteranno celebri poich\u00e9 in grado di illuminare lo spirito e lo stato d'animo dell'intellettuale, che dichiar\u00f2, pur essendo simpatizzante del blocco comunista (e afferm\u00f2 che il Nobel era secondo lui, comunque, un riconoscimento troppo filoamericano), che avrebbe rifiutato anche il Premio Lenin per la pace o un'altra onorificenza del mondo comunista, qualora l'URSS o altri paesi glielo avessero concesso. Per sottrarsi all'assedio dei mass media nell'occasione del Nobel rifiutato, si rifugi\u00f2 nella casa di campagna della sorella di Simone de Beauvoir, H\u00e9l\u00e8ne.\nNel 1968 manifesta al maggio francese, e viene arrestato per disobbedienza civile, e poco dopo lasciato andare; evita il processo ottenendo, per\u00f2, l'immediato perdono presidenziale dal suo principale avversario politico del momento, Charles de Gaulle, che afferm\u00f2 \"Non si imprigiona Voltaire\", con un paragone tra Sartre e Voltaire, il principale intellettuale dell'Illuminismo.\nNegli ultimi anni assume come segretario personale il giovane Pierre Victor, noto anche come Benny L\u00e9vy, che lo assistette durante gli ultimi tempi, e adotta, gi\u00e0 nel 1964, una giovane ventinovenne di famiglia ebraica, Arlette Elka\u00efm (poi nota come Arlette Elka\u00efm-Sartre), che era stata per tempo brevissimo una sua amante, per poi divenirne invece la figlia. Riceve i giornalisti nel suo appartamento, tra i suoi molti volumi posseduti (tra cui molti romanzi d'evasione, specie \"gialli\") e i suoi gatti.\nNel 1974 visit\u00f2 nella prigione di Stammheim-Stoccarda, in Germania Ovest, il leader della Rote Armee Fraktion (gruppo tedesco dedito alla lotta armata marxista, in maniera analoga alle Brigate Rosse italiane e noto anche come \"gruppo Baader-Meinhof), Andreas Baader, in prigione per terrorismo tramite alcuni attentati esplosivi e rapine di autofinanziamento; Sartre incontr\u00f2 Baader durante uno sciopero della fame collettivo dei detenuti \"politici\", e critic\u00f2 le dure condizioni di prigionia a lui imposte (Baader morir\u00e0 misteriosamente - come altri membri del gruppo - in prigione nel 1977, suicida o, secondo altri, forse assassinato); bench\u00e9 disse poi alla televisione tedesca di non essere d'accordo con le idee e la prassi della RAF, il filosofo afferm\u00f2 di essere andato a visitarlo per ragioni umanitarie, e che Baader veniva torturato, tenendolo in un disumano isolamento contrario alle convenzioni sui diritti umani. Chiese poi a Baader, senza successo, di chiudere la stagione del terrorismo, poich\u00e9 la guerriglia e gli atti violenti potevano funzionare contro le dittature militari del Sudamerica, ma non in Europa. Manifest\u00f2 pi\u00f9 volte la sua solidariet\u00e0 al movimento del '77, attivo in Italia, ad esempio nel caso del cosiddetto \"Processo 7 aprile\".\nNel 1973 aveva subito un grave ictus, seguito da un'emorragia retinica all'occhio sinistro, l'unico completamente sano. Anche se mantenne la visione periferica, non fu pi\u00f9 in grado di leggere o scrivere nel modo in cui era abituato e fu costretto a dettare gli scritti o a registrarli. Oltre a questi seri problemi di vista, che alla fine degli anni '70 lo porteranno alla cecit\u00e0 quasi completa, soffre di perdita dell'udito dovuta all'invecchiamento e di disturbi respiratori; l'ictus gli lascia inoltre una parziale paralisi al volto e a un braccio, e difficolt\u00e0 di camminata. Tuttavia, il rifiuto, la rivolta, l'intransigenza si vedono sempre nelle azioni di Sartre, nonostante l'inizio di questo lungo periodo di decadenza fisica.Nello stesso anno partecip\u00f2 alla fondazione del quotidiano \"Lib\u00e9ration\".\nDopo un lungo declino fisico, Sartre mor\u00ec di edema polmonare a Parigi, il 15 aprile 1980 alle 21,00 presso l'ospedale di Broussais dove era ricoverato dal 20 marzo a causa di problemi respiratori, seguiti poi da insufficienza renale acuta con uremia, gangrena e coma (il 14 aprile). Il presidente Valery Giscard d'Estaing propose i funerali di Stato e la tumulazione immediata al Pantheon (onore concesso solo - con le eccezioni di capi di Stato deceduti nelle loro funzioni e personalit\u00e0 della Rivoluzione francese come Marat e Mirabeau - a Victor Hugo nel 1885), ma la famiglia rifiut\u00f2, non ritenendo ci\u00f2 in linea con la personalit\u00e0 di Sartre.\nDopo una commemorazione civile alla presenza di un'imponente folla, venne sepolto nel cimitero di Montparnasse. Sartre non venne sepolto al cimitero di P\u00e8re-Lachaise, nella tomba di famiglia, per sua esplicita richiesta; dopo una sepoltura temporanea, quattro giorni dopo il funerale il corpo venne cremato presso la struttura apposita del P\u00e8re-Lachaise stesso, ma le ceneri furono inumate nella tomba definitiva a Montparnasse, in cui verr\u00e0 seppellita anche la compagna Simone de Beauvoir, morta nel 1986; ella descrisse gli ultimi anni con il filosofo nel libro \"La cerimonia degli addii\" (1982), scrivendo che \u00abla sua morte ci separa. La mia morte non ci riunir\u00e0. \u00c8 cos\u00ec; \u00e8 gi\u00e0 bello che le nostre vite abbiano potuto essere in sintonia cos\u00ec a lungo\u00bb.\nIl pensiero.\nIl pensiero di Sartre rappresenta il vertice dell'esistenzialismo del Novecento e resta interessante per il suo sforzo di coniugare il marxismo e il comunismo con il rispetto della libert\u00e0 di tipo umanistico, l'individualismo con il collettivismo e il socialismo, ideali spesso fraintesi con la realt\u00e0 storica. Oltre ad Husserl e Heidegger, Karl Marx esercita una forte influenza su di lui, soprattutto nella fase successiva al 1950: \nLa libert\u00e0.\nPur mantenendo, durante la terza fase del suo pensiero, lo storicismo dialettico e il materialismo storico, Sartre sostiene la preminenza del libero arbitrio sul determinismo.\nEgli rimarr\u00e0 sempre molto influenzato dal pensiero di Edmund Husserl, anche se poi se ne servir\u00e0 in modo originale, perch\u00e9 sin dai suoi primi studi vi imprime una forte critica psicologistica, che sar\u00e0 poi solo soppiantata da quella politica dopo il 1946. In sottofondo, tra le ispirazioni di Sartre, vi sono anche l'Heidegger di \"Essere e tempo\" e il pensiero di Hegel. La prima fase del pensiero di Sartre \u00e8 segnata dall'opera \"L'essere e il nulla\", pubblicata nel 1943, che rimane l'opera principale a testimonianza del suo esistenzialismo ateo. Il tema principale posto in essa \u00e8 la fondamentale libert\u00e0 di realizzarsi di ogni uomo come uomo-dio e l'ineludibilit\u00e0 di rimanere sempre un dio-fallito. Ci\u00f2 che evidenzia il fallimento \u00e8 l'angoscia che attanaglia l'uomo nel vivere il suo esistere come una libert\u00e0 fasulla, basata sul \"nulla\":\nNelle ultime pagine autobiografiche del volume \"Le Parole\", Sartre descrive il percorso tutt'altro che indolore che lo ha condotto all'ateismo.\nIl primo esistenzialismo: \"La nausea\" e il pessimismo.\nNella fase iniziale, Sartre \u00e8 ispirato da Heidegger, Nietzsche, Schopenhauer, Jaspers e Kierkegaard; dal punto di vista narrativo, il Sartre romanziere risente dell'influsso di Louis-Ferdinand C\u00e9line. La sua concezione \u00e8 tendente al pessimismo. \n\"La nausea\" (1932~1938) \u00e8 il pi\u00f9 celebre romanzo esistenzialista, assieme a \"Lo straniero\" di Albert Camus, e la prima opera pubblicata da Sartre, nonch\u00e9 la principale del primo esistenzialismo sartriano. Qui la vita \u00e8 vista come priva di un senso necessario e vi \u00e8 anche l'estraneit\u00e0 della coscienza nei confronti della natura, vista come brutalit\u00e0 priva di coscienza; \u00e8 proposto una specie di dualismo tra ci\u00f2 che \u00e8 cosciente e ci\u00f2 che \u00e8 incosciente: il \"Per S\u00e9\" (Pour Soi) \u00e8 la coscienza, che \u00e8 \"nulla\" (\"neant\"), in quanto \u00e8 mancanza: \u00e8 infatti pura possibilit\u00e0. Essa \u00e8 rivolta, come coscienza intenzionale all'\"essere in s\u00e9 \"(En soi). L'\"essere\", come \"essere in s\u00e9\" \u00e8 statico, monolitico e inerte, e costituisce il riferimento dell'intenzionalit\u00e0 della coscienza. Questa nella sua progettualit\u00e0 tende all'\"essere in s\u00e9\", senza mai raggiungerlo. Sartre lamenta il fatto che la realt\u00e0 non dia significato da s\u00e9, ma che \u00e8 la coscienza dell'uomo a doverglielo dare. Non esiste un essere necessario (cio\u00e8 \"Dio\") che possa dare significato dall'esterno a questa condizione esistenziale.\nIn questo momento la visione sartriana rimane pessimista e nichilista.\nIn risposta a questo pessimismo, Sarte concepir\u00e0 la \"morale impegnata\" (come morale della situazione) nella fase dell'esistenzialismo successivo, espressa in parte gi\u00e0 ne \"L'essere e il nulla\", ma soprattutto ne \"L'esistenzialismo \u00e8 un umanismo\".\nL'umanismo e il secondo esistenzialismo.\nNell'opera \"L'esistenzialismo \u00e8 un umanismo\", originariamente una conferenza, Sartre presenta il suo esistenzialismo e risponde alle critiche avanzate da pi\u00f9 parti. Costituisce un'introduzione \"estremamente chiara\", bench\u00e9 semplice (ma non semplicistica) all'esistenzialismo. Tuttavia, l'eccessiva fortuna di questo testo ha condotto Sartre quasi a rinnegarlo filosoficamente, affermando che non pu\u00f2 costituire altro che un'introduzione al suo pensiero.\nSartre riteneva che la nozione di senso della storia cara a Hegel, contraddistinta dal concetto di necessit\u00e0, presente anche in Marx (ma in lui mitigata dalla \"filosofia della prassi\") non avesse nulla di necessario e ineluttabile: era pertanto fortemente rigettata. Secondo Sartre, la libert\u00e0 dell'uomo \u00e8 tale nel suo proprio divenire che nessuno pu\u00f2 prevedere, nemmeno a grandi linee, quale direzione la Storia prender\u00e0 domani. Questo porta al rifiuto dell'ottimismo acritico di vari marxisti sui \"domani che cantano\" e che possono senz'altro non arrivare mai, ma anche del pessimismo.\nL'esistenza e l'essenza.\nSartre afferma che \u00abl'esistenza precede l'essenza\u00bb e \"l'uomo \u00e8 condannato a essere libero\", famose frasi de \"L'esistenzialismo \u00e8 un umanismo\" . L'Esistenza - la forma sensibile, che per Sartre \u00e8 il risultato pratico dell'azione del pensiero - \u00e8 ritenuta superiore all'Essenza (il motivo per cui l'essere \u00e8 cos\u00ec e non altro, come l'Idea platonica) che \u00e8 identificata tradizionalmente con l'Essere (cio\u00e8 che \u00e8), e che si manifesta invece nel pensiero teorico. Per Sartre \u00e8 quindi l'esistenza, cio\u00e8 il fatto compiuto, quello che conta davvero, \u00e8 l'uomo e la sua attivit\u00e0 la cosa pi\u00f9 importante, pi\u00f9 che la speculazione teorica astratta, se essa resta mero pensiero. Inoltre \u00e8 l'esistenza nel presente, nell'azione, che conta, non ci\u00f2 che si \u00e8 stati in passato.\nSe l'esistenza viene prima dell'essenza, occorre partire dalla soggettivit\u00e0. L'uomo \u00e8 costretto a inventare l'uomo e su di lui cade la responsabilit\u00e0 totale dell'esistenza; deve cercare uno scopo fuori di s\u00e9, solo cos\u00ec si realizzer\u00e0. Ci\u00f2 \u00e8 in linea con L'essere e il nulla, in cui Sartre aveva identificato l'essere (come \"esser per s\u00e9\") col nulla, staccandolo dalla speculazione; dopo aver spodestato completamente l'essere (inteso come \"essere in s\u00e9\"), l'uomo si trova quindi al centro di tutto, come nell'umanesimo del Rinascimento. Alla fine, con l'adesione al marxismo, sar\u00e0 l'essenza della materia a trascendere tutto all'interno della filosofia sartriana.\nDurante la sua prigionia di guerra (1940-1941) Sartre aveva letto \"Essere e tempo\" di Martin Heidegger, una ricerca ontologica condotta con la visione e il metodo della fenomenologia di Edmund Husserl (che di Heidegger fu il maestro). L'opera di Heidegger fu in effetti prodromica a \"L'essere e il nulla\", il cui sottotitolo recita \"Saggio fenomenologico sull'ontologia\".\nIl saggio di Sartre \u00e8 influenzato da Heidegger, sebbene l'autore francese nutrisse profondo scetticismo riguardo a ogni forma in cui l'umanit\u00e0 potesse raggiungere una sorta di stato personale di realizzazione comparabile con l'ipotesi heideggeriana di re-incontro con l'Essere. Nella sua pi\u00f9 tetra descrizione de \"L'essere e il nulla,\" l'uomo \u00e8 una creatura ossessionata da una visione di \"compiutezza\", che Sartre chiama \"ens causa sui\", e che le religioni fanno coincidere con Dio. Venuti al mondo nella realt\u00e0 materiale del proprio corpo, in un universo disperatamente materiale, ci si sente inseriti nell\"e\"ssere (con la \"e\" minuscola). La coscienza \u00e8 in uno stato di coabitazione con il suo corpo materiale, ma non ha alcuna realt\u00e0 obiettiva; \u00e8 nulla (nel senso etimologico di \"nulla res\", 'nessuna cosa'). La coscienza ha l'attitudine di concettualizzare le possibilit\u00e0, e di farle apparire, o di annichilirle.\nEtica e morale: la scelta come \"bene\".\nSartre critica ogni etica fondata su principi oggettivi, come la legge morale naturale cristiana o l'imperativo categorico kantiano. Se infatti Dio non esiste, e Sartre, essendo ateo nega la sua esistenza, (perch\u00e9 se esistesse, l'uomo non sarebbe libero), non possono esistere norme assolute. Sia la morale cristiana, sia la morale kantiana sono quindi ugualmente criticate. In proposito Sartre prende in particolare l'esempio di un giovane che debba scegliere tra occuparsi di sua madre oppure raggiungere la Resistenza francese a Londra. In entrambi i casi, la massima della sua azione non \u00e8 morale, poich\u00e9 deve necessariamente sacrificare un \"fine in s\u00e9\" riducendolo al grado di \"mezzo\": abbandonare sua madre \u00e8 il mezzo per arrivare a Londra, abbandonare i combattenti \u00e8 invece il mezzo per occuparsi di sua madre.\nSartre illustra la \"teoria dei vigliacchi e dei mascalzoni\": \"Quelli che nasconderanno a s\u00e9 stessi, seriamente o con scuse deterministe, la loro totale libert\u00e0, io li chiamer\u00f2 vigliacchi; gli altri che cercheranno di mostrare che la loro esistenza \u00e8 necessaria, mentre essa \u00e8 la contingenza stessa dell'apparizione dell'uomo sulla terra, io li chiamer\u00f2 mascalzoni\".\nL'uomo \u00e8 pienamente responsabile di ogni sua scelta, anche se ci sono comunque delle cause per ogni azione negativa o positiva, che vanno individuate e analizzate; l'essere umano trova la sua massima realizzazione nell'impegno sociale e politico al miglioramento della propria e dell'altrui condizione.\nPer Sartre, \"non c'\u00e8 dottrina pi\u00f9 ottimista\" del suo nuovo esistenzialismo, che rifiuta il pessimismo e il nichilismo in quanto \u00e8 \u00abmorale dell'azione e dell'impegno\u00bb. La sola scelta umana e anti-trascendente \u00e8 di per s\u00e9 \"un bene\" soggettivo, anche quando non conduce al bene oggettivo. A questo dilemma morale (\"se la scelta \u00e8 bene intrinseco per il soggetto e l'umanit\u00e0, come giustificare le scelte negative?\"; inoltre se l'uomo \u00e8 responsabile per s\u00e9 delle sue scelte perch\u00e9 non \u00e8 un burattino del Fato, ma le sue scelte sono tutte giuste dal suo punto di vista, diventa come se non fosse responsabile davanti agli altri) risponder\u00e0 con l'adesione al marxismo, ma nel saggio del 1946 scrive:\n In sostanza, dal punto di vista personale noi scegliamo sempre quello che crediamo essere il bene.\nLa necessit\u00e0 come \"bene\".\nL'esistenzialismo si configura quindi come una dottrina soggettivista e, fino a un certo punto, relativista, anche Sartre sceglier\u00e0 poi razionalmente di impegnare la propria soggettivit\u00e0 nella prospettiva marxista e nel materialismo storico, dove \u00e8 la necessit\u00e0 a giustificare utilitaristicamente la scelta.\nL'esistenzialismo marxista.\nDopo la seconda guerra mondiale, insieme alla cospicua produzione di opere drammaturgiche di alto livello, l'attenzione di Sartre si rivolge all'azione politica, ma si pu\u00f2 dire che in esse esistenzialismo e politica trovino la loro sintesi intellettuale. Con l'adesione al comunismo, Sartre si mette in gioco a favore di questo e d\u00e0 inizio a un suo ruolo di \"engag\u00e9\" che far\u00e0 da modello a molti intellettuali di sinistra tra gli anni '50 e '80. Il resto della sua vita \u00e8 segnato dal tentativo di riconciliare le idee esistenzialistiche con i principi del marxismo, convinto che le forze socio-economiche determinino il corso dell'esistenza umana e che il riscatto economico per la classe operaia possa diventare anche culturale. Come Elio Vittorini, da cui sar\u00e0 intervistato per \"Il Politecnico\", Sartre auspica una cultura che non si limiti a consolare dal dolore ma che lo elimini e lo combatta, una cultura \u00abcapace di lottare contro la fame e le sofferenze\u00bb.\n\u00c8 in questa prospettiva che nasce il progetto della \"Critica della ragion dialettica\" (che uscir\u00e0 nel 1960), la sua adesione al marxismo a partire da \"I comunisti e la pace\" (1951) e contemporaneamente la rottura con altri intellettuali. La \"Critica\", per\u00f2, non \u00e8 per niente allineata alla dottrina comunista sovietica, ma propone una visione della societ\u00e0 che lascia all'individualit\u00e0 larghi spazi di libert\u00e0 e di affermazione, anche se in una prospettiva che coesiste anche con il determinismo. Nel perseguimento della \"unit\u00e0 dialettica del soggettivo e dell'oggettivo\" la soggettivit\u00e0 \u00e8 infatti dipendente dall'oggettivit\u00e0 socio-ambientale come suo \"campo delle possibilit\u00e0\".\nLa libert\u00e0 condizionata dell'uomo \u00e8 in rapporto a un ampio sottofondo di necessit\u00e0. Gli assunti fondamentali di \"L'essere e il nulla\" sono perci\u00f2 nella \"Critica della ragion dialettica\" ridimensionati e superati con l'assunzione teorica del materialismo storico marxiano. \u00c8 infatti il regno del \"pratico-inerte\" (l'essenza della materia) a imporsi, a dominare, a determinare la necessit\u00e0 e ad imporla anche all'uomo. Sartre viene quindi a scrivere: \nSartre accetta il pensiero di Marx, di cui predilige il pensiero giovanile, presente in particolare nei \"Manoscritti economico-filosofici del 1844\", e nelle \"Tesi su Feuerbach\" (1845). In quest'ultimo breve scritto compare la \"filosofia della prassi\", molto apprezzata da Sartre. Il filosofo francese per\u00f2 non accetta gran parte del materialismo dialettico di Engels. In proposito Sartre afferma: \"il modo di produzione della vita materiale domina in generale lo sviluppo della vita sociale, politica e intellettuale\". Aggiunge anche che \"questa dialettica pu\u00f2 effettivamente esistere, ma bisogna riconoscere che non ne abbiamo la bench\u00e9 minima prova\"; dal determinismo deriva la dottrina della dialettica di Engels, che \u00e8, secondo Sartre, definita dai marxisti classici \"come un dogma\" acritico, per cui il marxismo della sua epoca \"non sa pi\u00f9 di nulla: i suoi concetti sono \"diktat\"; il suo fine non \u00e8 pi\u00f9 di acquistare cognizioni, ma di costituirsi a priori come sapere assoluto\", ha disciolto gli uomini \"in un bagno di acido solforico\", mentre l'esistenzialismo ha potuto invece \"rinascere e mantenersi perch\u00e9 affermava la realt\u00e0 degli uomini\".\nSartre afferma poi che periodi rivoluzionari si dividono in tre fasi: 1) la genesi del \u00abgruppo in fusione\u00bb; 2) il predominio della \u00abFraternit\u00e0-Terrore\u00bb, che sfocia nell'\u00abistituzionalizzazione del capo\u00bb; 3) la ri-formazione delle istituzioni statuali. Prima di \u00abunirsi in interiorit\u00e0\u00bb nel gruppo in fusione, gli individui sono \u00abuniti in esteriorit\u00e0\u00bb, dispersi, frammentati, atomizzati, estraniati nei \u00abcollettivi seriali\u00bb, e tali tornano ad essere nella terza fase, la restaurazione politica post-rivoluzionaria. Rispetto alla Rivoluzione francese, modello fondamentale di ogni rivoluzione, le tre fasi sono: la presa della Bastiglia, il Terrore di Robespierre, il Termidoro. A giudizio del filosofo, la storia umana varia continuamente dalla \u201cserie\u201d al \u201cgruppo\u201d e dal \u201cgruppo\u201d alla \u201cserie\u201d.\nSartre e il comunismo.\nIl rapporto di Sartre con la politica in senso stretto, con il comunismo e i partiti comunisti fu simile a quello di molti altri intellettuali dell'epoca della guerra fredda, oscillante fra adesione e allontanamento, spesso per i problemi derivanti delle scelte dittatoriali dei regimi comunisti legati all'Unione sovietica. Spesso cercarono alternative anticapitaliste e terzomondiste, rimanendo delusi da nuove esperienze extrasovietiche come il maoismo e il castrismo, e infine rifugiandosi nella socialdemocrazia o nel libertarismo (nel caso di Sartre l'anarco-comunismo) onde conciliare il proprio impegno umanista con l'opposizione al capitalismo e alle destre. Spesso questi intellettuali tentavano una riforma del comunismo dall'interno, sostenendo anche la dissidenza \"moderata\" dei paesi comunisti.\nA partire dal 1952, Sartre si impegn\u00f2 in un \"matrimonio di ragione\" con i sovietici: in particolare, partecipa al Congresso nazionale della pace a Vienna nel novembre 1952, organizzato dall'URSS, e la sua presenza conferisce all'avvenimento una considerazione insperata. Sartre arriva fino ad autocensurarsi facendovi impedire la ripresa della sua pi\u00e8ce \"Le mani sporche\", che i comunisti consideravano antibolscevica, in quanto alludeva all'assassinio di Lev Trockij, e che era previsto andasse in scena in quel periodo a Vienna. Sartre rester\u00e0 iscritto al PCF per 4 anni. Questo allineamento di Sartre ai comunisti separa lo stesso Sartre e Albert Camus (che abbraccia l'anarchismo al posto del marxismo), precedentemente molto vicini. Per Camus l'ideologia marxista non deve prevalere sui crimini staliniani, laddove per Sartre non si devono utilizzare questi fatti come pretesto per abbandonare l'impegno rivoluzionario. Gi\u00e0 nel 1950 infatti Sartre e Merleau-Ponty denunciano pubblicamente il sistema dei \"gulag\".\nNel 1954, al ritorno da un viaggio in URSS, Sartre diede invece al quotidiano di sinistra \"Lib\u00e9ration\" una serie di sei articoli che illustravano la gloria dell'URSS. Ancora nel 1955 scrisse una pi\u00e8ce teatrale (il \"Nekrassov\") che fustigava la stampa anticomunista. Dopo il rapporto Kruscev, Sartre comincer\u00e0 ad avere dei dubbi sull'URSS, e afferm\u00f2 di trovare \"inammissibile l'esistenza dei campi di concentramento sovietici, ma trovo altrettanto inammissibile l'uso giornaliero che ne fa la stampa borghese... Kruscev ha denunciato Stalin senza fornire sufficienti spiegazioni, senza avvalersi di un'analisi storica, senza prudenza\", rifiutando di condannare \"in toto\" l'esperienza sovietica, perch\u00e9 considerata una fase di passaggio che aveva, perlomeno, un obiettivo ideale ancora da raggiungere. In un articolo sulla tortura nella guerra d'Algeria, commentando il saggio di Henri Alleg, esprimer\u00e0 per\u00f2 la sua netta condanna delle pratiche staliniane pi\u00f9 deteriori, come i gulag, la persecuzione dei dissidenti e la censura, eredit\u00e0 scomode dello zarismo.\nSartre riflett\u00e9 sul dissidio avuto con Merleau-Ponty sull'URSS:\ne sostenendo poi che vi era una differenza capitale tra i crimini sovietici e i crimini borghesi, anche se i primi parevano odiosi in un regime nato per evitare i secondi, i crimini sovietici erano colpe del momento storico, mentre i crimini borghesi si sarebbero perpetuati per sempre nel sistema capitalista, per cui i campi \"\u00ab\u201cSono le loro colonie\u201d. Al che Merleau risponde: \u201cQuindi le nostre colonie, \"mutatis mutandis\", sono i nostri campi di lavoro\u201d\u00bb\".\nNel saggio breve \"Il fantasma di Stalin. Dal rapporto Kruscev alla tragedia ungherese\", che comunque segna l'inizio del distacco dai comunisti francesi, aggiunge che lo stalinismo non aveva troppo deviato dal socialismo e che\nIn futuro si allontaner\u00e0 ancora di pi\u00f9 dal socialismo reale e rinnegher\u00e0 come tanti queste posizioni, spinto dagli avvenimenti contingenti. Il suo sodalizio con il PCF e il sostegno attivo all'URSS gi\u00e0 erano terminati all'indomani degli avvenimenti dell'autunno del 1956, quando i carri sovietici soffocarono la rivoluzione ungherese. L'insurrezione fece riflettere molti comunisti sul fatto che esisteva un proletariato al di fuori dal partito comunista con istanze non solo non rappresentate o misconosciute, ma addirittura negate e avversate. Sartre, dopo aver firmato una petizione di intellettuali di sinistra e di comunisti contestatari, il 9 novembre concesse una lunga intervista al settimanale \"l'Express\" (giornale mend\u00e9sista), per smarcarsi platealmente dal partito. Nel 1956 Sartre decise un cambiamento di strategia ma non cambi\u00f2 le sue opinioni: socialiste, anti-borghesi, anti-americane, anti-capitaliste, e soprattutto anti-imperialiste; la lotta dell'intellettuale impegnato continu\u00f2 e prese una nuova forma in seguito agli avvenimenti della guerra d'Algeria.\nNel 1968 attacc\u00f2 Bre\u017enev e support\u00f2 la primavera di Praga di Alexander Dub\u010dek, stroncata nuovamente dai sovietici. Nel 1977 Sartre presenzia a un raduno di dissidenti sovietici a Parigi.\nRiguardo al progresso egli disse che:\nNegli anni '50, nella Parigi degli ambienti terzomondisti, Sartre conobbe anche un giovane cambogiano di nome Saloth Sar, con cui condivideva la militanza nel Partito Comunista Francese, che diverr\u00e0 poi noto alle cronache molti anni dopo con il nome di battaglia di Pol Pot, capo dei guerriglieri Khmer rossi e feroce presidente della Kampuchea Democratica dal 1975 al 1979. \nSartre fu accusato anche, da commentatori di area conservatrice e anticomunista, tra cui Paul Johnson, Francesco Alberoni e Vittorio Messori, di aver influenzato indirettamente l'ideologia dei suddetti Khmer Rossi, tramite l'ex allievo Pol Pot che la port\u00f2 alle estreme conseguenze fondendola con un nazionalismo totalitario esasperato, con ripetute violazioni dei diritti umani come gi\u00e0 si erano viste con Stalin e la degenerazione del comunismo sovietico, sebbene secondo la maggioranza dei commentatori l'azione del Partito Comunista di Kampuchea (finanziato e sostenuto anche dall'occidente in quanto anti-sovietico) non \u00e8 ovviamente da imputare all'ideologia e alla filosofia sartriana.\nEgli comunque non seppe mai nulla della dittatura e del genocidio cambogiano (peraltro poco conosciuto in Occidente prima del 1980), essendo morto quando le scarse notizie cominciarono a filtrare; fu criticato per non aver condannato pubblicamente, nel suo ultimo anno di vita (in cui si era comunque ritirato dalla vita pubblica per seri problemi di salute), Pol Pot e gli altri Khmer Rossi, cosa tra l'altro condivisa dalla maggior parte dei mass media e degli intellettuali occidentali di sinistra (tra cui Noam Chomsky), essendo l'opinione pubblica concentrata sul Vietnam e all'oscuro, tranne pochi testimoni, della realt\u00e0 cambogiana vista invece benevolmente. (Solo negli anni '80 il regime di Pol Pot verr\u00e0 pienamente compreso nel suo orrore e condannato universalmente.) Per aver guardato con simpatia all'Unione Sovietica di Stalin (almeno prima della destalinizzazione e della denuncia dei crimini del leader bolscevico da parte di Nikita Krusciov), alla rivoluzione di Mao Zedong - per un lungo periodo Sartre sosterr\u00e0 il maoismo, nella speranza che potesse essere un comunismo non burocratico e popolare, speranza che andr\u00e0 delusa - e per l'amicizia, poi interrotta, con Fidel Castro, Sartre venne accusato di supportare le dittature, in ossequio all'ideologia. Sono questi i tempi della sua militanza tra i giovani della \"Gauche prol\u00e9tarienne\".\nSostenitore attivo della rivoluzione cubana dal 1960, amico di Che Guevara e Fidel Castro, egli ruppe poi con il \"L\u00edder M\u00e1ximo\" nel 1971 a causa del cosiddetto affaire Padilla; Sartre firm\u00f2 con de Beauvoir, Alberto Moravia, Mario Vargas Llosa, Federico Fellini e altri intellettuali (con l'eccezione di Gabriel Garc\u00eda M\u00e1rquez) una lettera di critica al governo cubano, per aver arrestato e poi costretto ad una pubblica autocritica il poeta Heberto Padilla, accusato di avere scritto contro la Rivoluzione e il castrismo. Per Sartre questo atto fu un abuso di potere e un attacco alla libert\u00e0 d'espressione, non una difesa dai controrivoluzionari. Egli dir\u00e0 poi di Fidel Castro: \"Il m'a plu, c'est assez rare, il m'a beaucoup plu\" ('Mi \u00e8 piaciuto, il che \u00e8 piuttosto raro, mi \u00e8 piaciuto molto'). Discussa \u00e8 l'influenza reciproca tra la dottrina politica di Guevara e quella marxista-esistenzialista di Sartre e dei sartriani, anche se di certo entrambi ponevano l'accento sulla questione umanistica (per Marx facente parte della sovrastruttura, quindi \"superflua\", oppure derivata dalla struttura, ma secondaria) pi\u00f9 che su quella economica.\nRivoluzione e violenza rivoluzionaria secondo Sartre.\nPur stimando Mao Tse-tung e Lenin, Sartre prender\u00e0 poi le distanze dai regimi nati dalle loro rivoluzioni, e alcune critiche alla realizzazione del socialismo reale vennero da lui pronunciate; secondo il filosofo la storia procedeva verso il progresso, e gli errori non potevano fermarla. Come il capitalismo, anche il socialismo faceva gravi errori, ma secondo lui sarebbe migliorato col tempo e avrebbe portato al miglioramento della societ\u00e0, mentre il capitalismo avrebbe condotto il mondo al collasso: \nEgli non riusc\u00ec comunque a staccarsi da una visione utopica della rivoluzione culturale, se non dopo il 1975, relegando le violenze delle Guardie Rosse in una degenerazione spontanea, non imputabile a Mao, ma previde l'involuzione burocratica denghista della Cina:\nAdesione all'anarco-comunismo.\nSartre sostenne con forza il governo socialista democratico di Salvador Allende in Cile. Egli fu in prima linea nel denunciare il golpe cileno del 1973; nel 1978 firm\u00f2 con altri nomi della cultura (Paco Ib\u00e1\u00f1ez, Georges Moustaki, Yves Montand, Roland Barthes e Louis Aragon) una petizione per il boicottaggio del campionato mondiale di calcio in Argentina, per protesta contro i crimini della giunta militare di Jorge Rafael Videla.\nIn seguito a fatti come la persecuzione degli omosessuali a Cuba, negli ultimi anni di vita Sartre si stacc\u00f2 dal comunismo statalista per avvicinarsi a quello anarchico (l'ideale anarchico, anche se in senso pi\u00f9 individualistico, lo aveva attratto anche da giovane, portandolo inizialmente a criticare Lenin). Sartre non rinnega Marx, ma lo affianca ai pensatori di questa corrente, come Bakunin e Proudhon: i fallimenti del socialismo reale hanno ormai insegnato che lo Stato \"popolare\" \u00e8 un'utopia; non rinnega le premesse ma la realizzazione politica.\nSempre a proposito dell'anarchismo, nel 1978 denunci\u00f2 per diffamazione l'anarco-insurrezionalista Alfredo Maria Bonanno, per aver diffuso un falso \"testamento politico di Sartre\", in cui si incitava ad attaccare violentemente la societ\u00e0, tramite attentati e insurrezioni, idea a cui Sartre non volle essere associato. Si pu\u00f2 dire che, come molti intellettuali del XX secolo (un percorso da sinistra analogo a quello di Noam Chomsky), sper\u00f2 di poter conciliare la libert\u00e0 col comunismo realizzato, ma ne fu deluso. Difatti, \u00e8 principalmente nella prassi - e non nella teoria - che il pensiero dell'esistenzialismo sartriano incontra il materialismo storico, restando invece un pensiero individualista a livello speculativo, ma essendo egli un autentico \"pensatore della modernit\u00e0\", il \"reale\" \u00e8 in qualche modo \"razionale\" e deve hegelianamente essere razionalizzato.\nAltre prese di posizione.\nOpinione sulla pena di morte.\nTra le altre critiche fatte a Sartre fu quella di non essersi opposto alla pena di morte per gravi reati politici nei paesi del blocco sovietico (anche se nel 1950 era stato tra gli intellettuali che avevano richiesto la grazia per la giurista dissidente cecoslovacca Milada Hor\u00e1kov\u00e1, assieme a Einstein, Churchill, Eleanor Roosevelt e altri esistenzialisti francesi), in quanto \"estrema sanzione\" per elementi controrivoluzionari, da usare in casi-limite e solo per \"salvare la rivoluzione\" o in tempi di guerra; egli peraltro la riteneva ingiusta per i crimini comuni ed era contrario al suo uso, ma si astenne sempre da esplicite campagne abolizionistiche, al contrario di Camus, cosa che non gli fu perdonata dai detrattori, che lo accusarono di ambiguit\u00e0. Sartre scrisse talvolta del tema (nelle opere \"A porte chiuse\" e \"Morti senza tomba\" \u00e8 evidente la sua opposizione per motivi umanitari) ed espresse poi, riferendosi a un caso in cui fosse necessaria, facendo l'esempio specifico dei torturatori del regime di Batista, giustiziati nel 1960 dai tribunali popolari della Cuba di Castro, il proprio disagio conflittuale interno fra necessit\u00e0 e ideale: \"Sono cos\u00ec contrario alla pena di morte che ci\u00f2 mi crea dei problemi\".\nMedio Oriente.\nSartre e de Beauvoir si esprimeranno anche contro il fondamentalismo islamico della rivoluzione iraniana (1979), pur essendo avversi al precedente regime filoamericano dello sci\u00e0 contro cui sottoscrissero appelli (assieme ad Amnesty International e alla Croce Rossa), e avendo in precedenza visitato l'ayatollah Khomeini nel suo esilio a Parigi; in particolare Simone de Beauvoir organizzer\u00e0 manifestazioni contro l'imposizione del chador alle donne iraniane ed entrambi sosterranno politicamente il partito comunista iraniano, il Tudeh (in esilio in occidente).\nUn'altra accusa fu di aver giustificato in parte l'uso del terrorismo come ultima arma politica contro forze militari nemiche, una \u00abterribile arma, ma i poveri oppressi non ne hanno altre\u00bb, disse riferendosi al terrorismo dei palestinesi nel conflitto arabo-israeliano. Sostanzialmente Sartre cerc\u00f2 di porsi sempre come un mediatore tra le parti e defin\u00ec positiva la costituzione dello Stato d'Israele, \"che ci permette di conservare la speranza.\" Egli sostenne pi\u00f9 volte infatti che la sinistra non avrebbe dovuto scegliere tra due cause entrambe morali e che spettava unicamente agli ebrei e agli arabi risolvere il loro conflitto attraverso la discussione e la negoziazione. Egli cerc\u00f2 di creare un dialogo, mettendo in gioco il suo nome e il suo prestigio intellettuale nella promozione di riunioni private e pubbliche tra i rappresentanti delle due parti, come il Comitato israelo-palestinese del 1970. I suoi sforzi si rilevarono tuttavia infruttuosi, soprattutto a fronte del forte aumento degli insediamenti israeliani nei territori palestinesi occupati a partire dal 1977 e l'inasprirsi di conseguenza del conflitto.\nMoralit\u00e0 sessuale e legge.\nSartre fu accusato di sostenere e voler diffondere un'etica libertina e scandalosa. La vita e il pensiero radicale si fusero insieme: non visse mai stabilmente con Simone de Beauvoir (anche se avrebbe voluto sposarla, a un certo punto) e avranno relazioni contemporanee e perfino dei \"m\u00e9nage \u00e0 trois\" (cosa che far\u00e0 nascere il mito sessantottino e rivoluzionario della coppia aperta Sartre-de Beauvoir) tra Jean-Paul, Simone e occasionali amanti di sesso femminile di de Beauvoir, dichiaratamente bisessuale. \"\u00abIl nostro \u00e8 un amore necessario, ci conviene conoscere anche degli amori contingenti\u00bb\", affermava sulla relazione con la scrittrice. La difese strenuamente anche quando venne interdetta dall'insegnamento per una relazione lesbica con una studentessa ancora minorenne di 17 anni, nel 1940. In certi momenti della sua vita, Sartre si descrisse - afferm\u00f2, criticamente, di essere cos\u00ec verso la fine della sua vita - come eccessivamente attratto dal sesso.\nNel 1947 Jean Kanapa, firma del giornale del Partito comunista francese (con cui pi\u00f9 tardi il filosofo tenter\u00e0 la conciliazione), \"l'Humanit\u00e9\", attacc\u00f2 Sartre in un saggio intitolato \"L'esistenzialismo non \u00e8 un umanesimo\", in cui si afferma che \"il significato sociale dell'esistenzialismo \u00e8 la necessit\u00e0 attuale per la classe sfruttatrice di addormentare i suoi avversari\" e che Jean-Paul Sartre era un \"pederasta che corrompe la giovent\u00f9\". Anche nelle pubblicazioni del Partito Comunista Italiano, Sartre venne contestato (salvo poi far marcia indietro nel decennio seguente) nei primi anni '50, accusato di essere un \"degenerato\" e di \"compiacersi della pederastia e dell'onanismo\".\nIn un articolo redazionale pubblicato sul n. 12 della rivista \"Tout,\" Sartre scrisse, nel 1969: \"\u00abQuanto alla famiglia, scomparir\u00e0 (...) soltanto quando avremo cominciato a sbarazzarci del tab\u00f9 dell'incesto (tra genitori e figli, tra fratelli e sorelle); la libert\u00e0 deve essere pagata a questo prezzo\u00bb\".\nFra il 1977 e il 1979 invece, all'epoca in cui nel Parlamento francese era in discussione la riforma del Codice penale, numerosi intellettuali francesi si schierarono a favore dell'abolizione della legge sull'et\u00e0 del consenso; nel 1977, molti filosofi e pensatori tra i quali lo stesso Jean-Paul Sartre, Simone de Beauvoir, Michel Foucault, Jacques Derrida, Fran\u00e7oise Dolto, Louis Althusser, Serge Quadruppani, Andr\u00e9 Glucksmann, Louis Aragon, Gilles Deleuze, Philippe Sollers e Roland Barthes, sottoscrissero alcune petizioni indirizzate al Parlamento, chiedendo l'abrogazione di numerosi articoli di legge e la depenalizzazione di qualsiasi rapporto consenziente tra adulti e minori di quindici anni (l'et\u00e0 del consenso in Francia) se il minore era considerato capace di dare consenso, nelle cosiddette \"P\u00e9titions fran\u00e7aises contre la majorit\u00e9 sexuelle\".\nQueste accuse di immoralit\u00e0 rivolte a Sartre tornano periodicamente, anche dopo la morte del filosofo.\nL'uomo esistenzialista.\nNell'esistenzialismo di Sartre si realizza lo stesso paradosso di Heidegger e Jaspers: la trasformazione del concetto di possibilit\u00e0 in impossibilit\u00e0. Secondo Sartre l'uomo \u00e8 definito come \"l'essere che progetta di essere Dio\" (in \"L'essere e il nulla\"), ma questa attivit\u00e0 si risolve in uno scacco: ci\u00f2 che per Heidegger e Jaspers \u00e8 nullificato dalla realt\u00e0 fattuale, in Sartre \u00e8 nullificato dalla molteplicit\u00e0 delle scelte e dall'impossibilit\u00e0 di discriminarne la fondatezza e validit\u00e0.\nTra i cardini filosofici di questo esistenzialismo vi sono vari concetti:\nL'impegno non \u00e8 una maniera di rendersi indispensabile e non importa chi \u00e8 l'impegnato; esso \u00e8 intercambiabile, quindi:\nL'uomo non vive se non in relazione all'altro (pur essendo presenti a volte, in Sartre, un certo elitarismo e misantropia), e l'\"IO\" sartriano non \u00e8 pi\u00f9 soggettivo ma oggettivo, in quanto \u00e8 riferito a ogni uomo in chiave universale e, in sintesi, siamo come una stanza con una finestra che si affaccia sul mondo esterno, e sta a noi, e \"solo\" a noi, decidere di aprirla.\nL'esistenzialismo, quindi, a detta dello stesso Sartre, vuole essere una filosofia della responsabilit\u00e0: l'uomo non ha scusanti di fronte alla scelta, la sua caratteristica \u00e8 il libero arbitrio. Nessuno insomma pu\u00f2 giustificarsi, e invocare la necessit\u00e0 di una determinata posizione, magari mascherandosi dietro a varie forme di determinismi (la volont\u00e0 di Dio, oppure le leggi storiche/sociali), semplicemente perch\u00e9 anche la non scelta \u00e8 una scelta, talvolta pi\u00f9 conveniente ma sempre una scelta deliberata. Il sentimento dell'angoscia, quindi, \u00e8 intimamente connesso alla possibilit\u00e0 dell'uomo che ha di scegliere, che si pone davanti alle diverse possibilit\u00e0; alla libert\u00e0 dell'uomo. La libert\u00e0 \u00e8 intimamente connessa col nulla, e l'uomo nella sua esistenza convive con il non essere. Questo, come chiarisce Sartre in pi\u00f9 punti, non porta a una concezione pessimista, ma \u00e8 una filosofia non consolatoria e della responsabilit\u00e0, perch\u00e9 sottolineando l'essere prima dell'essenza, invita l'uomo a \"crearsi una propria morale\", a scegliere autenticamente, e nel momento in cui opera questa scelta a livello personale, in realt\u00e0 sta scegliendo per l'umanit\u00e0. L'uomo \u00e8 ci\u00f2 che sceglie, nel senso che non vi \u00e8 un concetto, un'essenza predefinita dell'uomo prima della sua scelta, ma \u00e8 esattamente quello che sceglie di diventare.\nIl pensiero (gi\u00e0 azione in s\u00e9) deve essere seguito dall'azione pratica, non conta la potenza ma solo l'atto, respingendo quindi il quietismo, qui inteso come pessimismo rinunciatario (Sartre non intende difatti il quietismo in senso teologico, ma in questo senso particolare): \nL'ultimo Sartre: speranza, fratellanza e \"assenza di Dio\".\nControverso \u00e8 il rapporto di Sartre con la religione: Sartre \u00e8 ateo, ma \u00e8 ateo perch\u00e9 il \"Dio di Sartre\" \u00e8 un \"Dio assente\", che l'uomo \u00e8 costretto a sostituire, non avendo la minima possibilit\u00e0 di un'alternativa della fede, che causerebbe l'abbandono della ragione: \nNel 1980, pochi mesi prima di morire, Sartre fu intervistato dal segretario Pierre Victor, noto anche con il suo vero nome, Benny L\u00e9vy. Il contenuto delle interviste, incentrato sui temi della speranza, della libert\u00e0 e del potere, pubblicato da Le Nouvel Observateur, sconcert\u00f2 i lettori, abituati al suo esistenzialismo ateo, ma il filosofo conferm\u00f2 l'autenticit\u00e0 dei testi (tuttavia resi pubblici solo dopo la morte nella loro interezza), nei quali si legge tra l'altro, una sorta di conversione \"deista\", ma anche un appoggio al giudaismo, che era pi\u00f9 che altro un'idea di L\u00e9vy, che era ebreo di famiglia, a differenza di Sartre, nato da una famiglia cattolica e protestante e di cui non risultano conversioni all'ebraismo, al punto da far nascere il sospetto di una manipolazione o un travisamento delle parole di Sartre da parte del convertito L\u00e9vy; Sartre si interess\u00f2 comunque sempre di ebraismo, specie riguardo alla questione dell'antisemitismo, apprezzando profondamente il ruolo degli ebrei laici e approfondendo il rapporto tra il messianismo e l'idea di rivoluzione permanente in Steven Schwarzschild (rabbino e filosofo tedesco-americano, esponente della teologia dell'Olocausto, del socialismo ebraico pacifista, del noachismo, nonch\u00e9 critico del sionismo). Sartre afferm\u00f2 tra l'altro, sulla sua idea personale del \"problema di Dio\" (sempre riferito all'ossessione dell'uomo come \"Dio fallito\" e all'assenza e silenzio del Dio della tradizione dall'orizzonte umano moderno e della sua esperienza): \nQuesta citazione fu vista come una professione di fede, anche se probabilmente era solo una constatazione dello stato d'animo umano, degli uomini educati alla religione, ma che cadono nel nichilismo una volta constatata la vanit\u00e0 di essa e la mancanza attuale di nuovi valori, legato al pensiero giovanile dell'ateismo scomodo e sofferto, che impediscono di leggere ci\u00f2 come una \"conversione religiosa\":\nD'altronde emergono alcune incongruenze, che fanno pensare a una strumentalizzazione e una forzatura in senso teistico da parte del segretario del filosofo:\nSartre avrebbe respinto inoltre l'invito dei suoi amici pi\u00f9 intimi a non manifestare tali idee, compreso quello della sua compagna, Simone de Beauvoir, che nel 1982 comment\u00f2 su \"National Review\" a proposito delle interviste postume di L\u00e9vy: \u00abCome si potrebbe spiegare questo senile atto di un voltagabbana? Tutti i miei amici, tutti \"le Sartreans\", e la redazione di \"Les Temps Modernes\" mi hanno sostenuto nella mia costernazione\u00bb.\nPer alcuni studiosi di Sartre \u00e8 un enigma che deve ancora essere spiegato in modo soddisfacente, anche se una certa tensione verso l'Assoluto e verso argomenti religiosi, in senso lato e in maniera sentimentale, e non razionale se non di trasformazione della \"weltanschauung\" cristiana della sua formazione cattolico-protestante in una visione laica esistenzialista, \u00e8 reperibile in buona parte della sua opera, e l'esempio pi\u00f9 noto \u00e8 \"Bariona o il figlio del tuono\" (1940), opera scritta durante la prigionia, e prima che abbandonasse completamente la fede religiosa; riprendendo Feuerbach e Nietzsche, afferma poi che \"Dio esisteva in quanto creazione umana\", ergo non esisteva realmente ma era utile a livello pratico in certi momenti umani; dir\u00e0 in seguito: \nI critici osservano inoltre un'analogia con le altre storie di presunte conversioni, spesso falsificate, come ad esempio Voltaire, Camus, Gramsci, Leopardi e altri. L'avvocato e militante femminista Gis\u00e8le Halimi, amica del filosofo dal 1957, \u00e8 tornata nel 2005 sulle osservazioni pubblicate da L\u00e9vy affermando: \"Questa intervista \u00e8 incontestabilmente un falso [...] Sartre non era pi\u00f9 in possesso delle sue piene facolt\u00e0 mentali\", riferendosi alla perentoriet\u00e0 della frase contestata, completamente negata, e alla documentata perdita di lucidit\u00e0 che afflisse Sartre nell'ultimo mese di vita.\nNella sua opera la fede \u00e8 vista come una passione, non una costruzione razionale; ma questa passione non \u00e8 gratuita, in quanto si paga con l'angoscia, lo \"scacco\", il silenzio e il vuoto, con l'\"assenza di Dio\", proclamata da Nietzsche e ribadita nel 1974 da Sartre, in un'intervista con Simone de Beauvoir. Essa \u00e8 dannosa, poich\u00e9, per inseguirla, il soggetto rinuncia alla propria capacit\u00e0 essenziale, cio\u00e8 la costruzione della morale e l'impegno nella storia. Nonostante questo, l'uomo non pu\u00f2 fare a meno di assumere per s\u00e9 il punto di vista di Dio, di pensare \u201ccome se Dio esistesse\u201d, perch\u00e9 la natura del Dio creduto \u00e8 la stessa natura dell'uomo, specificata dalla contingenza e dalla penuria del progetto fallito. Il problema di Sartre non \u00e8 tanto escatologico, soteriologico e trascedente (problemi che lo occupano poco, agnosticamente), ma immanente: Sartre vuole una morale da seguire, un ideale umano sostitutivo, che prenda il posto del Dio caduto e inaccettabile, in un mondo ormai ateo poich\u00e9 materialista (e non potrebbe essere altrimenti).\nLa nuova visione della violenza.\nIn alcuni di questi interventi, sembr\u00f2 rinnegare completamente la validit\u00e0 pratica del marxismo-leninismo (come aveva gi\u00e0 fatto qualche anno prima, avvicinandosi all'anarco-comunismo e a un marxismo pi\u00f9 libertario, ma in maniera ora pi\u00f9 netta), rigettando anche parte del pensiero esistenzialista, suo e della de Beauvoir, oltre a criticare l'uso politico della violenza, prima considerata lecita in casi estremi e particolari, dove fosse l'unica opzione rimasta; ribad\u00ec inoltre la sfiducia nella \"democrazia borghese\", dove il voto viene trasformato in un semplice \u00abrito di massa\u00bb, in cui vede dei limiti insormontabili.\nSartre fa inoltre una certa autocritica, oltre che sui temi della violenza rivoluzionaria, giudica anche, come opinabile, la sua adesione al maoismo come forma di critica allo stalinismo, ribadendo la sua scelta anarchica di fondo e chiarendo che la simpatia per la Cina era dovuta ad alcuni aspetti \"popolari\" della grande rivoluzione culturale (che non vide mai di persona), che gi\u00e0 dal 1973 aveva cominciato a sconfessare, quando l'egualitarismo si rivela demagogia e mancanza di libert\u00e0.\nEgli si dir\u00e0 anche, negli anni '70, affascinato dall'azione del leader nonviolento radicale italiano Marco Pannella, appartenente all'area della sinistra liberale e anti-sovietico dichiarato.\nIn questa fase, sostiene inoltre che la vita umana si risolve sempre in un fallimento ma che questo non l'ha mai portato alla disperazione, ribadendo che la sua filosofia nasce da un bisogno derivante dalle sue radici filosofiche, Hegel e il cristianesimo senza pi\u00f9 fede. Alla fine, Sartre lancia un appello all'umanit\u00e0 perch\u00e9 ritrovi la fratellanza, come in un'unica famiglia, superando la lotta di classe e lo scontro\nRonald Aronson ha commentato che le interviste non vanno estrapolate da un certo contesto e non sono attribuibili a tardive conversioni o discorsi di una mente danneggiata dalla malattia (anche se potrebbe aver influito la depressione per l'impossibilit\u00e0 a scrivere di suo pugno, nonch\u00e9 le delusioni politiche subite dalle grandi idee in cui aveva riposto la sua fiducia, ma al contrario rappresentano un'evoluzione del classico pensiero sartriano, da sempre in \"divenire\", a modo suo coerente, che cerca sempre di evitare di fallire, dramma supremo per l'essere umano:\nJohn Gerassi sostiene che Sartre sapeva quello che diceva e che il suo obiettivo era quello di \"creare uno scandalo\", considerando che invece le conversazioni registrate con Simone de Beauvoir nello stesso periodo sono di altro tono.\nCritiche al pensiero intellettuale di Sartre.\n\u00c8 stato spesso rimproverato a Sartre un certo intellettualismo, poco conciliabile con le sue convinzioni socio-politiche, marxiste e favorevoli alla cultura di massa. Il suo principale saggio filosofico, \"L'essere e il nulla\", appare talvolta giocato su una teorizzazione della coscienza che ricorda troppo da vicino la metafisica colta che vorrebbe combattere.\nOltre alle critiche alla visione politica comunista e marxista, ha ricevuto quelle degli esistenzialisti disimpegnati, come Eug\u00e8ne Ionesco ed Emil Cioran; quest'ultimo, nel \"Sommario di decomposizione\" ne traccia un caustico e anonimo ritratto: \u00abimpresario di idee\u00bb, \u00abpensatore senza destino\u00bb, nel quale \u00abtutto \u00e8 notevole, salvo l'autenticit\u00e0\u00bb, \u00abinfinitamente vacuo e meravigliosamente ampio\u00bb, ma proprio per questo capace, con un'opera che \"degrada il nulla\" come una merce, di soddisfare \u00abil nichilismo da \"boulevard\" e l'amarezza degli sfaccendati\u00bb.\nTra le critiche meramente filosofiche vi \u00e8 quella dell'altro grande teorico dell'esistenzialismo, Martin Heidegger, che lo accusa di soffermarsi su tematiche meramente \"esistentive\", anzich\u00e9 rivolgersi a una visuale davvero esistenziale, che si occupi cio\u00e8 del rapporto dell'ente (cio\u00e8 l'Essenza) con l'Essere. Con la sua opera \"Essere e tempo\" il pensatore tedesco, spesso accusato di essersi compromesso col nazismo, afferma invece di avere tracciato i veri punti di riferimento del movimento. Per Heidegger l'Essere e l'Essenza sono due cose diverse, ed entrambe precedono gerarchicamente l'Esistenza.\nHeidegger risponde a Sartre sul ruolo dell'intellettuale e criticando l'umanesimo: \u00abIl pensiero non \u00e8 solo \"l'engagement dans l'action\" per e mediante l'ente, nel senso del reale della situazione presente. Il pensiero \u00e8 l'engagement per e attraverso la verit\u00e0 dell'essere [...] quel che conta \u00e8 l'essere, non l'uomo\u00bb.\n\"L'essere e il nulla\" venne attaccato anche dai marxisti non esistenzialisti e dai cattolici. I cattolici vi scorsero una filosofia atea e materialistica, mentre i marxisti lo accusarono di idealismo, individualismo e pessimismo. Nel saggio \"L'esistenzialismo \u00e8 un umanismo\", Sartre si difese rifiutando queste interpretazioni, sostenendo di aver proposto una filosofia dell'uomo libero, con rapporti e responsabilit\u00e0 verso gli altri esseri umani.\nSartre \u00e8 stato \"\u00c0 l'agit\u00e9 du bocal\", risposta al testo di Sartre \"Ritratto dell'antisemita\", in cui il pensatore attaccava l'antisemitismo e criticava lo scrittore del \"Viaggio al termine della notte\" (libro che Sartre aveva grandemente ammirato alla sua uscita nel 1932) di essere finito a scrivere pamphlets antisemiti per ragioni economiche.\nSartre nella cultura di massa.\nCinema.\nDocumentari.\nSartre comparve come attore nei panni di s\u00e9 stesso in tre opere:"}
{"id": "17732", "revid": "9", "url": "https://it.wikipedia.org/wiki?curid=17732", "title": "George Frideric Handel", "text": ""}
{"id": "17740", "revid": "122085675", "url": "https://it.wikipedia.org/wiki?curid=17740", "title": "Alfabeto manuale", "text": "Lalfabeto manuale, o dattilologia, serve ai sordi per rappresentare tramite segni le lettere dell'alfabeto nel caso in cui sia necessario comunicare nomi propri non conosciuti o difficili da esprimere o comunque parole di cui non sia noto il corrispondente segno nella propria lingua dei segni (nel caso italiano la \"lingua dei segni italiana\" o LIS).\nStoria.\nIn Italia.\nIl vecchio alfabeto manuale italiano venne inventato da Padre Ottavio G.B. Assarotti a Genova ed \u00e8 ancora diffuso soprattutto presso i bambini udenti e i sordi pi\u00f9 anziani. Attualmente \u00e8 in ascesa l'uso dell'alfabeto manuale internazionale di cui esistono varianti in ogni singola comunit\u00e0.\nDattilologie.\nDattilologia americana.\nNella dattilologia americana ha delle differenze con la \"T\" e la \"S\". Il primo viene messo in mezzo formando una T storpia, mentre nel secondo in un pugno con il pollice messo in mezzo.\nDattilologia francese.\nHa dei segni in pi\u00f9: \"\u00e2\", \"\u00ea\", \"\u00e7\".\nDattilologia italiana.\nLa dattilologia italia \u00e8 simile a quello internazionale, tranne la \"S\", che ha il dito del pollice puntato verso l'esterno."}
{"id": "17741", "revid": "707", "url": "https://it.wikipedia.org/wiki?curid=17741", "title": "Dattilologia", "text": ""}
{"id": "17744", "revid": "767487", "url": "https://it.wikipedia.org/wiki?curid=17744", "title": "Penis Envy", "text": "Penis Envy \u00e8 il terzo album della band punk inglese dei Crass, pubblicato nel 1981.\nL'album.\nStoria.\nIl titolo dell'album \u00e8 riferito alle riflessioni di Sigmund Freud sul \"penis envy\" (in italiano: \"invidia del pene\"), e segna un allontanamento dall'immagine di macho che i precedenti due album della band avevano etichettato alla band. In questo album troviamo arrangiamenti musicali pi\u00f9 complessi, nonch\u00e9 l'esclusivit\u00e0 delle voci femminili (Eve Libertine e Joy De Vivre) visto che Steve Ignorant viene accreditato nell'album come \"non presente in questa registrazione\". \"Penis Envy\" tratta argomentazioni prettamente femministe, ed attacca duramente le istituzioni del \"sistema\", come il matrimonio e la repressione sessuale.\nLa traccia \"Our Wedding\" non viene accreditata nella lista dell'album, ed \u00e8 una deliberata parodia di una mielosa canzone d'amore (gli stessi Crass la descrivono come \"pure, unadulterated shit\"). Successivamente il pezzo venne distribuito su flexi disc allegato ad un giornaletto per ragazzine chiamato \"Loving\", offertogli (a detta loro) da un'organizzazione chiamata \"Creative Recording And Sound Services\" (le iniziali di questa organizzazione formano \"casualmente\" il nome del gruppo). Il pezzo fece tanto scalpore da scomodare il settimanale inglese News of the World, che giudic\u00f2 il titolo dell'album \"troppo osceno per essere stampato\".\nFormazione.\nCrass"}
{"id": "17745", "revid": "1924342", "url": "https://it.wikipedia.org/wiki?curid=17745", "title": "Nevermind (Nirvana)", "text": "Nevermind \u00e8 il secondo album in studio del gruppo musicale statunitense Nirvana, pubblicato il 24 settembre 1991 dalla Geffen Records.\nDescrizione.\n\"Nevermind\" \u00e8 ritenuto uno degli album fondamentali degli anni novanta e della storia del rock in generale. Venne classificato alla posizione 17 della lista dei 500 migliori album secondo \"Rolling Stone\" e alla terza posizione nella classifica dei 100 migliori album di sempre stilata dalla rivista inglese \"Q\". Nel 2005 \"Nevermind\" \u00e8 stato inserito nella National Recording Registry dalla Biblioteca del Congresso degli Stati Uniti d'America.\nA dispetto delle basse aspettative commerciali del gruppo e della casa discografica (obiettivo dichiarato della Geffen era quello di raggiungere le copie vendute, per poter eguagliare \"Goo\", l'album dei Sonic Youth pubblicato l'anno precedente), \"Nevermind\" divenne un enorme successo alla fine del 1991, soprattutto grazie alla popolarit\u00e0 acquisita dal primo singolo estratto da esso, \"Smells Like Teen Spirit\". Nel gennaio 1992, il disco riusc\u00ec a spodestare \"Dangerous\" di Michael Jackson dalla vetta della classifica statunitense Billboard 200. L'album produsse inoltre altri tre singoli di successo: \"Come as You Are\", \"Lithium\" e \"In Bloom\". La Recording Industry Association of America ha certificato l'album disco di diamante (pi\u00f9 di 10 milioni di copie vendute), e si stima che abbia venduto nel complesso circa pi\u00f9 di 24 milioni di copie nel mondo (dati aggiornati al 2008). Con cifre come queste, \"Nevermind\" divenne il disco di maggior successo commerciale del gruppo di Seattle. Unanimemente considerato l'apice della produzione artistica del gruppo e di tutto il genere grunge, \u00e8 annoverato tra i migliori album discografici di ogni epoca ed ebbe tra i suoi meriti quello di aumentare la popolarit\u00e0 del rock alternativo.\n\"Nevermind\" fu il primo album registrato dai Nirvana per la Geffen Records e con Dave Grohl alla batteria. La tecnica compositiva alla base di questo lavoro \u00e8 estremamente omogenea: l'utilizzo di melodie pop, di immediato \"appeal\", ma affiancate da sonorit\u00e0 e linee vocali aggressive, quasi punk; l'utilizzo della forma canzone \"classica\" (strofa-ritornello-strofa-ritornello); un lavoro di produzione musicale apparentemente molto semplice, ma in realt\u00e0 molto ricercato, e non ultima la poderosa campagna promozionale e la produzione di videoclip promozionali estremamente azzeccati sono alcuni fra i fattori che contribuirono al successo planetario di questo lavoro.\nIn realt\u00e0 gli elementi citati non possono essere considerati del tutto originali: altri gruppi come gli H\u00fcsker D\u00fc e, soprattutto, i Pixies avevano esplorato questi territori musicali diversi anni prima, senza tuttavia nemmeno avvicinarsi al successo di pubblico del secondo album dei Nirvana. Lo stesso Cobain dichiar\u00f2 spesso di essere ben consapevole di non potersi definire il primo autore ad aver fatto ricorso al pop per rendere maggiormente brillanti le sonorit\u00e0 punk: cit\u00f2 infatti proprio \"Surfer Rosa\" dei Pixies come fonte di ispirazione. Punto di svolta fu il singolo \"Sliver\", pubblicato su etichetta Sub Pop nel 1990 (prima che Grohl si unisse al gruppo), del quale Cobain disse: \nRegistrazione e produzione.\nAll'inizio del 1990, i Nirvana iniziarono la lavorazione del loro secondo album su etichetta Sub Pop, provvisoriamente intitolato \"Sheep\". Per l'album, il proprietario della Sub Pop Bruce Pavitt sugger\u00ec il nome di Butch Vig come potenziale produttore discografico. Ai componenti del gruppo era particolarmente piaciuto il lavoro svolto da Vig con i Killdozer, tanto che gli telefonarono dicendogli \u00abvogliamo che il nostro disco suoni pesante come quell'album\u00bb. Nell'aprile 1990, il gruppo si rec\u00f2 a trovare Vig agli Smart Studios di Madison, Wisconsin, per iniziare le prove del nuovo album. La maggior parte degli arrangiamenti base dei pezzi era gi\u00e0 completa all'epoca, ma Cobain stava ancora lavorando ai testi delle canzoni e non erano ancora stati definiti i brani che sarebbero finiti su disco. Alla fine, furono registrate otto tracce: \"Imodium\" (successivamente ribattezzata \"Breed\"), \"Dive\" (poi pubblicata su singolo come B-side di \"Sliver\"), \"In Bloom\", \"Pay to Play\" (rinominata \"Stay Away\" e con un nuovo testo), \"Sappy\", \"Lithium\", \"Here She Comes Now\" (cover dei Velvet Underground pubblicata sull'album tributo \"Heaven and Hell Volume 1\"), e \"Polly\". I Nirvana pianificarono le registrazioni di ulteriori brani, ma Cobain sforz\u00f2 troppo la voce cantando \"Lithium\", costringendo i restanti componenti a fermare le sessioni. Il gruppo utilizz\u00f2 quanto registrato come nastro demo da inviare alle varie etichette per cercare una nuova casa discografica. Tempo qualche mese, il nastro circol\u00f2 nell'ambiente delle major, creando molta attesa attorno al gruppo.\nDopo aver firmato con la DGC, furono proposti svariati produttori per completare il lavoro, inclusi Scott Litt, David Briggs, e Don Dixon, ma i Nirvana restarono fedeli a Butch Vig e richiesero la sua presenza per finire l'album. A fronte di un budget di , i Nirvana incisero \"Nevermind\" ai Sound City Studios di Van Nuys, California, nel maggio-giugno 1991. Prima delle sessioni effettive, i Nirvana inviarono a Vig alcuni nastri di prova con incise nuove canzoni composte nel frattempo, incluse \"Smells Like Teen Spirit\" e \"Come as You Are\".\nQuando il gruppo arriv\u00f2 in California, i Nirvana fecero qualche prova in pre-produzione per lavorare agli arrangiamenti dei nuovi brani. L'unica traccia mantenuta dalle sessioni agli Smart Studios fu \"Polly\", con ancora Chad Channing alla batteria. Iniziate le sedute, il gruppo lavor\u00f2 dalle otto alle dieci ore al giorno in studio. Novoselic e Grohl finirono le loro parti di basso e batteria in pochi giorni, ma Cobain dovette lavorare di pi\u00f9 alle sue parti di chitarra, alle sovraincisioni, al cantato e in particolare ai testi (che alle volte venivano ultimati poco tempo prima della registrazione). Vig raccont\u00f2 un celebre aneddoto nel quale per convincere un riluttante Cobain a doppiare la propria parte vocale nel brano \"In Bloom\", gli disse che \"John Lennon doppiava la propria voce\", e quindi Kurt, grande ammiratore di Lennon, acconsent\u00ec senza batter ciglio. Mentre le sessioni si avvicinavano alla conclusione, Vig rifer\u00ec come Cobain diventasse con il passare del tempo sempre pi\u00f9 difficile da trattare ed introverso: \u00abera grandioso per un'ora, poi all'improvviso si sedeva in un angolo e non diceva pi\u00f9 una parola per tutto il resto del tempo.\u00bb\nQuando le sessioni di registrazione si conclusero, Vig e il gruppo iniziarono a lavorare al missaggio audio dell'album. Tuttavia, dopo pochi giorni, sia Vig che i membri dei Nirvana si dichiararono insoddisfatti di come si stava svolgendo il lavoro. Come risultato, decisero di comune accordo di chiamare qualcuno per completare il missaggio. La Geffen sugger\u00ec alcuni nomi, inclusi Scott Litt (conosciuto per il lavoro svolto con i R.E.M.) e Ed Stasium (collaboratore dei The Smithereens). Per\u00f2, Cobain temeva che, lavorando con essi, il suono di \"Nevermind\" sarebbe stato troppo simile a quello di quei gruppi. Quindi, egli scelse di contattare Andy Wallace (che aveva co-prodotto l'album degli Slayer del 1990 \"Seasons in the Abyss\") il cui nome compariva in fondo alla lista. Sia Wallace che Vig fecero notare anni dopo che al gruppo piacquero i missaggi approntati da Wallace. Dopo la pubblicazione dell'album per\u00f2, i Nirvana si dichiararono insoddisfatti del suono \"troppo pulito\" dell'album, e Cobain arriv\u00f2 a dire di \"sentirsi imbarazzato\" dalla produzione di \"Nevermind\", pi\u00f9 simile (secondo lui) a quella di un disco dei M\u00f6tley Cr\u00fce che a quella di un disco punk rock.\n\"Endless, Nameless\".\nUno dei brani registrati durante le sessioni fu una traccia fantasma intitolata \"Endless, Nameless\". Programmato per essere inserito alla fine dell'album dopo \"Something in the Way\", il brano venne accidentalmente lasciato fuori dal master finale delle prime copie dell'album. Cos\u00ec, quando l'errore venne allo scoperto erano gi\u00e0 state stampate circa copie del disco. Il gruppo scopr\u00ec l'omissione del brano dopo aver ascoltato la prima copia dell'album; Cobain chiam\u00f2 l'etichetta chiedendo che l'errore venisse immediatamente corretto nelle successive stampe. Furono quindi aggiunti una decina di minuti di silenzio tra la fine di \"Something in the Way\" e l'inizio di \"Endless, Nameless\", che apparve in tutte le successive copie di \"Nevermind\".\nStile musicale.\nCobain, principale songwriter dei Nirvana, utilizz\u00f2 sequenze di accordi ricorrendo principalmente a power chords e scrisse canzoni che combinavano orecchiabili melodie pop con riff di chitarra dissonanti e ritmi martellanti. La sua idea era quella di creare una sonorit\u00e0 per \"Nevermind\" che combinasse i The Knack e i Bay City Rollers insieme a Black Flag e Black Sabbath. Molte delle canzoni di \"Nevermind\" sono in possesso di forti alternanze dinamiche, con passaggi quieti e ritornelli urlati.\nLa rivista \"Guitar World\" scrisse: \u00abil suono della chitarra di Kurt Cobain in \"Nevermind\" dei Nirvana stabilisce il tono di tutta la musica rock degli anni novanta.\u00bb In \"Nevermind\", Cobain suona una Fender Mustang degli anni sessanta, una Fender Jaguar con pickups DiMarzio, e talvolta una Fender Stratocaster. Il chitarrista ricorre a due pedali in particolare: un distorsore BOSS e diversi chorus della Electro-Harmonix, questi ultimi utilizzati per generare un suono \"subacqueo\" in canzoni come \"Come as You Are\" e nei pre-cori di \"Smells Like Teen Spirit\".\nTesti.\nGrohl raccont\u00f2 che Cobain era solito dirgli: \u00abla musica viene per prima e i testi dopo\u00bb, e quindi Grohl credette sempre che Kurt si focalizzasse soprattutto sulla melodia delle canzoni. Nondimeno, nel mezzo delle sessioni per \"Nevermind\", Cobain fu costantemente occupato a rifinire i testi dei brani. In aggiunta, il cantato di Cobain sull'album \u00e8 spesso di difficile decifrazione. Butch Vig afferm\u00f2 che \u00abpersino quando le parole del testo sono difficili da capire, si riesce comunque a percepire che sono intense.\u00bb In seguito Cobain si lament\u00f2 del fatto che i giornalisti musicali cercassero di decifrare i testi da lui cantati per estrarvi chiss\u00e0 quali contenuti reconditi, scrivendo: \u00abperch\u00e9 diavolo i giornalisti insistono a venirsene fuori con interpretazioni freudiane di seconda mano parlando dei testi delle mie canzoni, quando il 90% del tempo lo passano a trascrivere le parole in maniera sbagliata?\u00bb\nLo scrittore Charles R. Cross afferm\u00f2 nella sua biografia di Kurt Cobain del 2001, \"Heavier Than Heaven\", che molte delle canzoni scritte per \"Nevermind\" riguardavano la problematica relazione sentimentale del cantante con Tobi Vail, la sua ragazza dell'epoca. Quando il loro rapporto fin\u00ec, Cobain inizi\u00f2 a scrivere e disegnare scenari pieni di violenza, molti dei quali rispecchiavano il suo odio per s\u00e9 stesso e per gli altri. I pezzi composti durante questo periodo sono meno violenti, ma riflettono ugualmente la rabbia presente nelle prime composizioni di Cobain. Cross scrisse: \u00abNei quattro mesi seguenti alla fine della loro relazione, Kurt scrisse una mezza dozzina delle sue canzoni pi\u00f9 memorabili, tutte riguardanti Tobi Vail.\u00bb \"Drain You\" inizia con la strofa: \"\u00abOne baby to another said I'm lucky to have met you\u00bb\", frase che una volta la Vail aveva detto a Cobain, e continua con: \"\u00abIt is now my duty to completely drain you\u00bb\" riferendosi al potere che la ragazza esercitava su di lui nelle dinamiche del loro rapporto. Secondo Novoselic, \"\"Lounge Act\" parla di Tobi\", e la canzone contiene il verso \"\u00abI'll arrest myself, I'll wear a shield\u00bb\", allusione al tatuaggio del logo della K Records che Cobain si era fatto sull'avambraccio per impressionare Tobi. Sebbene \"Lithium\" fosse stata scritta prima che Cobain conoscesse Tobi Vail, il testo del brano venne modificato proprio per contenere dei riferimenti alla ragazza. Diversa tematica tratta invece \"Polly\" che venne ispirata a Cobain dalla lettura di un articolo di giornale che parlava di una ragazzina di quattordici anni rapita, torturata, e violentata nel giugno 1987. Notevole il fatto che Cobain scelga di cantare il brano dal punto di vista dell'aguzzino e non della vittima. \"Something in the Way\" tratta del periodo in cui Kurt affermava di vivere sotto un ponte nei pressi del fiume Wishkah ad Aberdeen. Krist Novoselic in seguito affermer\u00e0 che Kurt non aveva mai vissuto sotto un ponte, e che il cantante aveva solo voluto esagerare un po' la situazione. \"Stay Away\" s'intitolava in origine \"Pay to Play\" e con questo nome venne inizialmente incisa; anche il brano \"Breed\" si chiamava originariamente \"Imodium\", dal nome di un diffuso farmaco contro la diarrea che Tad Doyle dei Tad utilizz\u00f2 durante la tourn\u00e9e europea. In \"Territorial Pissings\", il brano dalla sonorit\u00e0 pi\u00f9 punk sull'album, Cobain \u00e8 ormai stremato e privo di voce per l'incredibile sforzo emesso delle corde vocali tanto che gli ultimi versi della canzone risultano incomprensibili.\n\"Smells Like Teen Spirit\".\nRiguardo alla canzone pi\u00f9 celebre dell'album, Cobain inizi\u00f2 a scrivere \"Smells Like Teen Spirit\" solo poche settimane prima dell'inizio delle registrazioni di \"Nevermind\". La prima volta che present\u00f2 il brano agli altri membri del gruppo, era costituito solo dal \"riff\" principale e dalla melodia vocale del ritornello, che il bassista Krist Novoselic al tempo liquid\u00f2 come \"ridicola\". Per tutta risposta, Cobain fece suonare al gruppo il riff per \"un'ora e mezza\". Nel 2001 Novoselic dichiar\u00f2 che durante quella lunga sessione di prove pens\u00f2 di rallentare il ritmo e iniziare a suonare la strofa mentre Dave Grohl lo accompagnava con la batteria. Il brano risulta quindi l'unico di \"Nevermind\" che accredita tutti e tre i membri del gruppo come autori.\nKurt Cobain trasse ispirazione per il titolo durante una notte dedicata all'alcol e al vandalismo in compagnia della sua amica, nonch\u00e9 cantante principale del gruppo riot grrrl Bikini Kill, Kathleen Hanna che tracci\u00f2 sul muro della casa di Cobain con la vernice spray la scritta \"Kurt smells like teen spirit\" (\"Kurt profuma di Teen Spirit\") con l'intento di ridicolizzarlo. La frase si riferiva a un deodorante per adolescenti molto in voga all'epoca, il \"Teen Spirit\", che anche l'ex-ragazza, nonch\u00e9 membro dello stesso gruppo di Hanna, Tobi Vail utilizzava. Kurt, che ignorava l'esistenza del deodorante finch\u00e9 il singolo non raggiunse il successo, lo lesse invece come un apprezzamento riferito alla discussione a proposito di anarchia e punk rock che avevano avuto quella sera, concludendo che profumasse ancora di uno \"spirito adolescenziale\" e \"rivoluzionario\".\nCopertina.\nIl bambino nella copertina di \"Nevermind\" \u00e8 Spencer Elden, fotografato all'et\u00e0 di 4 mesi, nudo, in una piscina di Pasadena, in California, dal fotografo Kirk Weddle, mentre sembra inseguire una banconota da un dollaro appeso ad un amo, elementi aggiunti in post-produzione; l'idea dell'immagine era venuta a Cobain dopo aver visto un documentario sul parto nell'acqua. I genitori, Renata e Rick Elden, ricevettero un compenso di 150/200 dollari. Il gruppo regal\u00f2 poi al ragazzo il disco di platino dell'album in segno di riconoscenza. \nPer impedire che la distribuzione dell'album fosse bloccata per via della censura, si pens\u00f2 anche di preparare una versione alternativa della copertina cancellando con l'aerografo il pene del bambino. Kurt Cobain si oppose categoricamente alla censura della copertina chiarendo che l'unico compromesso che avrebbe potuto accettare sarebbe stato l'apporre un adesivo sulla stessa a copertura dei genitali del bambino, ma precis\u00f2 anche che, secondo lui, \u00abchi poteva sentirsi offeso dall'immagine del pene di un neonato, probabilmente doveva essere un pedofilo represso.\u00bb\nNel 2005, a 15 anni, Elden apparve in un documentario in DVD intitolato \"\" e in un'intervista del settembre 2006 rilasciata a \"NME\" espresse la sua ammirazione per i Nirvana e dichiar\u00f2 di essere felice di aver fatto parte di quell'album. Nel 2008 Elden si \u00e8 offerto nuovamente per rifare la fotografia dell'album che lo ha visto come protagonista quando aveva 4 mesi. \u00c8 stato ritratto, questa volta in bermuda, nella stessa piscina di allora. Elden si \u00e8 anche tatuato la scritta \"Nevermind\" sul petto. Al trentesimo anniversario della pubblicazione dell'album, Elden ha intentato una causa da 150 mila dollari di danni contro le persone coinvolte nella realizzazione della copertina e del disco, tra cui Dave Grohl, Krist Novoselic, Courtney Love, il fotografo Weddle, il direttore artistico Robert Fisher, le persone che si occupano di gestire l\u2019eredit\u00e0 di Cobain ed i rappresentanti delle etichette discografiche che hanno pubblicato e distribuito il disco; si sostiene che la copertina possa essere considerata un contenuto pedopornografico e che la sua immagine sia sfruttata sessualmente. Gi\u00e0 in precedenza Elden aveva fatto causa, con esito negativo, alla Geffen, sostenendo di non avere ricevuto compensi per l'immagine.\nLa busta interna dell'LP originale mostra una foto di una scimmietta con legata sulla schiena della dinamite di fronte ad un collage creato da Cobain (la foto sar\u00e0 usata come retrocopertina delle successive ristampe e del CD). Il collage di immagini contiene foto di pezzi di carne cruda prese da un d\u00e9pliant di un supermercato, illustrazioni dell'Inferno dantesco, e fotografie di infezioni vaginali tratte dalla collezione personale di foto mediche di Cobain. Infine, come fatto notare dal cantante stesso: \u00abSe guardate attentamente da vicino, c'\u00e8 una foto dei Kiss in mezzo ai pezzi di carne sullo sfondo\u00bb. \nLe note interne dell'album non contengono i testi completi delle canzoni; ma solo qualche strofa presa a caso e frammenti di testo inutilizzati che Cobain arrangi\u00f2 in forma di poesia. Tuttavia, il singolo di \"Lithium\" contiene invece tutti i testi di ogni traccia presente in \"Nevermind\".\nPubblicazione.\n\"Nevermind\" fu pubblicato negli Stati Uniti il 24 settembre 1991. I negozi di dischi statunitensi ricevettero inizialmente una fornitura di sole 46.251 copie, mentre nel Regno Unito arrivarono copie in quanto il precedente \"Bleach\" era stato un successo. Il singolo \"Smells Like Teen Spirit\" venne immesso sul mercato il 10 settembre. Il gruppo intraprese un breve tour americano quattro giorni dopo l'uscita dell'album in supporto al lancio dello stesso.\nIl disco debutt\u00f2 nella classifica Billboard 200 alla posizione numero 144. Le vendite di \"Nevermind\" procedevano spedite, ma con il passare dei mesi iniziarono ad aumentare in maniera significativa grazie allo strepitoso successo riscosso da \"Smells Like Teen Spirit\" che diventava di giorno in giorno sempre pi\u00f9 popolare. Fattore di non poco conto nel successo del singolo ebbe il video associato ad esso che venne trasmesso ad alta rotazione da MTV. Nel periodo nel quale il gruppo part\u00ec per il tour in Europa all'inizio del novembre 1991, \"Nevermind\" entr\u00f2 per la prima volta nella Top 40 di \"Billboard\" salendo fino alla posizione numero 35. A questo punto, \"Smells Like Teen Spirit\" era ormai un successo conclamato di enorme proporzione e l'album inizi\u00f2 a vendere oltre ogni aspettativa delle strategie di marketing della Geffen, cogliendo di sorpresa i vertici della compagnia. \"Nevermind\" divenne il primo album da numero 1 in classifica dei Nirvana l'11 gennaio 1992, spodestando \"Dangerous\" di Michael Jackson dalla vetta della Billboard 200. All'epoca, \"Nevermind\" vendeva circa copie a settimana.\nNel Regno Unito si ferm\u00f2 solo al settimo posto della Official Albums Chart nel febbraio 1992, tuttavia in occasione della riedizione per il ventesimo anniversario il disco \u00e8 rientrato in classifica ottenendo un pi\u00f9 alto quinto posto.\n\"Come as You Are\" venne pubblicato come secondo singolo estratto dall'album nel marzo 1992, rivelandosi un altro successo; il brano raggiunse il nono posto nella Official Singles Chart britannica e la numero 32 nella Billboard Hot 100. Altri due singoli, \"Lithium\" e \"In Bloom\", furono estratti dall'album, e raggiunsero rispettivamente le posizioni numero 11 e 28 nella Official Singles Chart britannica.\nNel novembre 1991 \"Nevermind\" venne certificato disco d'oro e di platino dalla RIAA, e disco di diamante nel marzo 1999. Venne certificato disco di diamante in Canada ( di copie vendute) dalla Music Canada nel marzo 2001 e due volte platino nel Regno Unito. Nel 1996, la Mobile Fidelity Sound Labs ristamp\u00f2 \"Nevermind\" in formato vinile come parte della serie ANADISQ 200, e come 24-carat gold Compact Disc. La versione CD includeva anche la traccia fantasma \"Endless, Nameless\". In totale si stima che \"Nevermind\" nel 2008 avesse venduto pi\u00f9 di 24 milioni di copie nel mondo.\nAccoglienza.\nLa promozione sulla stampa da parte della Geffen in occasione dell'uscita di \"Nevermind\" fu inferiore rispetto agli standard delle etichette cosiddette \"major\". La pubblicit\u00e0 si concentr\u00f2 soprattutto in riviste di settore e pubblicazioni varie distribuite nella zona di Seattle a livello locale. L'inaspettato buon riscontro da parte dei critici musicali convinse poi la Geffen ad incrementare gli sforzi promozionali per l'album.\nInizialmente, \"Nevermind\" non venne recensito da tutti, e molti giornali ignorarono il disco. Solo qualche mese dopo, a causa del successo planetario del singolo \"Smells Like Teen Spirit\", i media si organizzarono per trattare con la dovuta attenzione il \"fenomeno\" generato dall'album. Tuttavia, a quel punto l'attenzione si spost\u00f2 maggiormente sulla figura di Cobain piuttosto che sul disco stesso. Le recensioni iniziali furono comunque ampiamente positive. Karen Schoemer del \"The New York Times\" scrisse: \u00abcon \"Nevermind\" i Nirvana avranno sicuramente successo. Ci sono abbastanza tessiture intriganti, variazioni di tempo, frammenti strumentali e giochi di parole inventivi in grado di assicurare ore di intrattenimento. \"Nevermind\" \u00e8 pi\u00f9 sofisticato e professionale di quanto gruppi come Dinosaur Jr. e Mudhoney abbiano mai offerto.\u00bb \"Entertainment Weekly\" diede a \"Nevermind\" una \"A\", e il recensore David Browne argu\u00ec come in \"Nevermind\", i Nirvana \u00abnon volessero apparire normali a tutti i costi\u00bb come invece facevano gli altri gruppi alternative contemporanei. Concludendo la sua recensione entusiastica dell'album su \"Melody Maker\", Everett True scrisse che \u00abquando i Nirvana fecero uscire \"Bleach\" tanti anni fa, si era gi\u00e0 capito che avevano il potenziale per produrre un disco che avrebbe spazzato via ogni altro contendente.\u00bb \"Spin\" assegn\u00f2 a \"Nevermind\" un giudizio favorevole dichiarando: \u00abandrete avanti a canticchiare le canzoni dell'album per il resto delle vostre vite, o almeno fino a quando non si romper\u00e0 il vostro lettore CD.\u00bb \"Select\" diede all'album quattro stellette su cinque paragonandolo ai lavori di Jane's Addiction, Sonic Youth, e Pixies.\nNon tutte le critiche furono per\u00f2 ugualmente positive. Inizialmente \"Rolling Stone\" assegn\u00f2 all'album tre stelle su cinque, salvo poi ricredersi in seguito dandogli il massimo punteggio. Il \"The Boston Globe\" si rivel\u00f2 anche meno entusiasta; il recensore Steve Morse scrisse: \u00abla maggior parte di \"Nevermind\" \u00e8 costituita da generico punk-pop gi\u00e0 rifatto da innumerevoli altri artisti partendo da Iggy Pop fino ad arrivare ai Red Hot Chili Peppers\u00bb, ed aggiunse: \u00abil gruppo ha molto poco o nulla da dire, e bisogna accontentarsi delle divagazioni idiote dal cantante-paroliere Cobain.\u00bb \"Nevermind\" fu votato album dell'anno dal \"The Village Voice\"; mentre \"Smells Like Teen Spirit\" conquist\u00f2 la palma di singolo dell'anno ed il premio per il miglior videoclip. Sullo stesso giornale, il critico Robert Christgau recens\u00ec \"Nevermind\" in maniera favorevole assegnandogli una \"A\".\nTracce.\nEdizione ventesimo anniversario.\nNel settembre del 2011, in occasione del ventesimo anniversario della pubblicazione, venne pubblicata un'edizione speciale dell'album, costituita da due dischi: il primo contiene le tracce dell'album originale e le b-side dei singoli estratti mentre il secondo disco contiene le sessioni agli Smart Studio, al Boombox e alla sede della BBC.\nIn contemporanea alla pubblicazione della Deluxe Edition usc\u00ec anche la \"Super Deluxe Edition\", contenente un terzo disco che racchiude i missaggi al Devonshire e un quarto con all'interno la performance dal vivo \"Live at the Paramount\" sia in versione audio che video. Inoltre contiene un DVD con le stesse tracce del \"Live at the Paramount\" con i videoclip dei singoli estratti dall'album.\nEredit\u00e0.\n\"Nevermind\" non solo rese popolare il movimento grunge di Seattle, ma inoltre sanc\u00ec l'entrata definitiva del rock alternativo nel mainstream, stabilendo nuove logiche culturali e commerciali di massa. Il successo di \"Nevermind\" sorprese i colleghi contemporanei dei Nirvana, che si sentirono \"ridimensionati\" dal suo impatto. Nel 1992, Jon Pareles del \"The New York Times\" descrisse le conseguenze del clamoroso successo del disco che caus\u00f2 la corsa da parte delle case discografiche all'accaparramento di vari gruppi rock alternativo con la speranza di sfruttare la moda del momento e guadagnare enormi cifre in maniera veloce.\nMichael Azerrad asser\u00ec nella sua biografia dei Nirvana \"\" (1993) quanto \"Nevermind\" si sia rivelato una svolta epocale nel ricambio generazionale dei consumatori di musica in modo simile a quanto successo negli anni cinquanta con l'esplosione del rock and roll. Azerrad scrisse: \u00ab\"Nevermind\" usc\u00ec proprio nel momento giusto. Questa era la musica, per, e su un'intera nuova generazione di giovani che erano stati precedentemente ignorati o emarginati.\u00bb\nCon il passare del tempo \"Nevermind\" ha continuato a ricevere elogi da parte di critica e fan e il suo impatto culturale non \u00e8 stato sminuito in alcun modo dagli anni trascorsi. Nel 1998 la rivista specializzata \"Alternative Press\" lo nomin\u00f2 il pi\u00f9 grande album degli anni novanta. Nel 2003 il disco venne inserito alla posizione numero 17 nella lista dei 500 migliori album di sempre redatta dalla rivista \"Rolling Stone\". La stessa rivista inoltre dichiar\u00f2 \"Nevermind\" miglior album degli anni novanta, definendolo \u00abil disco in grado di garantire ai posteri che gli anni novanta non facevano poi cos\u00ec schifo.\u00bb\nNel 2006 il \"Time\" inser\u00ec \"Nevermind\", che la scrittrice Josh Tyrangiel defin\u00ec \"il miglior album degli anni novanta\", nella sua lista dei \"The All-TIME 100 Albums\".\nPer quanto concerne il versante opposto, \"Nevermind\" \u00e8 stato votato come \"l'album pi\u00f9 sopravvalutato al mondo\" in un sondaggio indotto dalla BBC nel 2005."}
{"id": "17746", "revid": "2183364", "url": "https://it.wikipedia.org/wiki?curid=17746", "title": "Caloria", "text": "In termodinamica, la caloria (simbolo cal) \u00e8 un'unit\u00e0 di misura dell'energia.\n\u00c8 stata originariamente definita come l'energia necessaria per innalzare di 1 \u00b0C (precisamente, da 14,5 \u00b0C a 15,5 \u00b0C) la temperatura di 1 g di acqua distillata alla pressione atmosferica. Esistono varie definizioni, ciascuna usata in determinati ambiti scientifici o ingegneristici, che cambiano a seconda della temperatura dell'acqua. \nIn genere nel linguaggio comune, con la parola \"calorie\" si intendono, per sineddoche, le kilocalorie; per esempio, dicendo che in un etto di pane ci sono 250 calorie si vuole dire 250 kilocalorie (ovvero 250.000 calorie propriamente dette).\nIn biologia e in nutrizione la kilocaloria (simbolo kcal), \u00e8 l'energia necessaria per innalzare la temperatura di un kg di acqua distillata da 14,5 a 15.5\u00b0C a pressione di 1 atm, e corrisponde quindi a 1000 piccole calorie. \u00c8 usata per indicare l'apporto energetico medio di una certa quantit\u00e0 specificata di alimento (ad esempio un grammo, 100 grammi o una porzione).\nSebbene il valore energetico di un alimento e il consumo di energia nell'attivit\u00e0 fisica vengano ancora indicati in kcal, il Sistema internazionale di unit\u00e0 di misura adotta il joule (J) e il suo multiplo kilojoule (kJ, pari a 1000 J).\nUn tempo si usavano le definizioni \"piccola caloria\" e \"grande caloria\" (rispettivamente indicate dai simboli \"cal\" e \"Cal\").\nStoria.\nLa prima definizione mai pubblicata di \"Caloria\" (la grande caloria o chilocaloria) \u00e8 attribuita a Nicolas Cl\u00e9ment che, nel 1825, la definiva come la quantit\u00e0 di calore necessaria ad innalzare di un grado centigrado la temperatura di 1 kg d'acqua da 0 \u00b0C a 1 \u00b0C, si tratta della prima definizione tecnica adottata. \nJames Prescott Joule calcol\u00f2 nel 1850, in base a un esperimento chiamato mulinello di Joule, l'equivalente meccanico del calore necessario a innalzare di 1 \u00b0F (1 \u00b0C = 1,8 \u00b0F) la temperatura di una libbra (circa 454 g) d'acqua a 55\u00f760 \u00b0F (in media circa 15 \u00b0C) ottenendo un valore di 772,692 formula_1 equivalenti a 4,16 J/cal con un errore dello 0,6% circa sul valore moderno. Attorno all'albero erano avvolti due fili passanti ciascuno per una carrucola e a ciascuna estremit\u00e0 vi era una massa. Le masse, scendendo per forza di gravit\u00e0, facevano ruotare mediante il filo delle palette, che muovendo l'acqua la riscaldavano.\nVarianti.\nLa quantit\u00e0 di calore per aumentare la temperatura di 1 g di acqua di 1\u00a0\u00b0C dipende dalla temperatura iniziale della stessa, pertanto esistono diverse definizioni di caloria:\nNutrizione.\nLa determinazione dell'apporto calorico fu fatta inizialmente per lo zucchero pi\u00f9 semplice, cio\u00e8 il glucosio, l'alimento di pi\u00f9 facile assimilazione. \nDi ogni alimento si pu\u00f2 determinare l'apporto energetico medio sulla base dei componenti detti tenendo conto che:\nSulla confezione di quasi tutti gli alimenti \u00e8 indicato l'apporto calorico medio, tipicamente espresso in kcal/100 g."}
