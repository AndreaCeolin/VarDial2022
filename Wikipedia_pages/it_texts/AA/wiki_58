{"id": "23955", "revid": "15756", "url": "https://it.wikipedia.org/wiki?curid=23955", "title": "Morengo", "text": "Morengo (\"Mor\u00e8ngh\" in dialetto bergamasco) \u00e8 un comune italiano di abitanti della provincia di Bergamo in Lombardia. Dista circa 19,2\u00a0chilometri da Bergamo, circa 7\u00a0chilometri da Treviglio e 39,5\u00a0chilometri da Milano. Il territorio comunale si estende su una superficie di 10,28 chilometri quadrati e appartiene alla Bassa Bergamasca.\nStoria.\nOrigini.\nPochi reperti preistorici, una lametta e un raschiatoio in selce, rinvenuti in Campo San Martino (un'area comunemente indicata con il nome di \"Morti di San Martino\") lasciano intendere che i primi insediamenti umani si trovavano nella zona a nord ovest dell'abitato, e che erano legati ad un'industria litica. Tale collocazione non \u00e8 affatto casuale, ma appartiene la pi\u00f9 ampio contesto di organizzazione del territorio in et\u00e0 preistorica, regolata dagli assi fondamentali su cui si muoveva la pastorizia transumante. Secondo le ipotesi pi\u00f9 recenti infatti la bassa bergamasca era attraversata fin dall'et\u00e0 preistorica da vie lungo le quali avvenivano nelle stagioni intermedie lo spostamento delle greggi dalla pianura, ossia dall'area cremonese e piacentina, alla collina e alla montagna, cio\u00e8 alla fascia ai piedi di Bergamo e alle sue spalle, verso i pascoli della Maresana e del Canto Alto. Questi sentieri pastorali avevano nell'area di Morengo una zona di attraversamento molto importante, collocata esattamente sul percorso che da Crema, attraverso Mozzanica e Bariano, raggiungeva Morengo e proseguiva per Cologno, Urgnano e Zanica fino alle soglie dei colli di Bergamo da dove poi ritornava per pascoli collocati a quote pi\u00f9 alte. Non \u00e8 improbabile che il territorio di Morengo fosse anche luogo di sosta per le greggi, poich\u00e9 la fortunata presenza in esso di risorgive ne rendeva fertile la terra e ricca la produzione di erba, mentre la non lontana presenza del fiume Serio, verso est, doveva costituire un'allettante circostanza per greggi e pastori. C'era poi un ulteriore asse di frequentazione protostorica, soprattutto nel tratto compreso fra Ghisalba e Morengo. Le due localit\u00e0 infatti presentavano dei \"guadi\" del fiume che dovevano costituire importanti tappe lungo le vie di comunicazione. Su queste direttrici fondamentali, l'una pi\u00f9 pastorale terrestre, l'altra fluviale, si \u00e8 dunque costruita l'organizzazione del territorio e su di essa si \u00e8 fondata il suo iniziale sviluppo economico.\nVilla romana.\nIl territorio ha avuto una fase di rinnovata importanza verso la fine del III secolo a.C. quando Roma fonda le due colonie di Cremona e Piacenza, quest'ultima collegata con il nord Italia tramite la via Emilia e poi con la sua \"continuazione\" che si riallacciava proprio con l'asse Bergamo- Crema. Ed \u00e8 proprio quell'asse ad essere protagonista della prima centuriazione romana praticata a partir dall'89 a.C. A seguito della centuriazione lo sfruttamento del territorio deve essere stato sistematizzato, cos\u00ec da fare di Morengo un'area tipicamente agricola. Numerosi ritrovamenti archeologici sempre di et\u00e0 romana, ma cronologicamente successivi, fanno ritenere proprio che la zona fosse sottoposta ad un intenso sfruttamento agricolo di cui resta traccia nelle numerose ville diffuse in tutta l'area a sud-est di Bergamo. Ghisalba, Cologno, Bariano - per prendere i centri pi\u00f9 vicini- e la stessa Morengo hanno sicuramente ospitato delle ville di et\u00e0 imperiale che hanno avuto proprio il compiti di sfruttare le non poche risorse naturali del territorio. Per quanto riguarda Morengo alcuni ritrovamenti archeologici indicano l'area nord-ovest del paese come la pi\u00f9 probabile per la collocazione di un'unit\u00e0 produttiva. La maggior parte dei reperti (frammenti di tegoloni, tegole curve usate nella canalizzazione dei ninfei, tessere di mosaico colorate, frammenti di intonaco dipinto, pezzi di piombo e di ferro) proviene infatti da Campo San Martino dove appunto \"una prospezione di superficie fece rilevare l'esistenza di estese tracce insediative romane riferibili verosimilmente ad una villa..\"\nLa frequentazione romana di Morengo \u00e8 stata dunque intensa e importante, probabilmente legata ad attivit\u00e0 agricole e forse anche pastorali, ma anche relativa al guado del Serio, poich\u00e9 anche Carpeneto (la zona abitativa che si affacciava sul fiume Serio) \u00e8 stata sede di ritrovamenti romani, e quella zona era congiunta a Campo San Martino da una via su cui confluivano sia la direttrice Bergamo-Crema, sia quella trasversale Brescia-Milano. In altri termini la villa romana di Morengo probabilmente aveva il suo centro sull'area rialzata di Campo San Martino e si estendeva dai confini di Castel Liteggio a nord-ovest fino al guado di Carpeneto sul Serio verso est. Sicuramente comprendeva edifici illustri in zona Campo San Martino, dove sono stati infatti rinvenuti molti frammenti di intonaco dipinto, della ceramica raffinata e possibili tracce riferibili ad un ninfeo. Tra tutti questi ritrovamenti \u00e8 importante ricordare anche il \"tesoretto\" che attualmente \u00e8 conservato presso il Museo Archeologico di Bergamo. Si tratta con molta probabilit\u00e0 di un piccolo \"ripostiglio\" di monete collocabile cronologicamente intorno al II secolo dopo Cristo. La vicenda del ritrovamento di questi reperti \u00e8 significativa: nel 1958 in localit\u00e0 Campo Boschetto furono ritrovate durante l'aratura dei campi alcune monete sotto una sorta di strato di cenere, identificabile con i resti dell'involucro di legno che le conteneva. Le monete giunte sino a noi sono 64, cui se ne sono aggiunte altre 56 recuperate nel 1979 nello stesso luogo dopo un paziente lavoro di setaccio del terreno. Dunque almeno da questi ritrovamenti si pu\u00f2 dedurre che fino alle fine del II secolo d.C. qualcuno in questa zona \"tesaurizzava\" monete per le ragioni pi\u00f9 disparate.\nAlro Medioevo.\nIl nome Morengo.\nIl nome antico di Morengo, identificabile prevalentemente nella forma \"\"Mauringo\",\" compare per la prima volta nell'anno 963 d.C. in un diploma dell'imperatore Ottone I, il quale dona al vescovo di Bergamo, Olderico, un gruppo di terreni situati in varie zone della bergamasca, terreni gi\u00e0 appartenuti, specifica il documento, al re Berengario e a sua moglie Villa. \u00c8 dunque corretto affermare che l'abitato di Morengo esiste a partire almeno dalla seconda met\u00e0 del IX secolo. Circa l'origine del nome, gli studiosi hanno sempre concordato sulle sue radici longobarde, garantite dalla terminazione -\"ing (\"trasformato in -\"eng)\" molto frequente in tutta la Lombardia e riferimento sicuro ad un \"podere\" ad un'estensione territoriale di propriet\u00e0 di qualche personaggio importante di epoca romana. Nulla quindi impedisce di interpretare il nome \"Mauringo\" come \"Il podere di Mauro\", che potrebbe essere ad esempio il proprietario della villa romana citata precedentemente.\nAnno mille tra Vescovi e Monaci.\nNel 1047 l'imperatore Enrico III \"conferma e restituisce al vescovo di Cremona Ubaldo la decima di Morengo, pertinente alla plebe di Fornovo\" e gi\u00e0 in precedenza usurpata a quel vescovo dall'arcivescovo di Milano. Dunque dal territorio di Morengo proviene alla met\u00e0 dell'XI secolo una decima della curia di Cremona, mentre fin dalla fine del secolo precedente lo stesso territorio era stato donato da un altro imperatore alla curia di Bergamo. Si temevano gi\u00e0 dei contrasti tra i due episcopati confinanti, visto che nessuna delle due carte specifica alcunch\u00e9 sui confini di queste donazioni, quando tra i due \"litiganti\" si inserisce persino un terzo potente istituto ecclesiastico: infatti nel 1095, in un privilegio del papa Urbano II al monastero francese di Cluny, \u00e8 elencato tra i possessi cluniacensi nella bergamasca \"\"il monastero di San Giacomo di Pontida con le sue pertinenze di Prezzate, Medolago, \"Portiziana\", Morengo.\".\" Morengo \u00e8 forse individuato come luogo degno di grande attenzione perch\u00e9 dotato di acque risorgive, preziosissime per le coltivazioni, perch\u00e9 situato all'interno di una rete di viabilit\u00e0 sempre pi\u00f9 importante, all'incorcio di strade che mettevano in collegamento la bassa pianura Padana con Bergamo e infine perch\u00e9 situato vicino ad un luogo di comodo attraversamento del Serio per chi da Brescia e Venezia doveva muoversi verso Milano.\nXII secolo: Castel Morengo.\nNel XII secolo i diversi interessi del vescovado di Cremona e dell'abbazia di Pontida nel territorio di Morengo danno luogo ad una aperta ostilit\u00e0 fra i due istituti, mentre per il momento la curia di Bergamo si defila dalla contesa dando tutti i suoi possedimenti al monastero cluniacense. Nel 1144, infatti, per ordine diretto del papa Lucio II, il vescovo di Novara di nome Litifredo viene incaricato di stabilire una volta per tutte i limiti dei confini e delle propriet\u00e0 dell'episcopato di Cremona e dell'abbazia di Pontida nel territorio di Morengo cos\u00ec da porre fine alla lite. Litifredo stabilisce che il priore di Pontida debba cedere al vescovo di Cremona la chiesa di San Martino con i suoi possedimenti vecchi e nuovi. Inoltre rende a Cremona la quarta parte delle decime \"tranne quelle delle terre che i monaci coltivano per proprio conto, cos\u00ec come impone l'autorit\u00e0 della chiesa di Roma, e in totale tutti i diritti tanto temporali quanto spirituali\" su quella chiesa. Per quanto riguarda invece la chiesa di San Salvatore il priore di Pontida deve cederne al vescovo di Cremona soltanto i diritti spirituali, mentre questi doveva restituire al priore i diritti temporali perch\u00e9 gi\u00e0 da quarant'anni questa chiesa era nel possesso spirituale del vescovo di Cremona mentre il priore di Pontida ne possedeva il potere temporale. Attraverso questi avvenimenti di carattere e interesse economico \u00e8 possibile comprendere la conformazione del borgo di Morengo in quegli anni che appare come chiuso da mura in cui si aprono almeno due porte di accesso, una rivolta verso occidente, ossia verso Pagazzano e Treviglio e l'altra rivolta verso settentrione, cio\u00e8 verso Bergamo. Morengo viene presentato come un vero e proprio \"castello\" come viene ricordato in una bolla pontificia del 1186.\nMedioevo.\nSecoli XIII e XIV: i feudatari.\nCon il XIII secolo si apre per Morengo l'epoca feudale che durer\u00e0 per un lungo periodo dall'inizio dell'XI secolo fino al XX secolo inoltrato. La divisione della propriet\u00e0 del territorio fra il vescovo di Cremona e il monastero di Pontida, non \u00e8 l'unica ragione di conflitti legati al possesso dei territori del borgo. Infatti a partire da questo secolo diversi rappresentanti di importanti famiglie nobili, non solo bergamasche ma anche forestiere, si riterrano in vari modi beneficiari del \"Castello\" di Morengo e faranno uso di questa propriet\u00e0 con la disinvoltura del feudatario che sfrutta, vende, cede, dona case e terreni, ecc. I \"passaggi di mano\" del borgo in quel periodo furono numerosi: il primo risale al 1222 quando il feudo vien ceduto da parte di un Giovanni di Bariano ad un altro di nome Alberto. Nello stesso anno, per\u00f2, avviene un fatto estremamente importante in affti, il castello di Morengo che in qualche modo faceva parte del feudo della famiglia Codedferri di Solto, viene da questa donato alla citt\u00e0 di Bergamo.\nComune di Morengo sotto la \"speciale protezione\" dei Visconti.\nIl XIV secolo \u00e8 caratterizzato dalla citazione nello statuto bergamasco del 1331 di Morengo come \"comune\", insieme a quello di Carpeneto. Questo risulta vero in quanto nello stesso statuto si determina l'unificazione dei due \"comuni\" di Morengo e Carpeneto la cui denominazione diventa \"di Carpeneto e di Morengo\". Ma la questione storica non riguarda la consistenza della comunit\u00e0 bens\u00ec la sua presunta autonomia, che risulta in realt\u00e0 presto fortemente penalizzata poich\u00e9 Morengo e Carpeneto vengono sottoposti ad una sorta di \"sorveglianza speciale\" da parte dei Visconti gi\u00e0 nel 1341 quando Giovanni e Luchino Visconti, eredi e successori di Azzone Visconti sottopongono Morengo ad un controllo diretto dei Visconti. Il documento sopracitato parifica di fatto Gian Galeazzo Visconti e sua moglie Caterina a dei veri e propri nuovi feudatari di Castel Morengo, il cui ruolo di \"comune\" \u00e8 forse pi\u00f9 formale che sostanziale. Sar\u00e0 solo sotto il dominio veneto che Morengo avr\u00e0 \"\"il podest\u00e0 nominato dal vescovo e ,pi\u00f9 tardi, con diritto di conferma da parte della famiglia Giovanelli\" \". Dopo i Codeferri, i Visconti si presentano per Morengo come proprietari oltre che dell'abitato anche di un prezioso canale di irrigazione che giunge fino a Bergamo.\nMedioevo: un canale per Caravaggio.\nLa citazione della Morla richiama il tema della presenza nel territorio di Morengo di un gran numero di canali che convogliano e distribuiscono nel terreno l'acqua risorgiva proveniente dai fontanili di Morengo. Si tratta di una presenza importantissima, che ha sicuramente determinato la fortuna agricola del territorio e che ha anche condizionato la storia, poich\u00e9 ha provocato in buona parte l'enorme interesse feudale intorno al Castello di Morengo. Tale presenza di acqua ha sollecitato l'attenzione anche di paesi vicini, magari pi\u00f9 importanti economicamente ma non dotati della fortuna naturale di trovarsi sulla linea dei fontanili. Ne abbiamo traccia documentata in una carta del 29 gennaio 1320 in cui il priore del monastero di Pontida, proprietario di terreni nell'area di Morengo, autorizza \"Consoli e Sindaci\" del borgo vicino di Caravaggio a costruire un \"vaso o acquedotto\" che porti l'acqua dalla terra della Morla per alimentare il borgo di Caravaggio.\nMercato di Morengo.\nIl Vescovo Barozio dichiara nel 1461 che nella terra di Morengo si tiene un mercato grazie ad una concessione di un duca di Milano fatta nel 1395. Tale concessione viene rinnovata dopo l'anno 1419 ad Antonio e Cecco Guastafamiglia. A causa di guerre di incursioni di soldati il suddetto mercato viene disturbato e persino impedito, cosicch\u00e9 questo paese di Morengo, situato tra il territorio cremonese e quello della Gera d'Adda, in pianura, resta per la maggior parte spopolato e continuamente devastato, e per questa ragione i suoi abitanti e coloni subiscono gravi danni. Per rimediare a questi danni non resta altro che confermare il predetto mercato e fare in modo che sia conservato in tempo di pace. Nel 1428 il podest\u00e0 di Bergamo Francesco Foscari verifica che in effetti questo mercato riesce molto utile sia alla citt\u00e0 di Bergamo che al suo territorio, poich\u00e9 vi confluisce molta biada della Gera d'Adda e delle terre circostanti. Alcune persone gli riferiscono che il mercato deve essere collocato per legge oltre 12 miglia dalla citt\u00e0, come avviene per quelli di Martinengo e di Romano che sono lontani, e infatti Morengo dista 14 miglia da Bergamo dunque la sua fiera non \u00e8 dunque la sua fiera non \u00e8 dannosa per quella citt\u00e0. Per questa ragione in data 23 agosto 1428 viene ufficialmente riconfermata la possibilit\u00e0 di tenere questo mercato.\nTra Cinque e Seicento.\nDominio del Podest\u00e0.\nPer tutto il sedicesimo secolo e buona parte del diciassettesimo la propriet\u00e0 di Castel Morengo e del suo territorio resta divisa fra la mensa vescovile di Bergamo e le Procuratie di Venezia. La Repubblica Veneta, che dal 1513 estende definitivamente il suo potere sulla bergamasca, conferisce al territorio un nuovo ordinamento amministrativo dividendolo nelle 14 \"quadre\" che lo occupano interamente. Ma Morengo, che apparterrebbe territorialmente alla \"Quadra di mezzo\", insieme ad altri pochi comuni (Romano, Martinengo, Malpaga e Cavernago) gode di una situazione amministrativa particolare. Morengo \u00e8 retta infatti da un \"podest\u00e0 nominato dal vescovo\", caso unico nell'intera bergamasca. Dunque pur rientrando nel territorio di influenza veneta, Morengo costituisce di fatto un'isola autonoma, nella quale il vescovo di Bergamo nomina un suo \"uomo di fiducia\" per la gestione amministrativa. La zona \u00e8 quindi anche esentata da oneri fiscali, per antichi privilegi viscontei confermati dalla Serenissima, e gode anche di assoluta indipendenza nell'amministrazione della giustizia sia civile che \"criminale\". La conferma di questa ampia autonomia arriva dalla relazione che il capitano Giovanni Renier, rettore veneto di Bergamo, manda il 21 settembre 1599 a Venezia. Nel 1602, inoltre, viene confermato dalla Repubblica il privilegio del vescovo di Bergamo di eleggere a Morengo un \"podest\u00e0\", figura di cui si lamenta nel successivo 1633 lo scarso impegno nel provvedere al controllo del Fosso Bergamasco, il canale che funge da confine del territorio veneto e che scorre non lontano dall'abitato di Morengo, verso Pagazzano. La figura del podest\u00e0 quindi, non riveste solo un ruolo formale ma comporta doveri precisi relativi al controllo e alla salvaguardia del territorio, di cui pare uno dei principali responsabili. In sostanza l'amministrazione del territorio di Morengo, per tutto il Cinquecento e parte del Seicento viene dunque esercitata dalla mensa vescovile di Bergamo, secondo modalit\u00e0 ancora di stampo feudale. L'atteggiamento della popolazione in merito a questa situazione \u00e8 comprensibile da due episodi svoltisi nei primi del Seicento che presentano per\u00f2 un orientamento abbastanza contraddittorio. Il 12 maggio 1602 gli abitanti del paese aggrediscono 25 spagnoli e ne uccidono uno. \u00c8 un fatto grave che fa allertare immediatamente lo stesso Podest\u00e0 di Bergamo il quale si prepara a difendere Morengo da un eventuale attacco spagnolo di ritorsione. Contemporaneamente vengono mandati in paese due autorevoli cittadini bergamaschi, Ludovico e Pietro Giorgio Benaglio con lo scopo di placare gli animi e di impedire \"quale sinistro pensiero di male operare\". L'episodio potrebbe interpretarsi come un'esplosione antispagnola da parte degli abitanti di Morengo, che dunque potrebbero aver coltivato legami con il potere veneziano, ma non \u00e8 cos\u00ec. Infatti verso la fine dell'Aprile 1606 il curato di Morengo, che doveva essere destinato alla cura della chiesa di San Salvatore dalla curia di Cremona faceva affiggere alla porta della chiesa la bolla di scomunica emanata dal pontefice Paolo V contro Venezia, la cui pubblicazione nel proprio territorio era stata proibita dalla Serenissima. Il gesto del curato morenghese costituisce dunque una palese disobbedienza alle direttive veneziane da parte di un sacerdote che non appartiene al clero bergamasco, il quale invece nella grandissima maggioranza obbed\u00ec agli ordini della Repubblica, seguendo l'esempio del vescovo. L'episodio si conclude con l'intervento del cavalier Francesco Rivola, cui era affidata la guardia della chiesa, e che supponiamo essere un cittadino di Morengo, il quale toglie dalla porta della chiesa la bolla papale.\nRicca contea di Morengo.\nAlcune testimonianze comprese in questo periodo ci informano sull'ottimo stato di salute economico del territorio di Morengo e quindi non c'\u00e8 da stupirsi del fatto che la mensa bergamasca mantenga da allora in poi saldamente nelle proprie mani la sua parte di possesso della \"Contea di Morengo\". Una serie di documenti confermano la ricchezza del territorio infatti sotto il profilo agricolo qui c'erano ampie coltivazioni di viti da cui si produceva vino, presente in quantit\u00e0 talmente levata da consentirne persino l'esportazione.\nVita quotidiana.\nGli abitanti, in numero di 250 alla fine del XVI secolo, di cui solo 100 \"utili\" sono sempre degli \"infeudati\" e da una serie di documenti \u00e8 possibile sapere che vissero in precarie situazioni economiche e in condizioni di sudditanza. Nel 1589 un camparo di Romano con il compito di controllare le rive del Serio cattura un tale \"Zampiero Rusconi da Morengo, abitante a Bariano\" che sta rubando i rami dei salici piantati lungo il fiume. Con quei rami sottili ma robusti ed elastici si realizzavano all'epoca delle ceste, utilissimi strumenti da lavoro per i contadini o comodi contenitori di uso domestico. Ma come \u00e8 noto, nulla della propriet\u00e0 feudale pu\u00f2 essere usato dagli abitanti senza autorizzazione dei padroni, tanto meno il legno o i rami degli alberi, pena gravi ritorsioni da parte dei feudatari, e il povero Zampiero non fa eccezione a questa dura regola. Su di essa \u00e8 imperniato il celebre film di Ermanno Olmi \"L'albero degli zoccoli\", ambientato proprio nella pianura bergamasca in un'epoca compresa tra la fine dell'Ottocento e i primi del Novecento, quando quella norma ancora in vigore condanna (nella storia cinematografica) all'esilio dalla propria casa un'intera famiglia il cui padre si era reso colpevole del \"furto\" di un albero con cui realizzare gli zoccoli al figlio. D'altra parte che gli alberi costituiscano da sempre fonte di ricchezza \u00e8 un fatto noto, soprattutto qui a Morengo che si \u00e8 letteralmente sviluppata ai margini di una grande estensione boschiva secolare. Le macchie di carpini e soprattutto di roveri, dal legno robusto adatto alle grandi costruzioni, attirano l'attenzione persino del capitano di Bergamo Bernardo Tiepolo che nel 1563 impone a Morengo la fornitura di tronchi di legno per la costruzione delle mura venete di Bergamo. Nella vita quotidiana gli abitanti di Morengo, alla durezza della sudditanza civile devono essersi certamente aggiunti anche tutti quegli elementi di incertezza e di pericolo che hanno funestato l'esistenza nei secoli passati, come le carestie, le pestilenze e le violenze climatiche, sotto forma di tempeste, gelate e inondazioni. Nel territorio all'epoca era anche levato il numero delle bestie avvistate, ree forse particolarmente aggressive dalla scarsit\u00e0 di cibo. Certo la presenza di bestie quali i lupi l\u00ec dove ci sono dei boschi non \u00e8 inconsueta e in realt\u00e0 quelle bestie devono aver vissuto a lungo nei dintorni delle case di Morengo, tanto da far guadagnare ai loro abitanti il nome di \"c\u00f2op luf de Morengh\" (ammazzalupi) ancora nel XX secolo, quando nel paese continuavano le battute di caccia al lupo. Oltre alle eventuali pestilenze, sicuramente il paese deve aver affrontato \"grandine e tempesta\", come sostiene Francesco de Albano per giustificare il ritardo nel pagamento del suo fitto al convento di Pontida nel 1519 per delle terre in Morengo, e infine deve aver subito tante piene del Serio dato che in passato erano frequenti e pericolose.\nFamiglia Giovanelli.\n\u00c8 il 16 novembre 1668. Giovanni Andrea e Carlo Vincenzo, rispettivamente zio e nipote della famiglia del \"baroni\" Giovanelli, acquistano dalle Procuratie veneziane di San Marco la met\u00e0 della Contea di Morengo e Carpeneto. La restante met\u00e0 resta in possesso del vescovo di Bergamo. I Giovanelli sono originari di Gandino, in val Seriana, dove fin dal XV secolo operano nella produzione e nella distribuzione tessile, laniera in particolare. Quella citt\u00e0 aveva gi\u00e0 da allora nel settore un ruolo di primo piano, che nei secoli diventer\u00e0 un autentico predominio di cui i Giovanelli sono protagonisti insieme ad altre famiglie locali come Radici, Testa, Fiori, Spampati e altre. La famiglia, insieme alla ricchezza materiale che le proveniva dalle attivit\u00e0 mercantili, insegue anche il sogno di un titolo nobiliare, che viene conquistato con lenta perseveranza. Infatti \u00e8 grazie all'imperatore Rodolfo II che i Giovanelli fanno il primo passo della loro scalata araldica, e da allora in avanti devono essere \"per nobili tenuti\" come quelli veri che hanno quattro avi paterni tutti nobili. La loro partecipazione \u00e8 relativa alla nobilt\u00e0 bergamasca, cui per il momento vengono iscritti con la dotazione di uno stemma. Venezia tutelava ampiamente la produzione tessile, che alla fine fa registrare ottimi introiti anche per le casse della Serenissima. La Repubblica infatti, ed esempio, proibisce ai forestieri di far scendere nelle pianure bergamasche le loro mandrie di pecore, lasciando il pascolo alle sole bestie di propriet\u00e0 locale. Ugualmente i negozianti d lane cercano di penalizzare con aumenti di prezzo la vendita di panni esteri, per sollecitare quella di stoffe locali. Tutto l'apparato economico insomma contribuisce alla tutela e allo sviluppo di una produzione, quella laniera appunto, che comporta un arricchimento generale della provincia bergamasca e la possibilit\u00e0 di molti posti di lavoro. Sicuramente in questo contesto economico i Giovanelli devono aver preso contatti diretti con al Serenissima, cos\u00ec da giungere all'acquisto da essa direttamente della florida contea di Morengo nel 1668, lo stesso anno in cui passano dalla nobilt\u00e0 bergamasca a quella veneziana. Pochi anni dopo i Giovanelli hanno l'onore di ritrovarsi parenti del pontefice Innocenzo XI, salito al soglio nel 1676, la cui nonna materna era Giulia Giovanelli, di Gandino. Nel XVIII secolo la produzione laniera bergamasca fa registrare qualche cedimento a causa di politiche sfavorevoli ai prodotti locali e all'importazione di lane provenienti da altre regioni meno pregiate ma concorrenziali nel prezzo. Tuttavia le fabbriche gandinesi continuano a prosperare e quelle Giovanelli in particolare cominciano a produrre richiestissime uniformi militari. Per tutto il secolo la famiglia \u00e8 sotto l'ala protettrice della Serenissima: nel 1737 il doge Alvise Pisani commina pene pecuniarie a tutti coloro che usurperanno in qualsiasi modo i loro beni immobili ed in particolare quelli in Morengo.\nSono questi anni di grande prosperit\u00e0 economica e di potenza politica. Il titolo di \"Conti\" \u00e8 una grande conquista per i Giovanelli, che tengono moltissimo ad esso tanto da chiederne il rinnovato riconoscimento all'indomani delle rivoluzioni napoleoniche in Italia. Infatti nell'Archivio Giovanelli si conserva la minuta di una \"supplica\" al Governo di Milano, per il mantenimento del titolo nobiliare.\nVerso la fine del Seicento.\nGrazie a due testimonianze di fine Seicento, una scritta e l'altra grafica, possibile comprendere che il paese al momento del suo passaggio ai Giovanelli era ricco e tranquillo, con una fisionomia ancora medievale e, nonostante le difficolt\u00e0 oggettive, una popolazione quantitativamente in crescita. \u00c8 inedito il dato dei 650 abitanti e probabilmente comprensivi dei residenti nelle numerose cascine sparse nel territorio. Quanto alla conformazione del borgo, esso sarebbe \".. \"un Castello cinto di mura con una porta sola.\".\" ed \u00e8 lo stesso raffigurato nella mappa realizzata nel 1681 dall'agrimensore Domenico Marzucchi per conto dei Giovanelli. Al di l\u00e0 della probabile esemplificazione geometrica che fa sembrare perfettamente rotonda la terra circondata dal fosse, la mappa mostra chiaramente alcune parti di un castello dalla merlatura ghibellina cui si accede tramite un ponticello il quale conduce ad una porta di ingresso, forse quella ancora esistente vicino al municipio. A sud del castello \u00e8 collocato un edificio da lavoro, dal profilo di cascina, con vani-deposito ed altri vani-alloggio chiusi: ad essa devono aver fatto capo le attivit\u00e0 dell'area compresa entro il fossato evidentemente destinata anche all'agricoltura. Di fronte al castello, al di l\u00e0 del fosso che attraversa la terra di Morengo, c'\u00e8 la chiesa parrocchiale. Questa \u00e8 l'ultima \"visione\" ancora medievale del paese: gi\u00e0 all'inizio del XVIII secolo i Giovanelli aprono una nuova stagione di ristrutturazione che porter\u00e0 all'abbattimento di buona parte del castello, all'edificazione ex novo del loro Palazzo dei residenza e alla ristrutturazione della parrocchiale.\nSettecento: la vita quotidiana degli abitanti.\nNel Settecento fra le voci delle entrate, la pi\u00f9 consistente \u00e8 quella relativa ai pagamenti dei fitti, sia dei \"massari\", sia di altri lavoranti, come ad esempio l'oste del paese, che nel 1765 \u00e8 Giuseppe Rossini, o il \"molinaro\" Giacomo Imberti, o il \"fornazaro\" Ludovico parino. Tutti dunque quale sia l'attivit\u00e0 svolta in paese, devono versare la loro quota di \"affittanza\" ai conti feudatari, i quali esercitano non solo i loro diritti di propriet\u00e0 sulla produzione ma anche un vero e proprio monopolio sulle vendite di tabacco, sale, acquavite, polvere, carte da gioco e ossi di balena. \u00c8 ovvio per\u00f2 che i proventi vengono divisi con il vescovo di Bergamo. Tra i \"massari\" che pagano il loro fitto ci sono quelli della cascina Favorita e quelli del Maldosso, spesso pi\u00f9 di uno contemporaneamente e con gli stessi cognomi, segno che nelle cascine vivevano interi nuclei familiari. Fra le derrate prodotte dai campi di Morengo ricordiamo segale, avena, vino bianco, legumi, orzo, fieno e semenze varie. Rispetto alla gente di Morengo i Giovanelli sembrano essere stati dei feudatari generosi e saggi, per aver provveduto alle necessit\u00e0 di tutta la comunit\u00e0 in vari modi. Mensilmente sono pagati dei sacerdoti per celebrare messe, sia nella parrocchia-dunque ad uso comune- sia nella privata chiesa di Loreto.\nI Giovanelli, con il vescovo di Bergamo, finanziano una scuola frequentata dai ragazzi del paese, figli dei loro affittuari e infine non fanno mai mancare un contributo economico alle ragazze che si sposano: quasi mensilmente infatti compaiono \"elemosine per il collocamento\" delle giovani.\nI Giovanelli non mancano mai di retribuire i morenghesi per i lavori particolari come quello di \"spredare\" i campi, lavoro specificatamente femminile. Nel 1797 pagano persino uno speciale intervento per la sicurezza degli abitanti \"...p\"agati per spese fatte in otto giorni che furono cost\u00ec n. 12 Dragoni Francesi mandati dalla municipalit\u00e0 di Bergamo per arrestare alcuni ladri e cingari (cio\u00e8 zingari) che si trovavano in codeste cascine e questa spesa sormontando di pi\u00f9 del convenuto come da Poliza in filza, e cio\u00e8 per le due terze parti della met\u00e0..\"\" . Siamo in regime rivoluzionario ma gli zingari fanno paura. In condizioni di particolare privilegio sembrano trovarsi gli amministratori dei beni Giovanelli in Morengo poich\u00e9 spesso si registrano per loro delle spese straordinarie. Insomma sono padroni generosi, i Giovanelli, ma pur sempre padroni, cui non si dimentica mai di rendere grazie per le \"elemosine\" e per la loro \"bont\u00e0 e carit\u00e0\". Ma la loro protezione non tutela i morenghesi da altri problemi, variamente documentati. Il 14 novembre 1793 il bosco di Morengo viene distrutto da un furioso incendi, che immaginiamo doloroso per le finanze del paese.\nOttocento.\nAumenta la popolazione.\nNel 1805 sono contati 908 abitanti, saliti a 1079 nel 1816, a 1802 nel 1858, e giunti a 1128 circa all'epoca dell'unit\u00e0 d'Italia. Evidentemente nonostante la situazione politica generale tormentata del nostro Ottocento, per il paese di Morengo continua la prosperit\u00e0 economica che \u00e8 stata registrata nei secoli passati. Sappiamo che a Morengo si allevano bachi da seta e conosciamo dalle mappe l'ubicazione del suo mulino, dunque questo tipo di descrizione si adatta perfettamente alla realt\u00e0 del paese, che fa parte del XIX secolo del III Mandamento pi\u00f9 tardi chiamato, insieme ad una parte del territorio di Treviglio, \"Geradadda\" dal nome latino della zona \"Glarea Abduae\".\nS'intende che la prosperit\u00e0 che interessa Morengo in questo periodo non investe la popolazione del paese, sempre costretta a versare nelle casse dei proprietari buona parte del raccolto e le \"fittanze\" per i campi e le abitazioni. Pur non potendo parlare di \"feudalit\u00e0\" in senso stretto, abolita come \u00e8 noto dopo la Rivoluzione francese, non si registrano mutamenti sociali sostanziali nel paese: per tutto il secolo la propriet\u00e0 dei Conti Giovanelli perdura ininterrottamente insieme a quella della mensa vescovile nei modi consolidati nel secolo precedente, stendendo sulla vita della gente un'ala protettrice ma probabilmente anche soffocante, che impedisce agli abitanti qualunque modificazione del proprio status economico e sociale. La insofferenza per questa situazione si concretizzer\u00e0 alla fine del secolo in una massiccia e dolorosa emigrazione da Morengo verso Paesi d'occidente.\nParroco s\u00ec, parroco no.\nNasce qualche dissapore, dopo una pi\u00f9 che centenaria coabitazione feudale, fra la casa Giovanelli e la curia di Bergamo. Mentre infatti nel 1856 risulta che per il mantenimento della parrocchia i Conti provvedono con una cifra doppia rispetto a quella della curia, nel 1885 i Giovanelli abbandonano il sostentamento della chiesa. Le ragioni sono in \"un alterco sullo stemma vescovile che la casa Giovanelli non voleva si apponesse sulla porta maggiore della chiesa, rinunci\u00f2 a qualsiasi suo diritto, e la spesa rest\u00f2 tutta a carico della Fabbriceria\". Questa istituzione comprende numerosi abitanti, probabilmente fra i pi\u00f9 autorevoli e i pochi \"possidenti. Ad essa \u00e8 affidata l'amministrazione della chiesa e, pur non avendone alcun diritto, spesso essa interviene nella questione della nomina del parroco, uno dei \"problemi\" pi\u00f9 dibattuti nel paese, fonte anche di chiacchiere e di pettegolezzi. Per diritto feudale il parroco deve essere indicato dalla famiglia Giovanelli e poi confermato dalla curia di Bergamo, ma nella realt\u00e0 almeno fin dal 1837, ogni volta che per varie ragioni manca il sacerdote viene bandito un \"concorso\" per la Parrocchia mercenaria vacante infrascritta di Mons. Vescovo: Morengo SS. Salvatore\". Qualunque religioso pu\u00f2 accedere all'incarico purch\u00e9 abbia certificati \"di nascita, di confessione, di mortalit\u00e0\". Nel 1894 \u00e8 la Prefettura di Bergamo ad emanare un altro tipo di avviso, che chiede di farsi avanti a chiunque ritenga di avere diritti sulla nomina. La nomina del 1894 \u00e8 stata certamente una delle pi\u00f9 travagliate della storia di Morengo. Infatti nell'Agosto di quell'anno i parrocchiani inviano una supplica al vescovo \"e fanno voti unanimi..perch\u00e9 venga eletto nuovo Parroco il benemerito loro Economo Spirituale.. don Cesare Comotti\". Naturalmente le beghe degli abitanti di Morengo - che non hanno alcun diritto sulla nomina del parroco- non incidono sulle decisioni della curia che invece, all'inizio dell'anno successivo, si lamenta con l'amministratore di casa Giovanelli, ingegner Marcello Casiraghi, per scorrettezze sulla prassi nella nomina del parroco don Paolo Medici. Pronta nel marzo seguente la replica del Casiraghi che si scusa per aver \"sospeso\" la nomina e chiede per il parroco anche la carica di cappellano per la Chiesa di Loreto. Solo nel 1895 si mette fine a questo balletto di interessi: il canonico don Federico Berta su incarico del vescovo si reca a Morengo per discuterne con i nuovi proprietari, i responsabili dell'Azienda agricola \"S.O.L.E\", i quali hanno rilevato la parte dei conti Giovanelli e stabilisce che \"quel diritto non esiste pi\u00f9\" perch\u00e9 negli oneri relativi al passaggio della propriet\u00e0 \"non si fa alcune cenno di un diritto di nomina del Parroco\", diritto che era dei Giovanelli e si \u00e8 stinto dunque con la vendita della loro parte di propriet\u00e0.\nMorengo e il suo territorio.\nAll'epoca il paese \u00e8 ormai del tutto rimaneggiato dagli interventi settecenteschi ed \u00e8 ormai definitivamente perduta la sua configurazione di \"Castel Morengo\". Nella visita pastorale del 1858 sono indicate le cascine del territorio: sono undici \"e quattro delle pi\u00f9 lontane un miglio e mezzo circa. Riguardo al disincomodo -dice il parroco- per chi vi \u00e8 abituato niente affatto\". Per nulla d'accordo \u00e8 invece il suo collega che nella visita elenca la seguenti \"Frazioni principali: Carpeneto, Maldosso e Maldossetto, Fragonera, Cantonata, Gerro, Seriana Serianina, lontane un chilometro e mezzo dalla parrocchiale, e certo incomode per i fedeli e per il parroco\". D'altra parte gi\u00e0 nel 1856 il parroco aveva dichiarato in una sua relazione alla curia che \"La Parrocchia di Morengo per il numero delle anime e di otto cassinaggi lontani e dispersi non pu\u00f2 a meno di non tenere un coadiutore al quale per non esservi fono la Fabbriceria delle limosine soppiattamente gli assegna lire 60 annue\".\nMonumenti e luoghi d'interesse.\nL'antica cinta muraria del borgo \u00e8 andata completamente distrutta; rimangono solamente alcuni resti murari del fortilizio centrale, ancora visibili presso la corte Giovanelli di San Stae.\nNei pressi della corte sorge il palazzo Giovanelli, sede municipale. Edificato nel 1669 come residenza dell'omonima famiglia, presenta un loggiato ad archi, nonch\u00e9 portali in pietra di Sarnico.\nDi fronte all'edificio \u00e8 collocata la chiesa parrocchiale del Santissimo Salvatore, che risale, nelle sue forme, alla seconda met\u00e0 del XVIII secolo. All'interno si possono ammirare alcuni dipinti che riproducono opere importanti di scuola veneziana, eseguiti per conto della famiglia Giovanelli.\nInfine meritano menzione anche l'oratorio della Santa Casa di Loreto, dove si trova la Madonna Nera, la chiesetta di San Rocco, posta al centro di una rotonda sull'omonima via , si celebrano le benedizioni degli animali e la chiesetta di San Giovanni, posta all'inizio del viale del cimitero, tutti di piccole dimensioni, ma molto caratteristici."}
{"id": "23958", "revid": "174925", "url": "https://it.wikipedia.org/wiki?curid=23958", "title": "1000 (numero)", "text": "Mille (1000 o 103) \u00e8 il numero naturale dopo il 999 e prima del 1001. Nel Sistema Internazionale, il prefisso che moltiplica per mille \u00e8 \"kilo-\"."}
{"id": "23959", "revid": "919135", "url": "https://it.wikipedia.org/wiki?curid=23959", "title": "Milione", "text": "&lt;/math&gt;\nIl milione ( o 106) \u00e8 il numero naturale dopo il e prima del . Nel Sistema internazionale di unit\u00e0 di misura, il prefisso per il milione \u00e8 mega.\nLa lingua latina non si dot\u00f2 mai, in epoca antica, di un nome dedicato a questa cifra, anche a motivo dell'inutilit\u00e0 pratica di termini per cifre cos\u00ec elevate. Fu tra il XIII e il XIV secolo che operatori di commercio toscani aggiunsero un suffisso accrescitivo alla parola \u00abmille\u00bb, in modo da significare \u00abgrande mille\u00bb. Pi\u00f9 in l\u00e0, nel XVIII secolo, non si sa se in Francia o in Inghilterra, fu coniato il termine \u00abbilione\u00bb (\"bi\" + \"(mi)lione\"). Di l\u00ec a poco, sempre in Francia (e a seguire in Italia), il termine \u00abbilione\u00bb venne sostituito da \u00abmiliardo\u00bb, sempre per suffissazione.\nAttualmente (XXI secolo) per i numeri superiori a 1 milione vigono nel mondo due sistemi di denominazione distinti: scala lunga e scala corta."}
{"id": "23960", "revid": "125952233", "url": "https://it.wikipedia.org/wiki?curid=23960", "title": "Nino Manfredi", "text": "Interprete versatile e incisivo, tra i pi\u00f9 validi e apprezzati del cinema italiano, nel corso della sua lunga carriera ha alternato ruoli comici e drammatici con notevole efficacia, ottenendo numerosi riconoscimenti. \u00c8 considerato uno dei pi\u00f9 grandi interpreti della commedia all'italiana con Alberto Sordi, Ugo Tognazzi e Vittorio Gassman, un quartetto al quale sono generalmente accostati anche Marcello Mastroianni e Monica Vitti.\nBiografia.\nGiovent\u00f9.\nSaturnino Manfredi nacque a Castro dei Volsci, un paesino del Lazio, il 22 marzo del 1921, primogenito dei due figli di Romeo Manfredi e di Antonina Perfili, provenienti entrambi da famiglie contadine. Il padre, arruolato in Pubblica Sicurezza, dove raggiunse il grado di maresciallo, nei primi anni trenta venne trasferito a Roma, dove Nino e il fratello minore Dante crebbero, trascorrendo l'infanzia nel quartiere di San Giovanni.\nDopo le scuole medie, si iscrisse come semiconvittore al \"Collegio Santa Maria\", da dove per\u00f2 scapp\u00f2 varie volte, finch\u00e9 fu costretto a proseguire gli studi da privatista. Nel 1937 si ammal\u00f2 gravemente di tubercolosi e rest\u00f2 a lungo in sanatorio. Qui impar\u00f2 a suonare un banjo da lui stesso costruito ed entr\u00f2 nel complessino a plettro dell'ospedale. Dopo un'esibizione, avvenuta nello stesso sanatorio, della compagnia teatrale di Vittorio De Sica, inizi\u00f2 ad appassionarsi alla recitazione.\nEsordi.\nTeatro.\nPer accontentare la famiglia nell'ottobre del 1941 si iscrisse alla facolt\u00e0 di Giurisprudenza, ma gi\u00e0 nello stesso anno dimostr\u00f2 interesse e una propensione per il palcoscenico, esordendo come presentatore e attore nel teatrino della parrocchia della Nativit\u00e0, in via Gallia. Dopo l'8 settembre 1943, per evitare l'arruolamento, si rifugi\u00f2 per un anno con il fratello in montagna, sopra Cassino; rientrato a Roma nel 1944 riprese gli studi universitari e, contemporaneamente, si iscrisse all'Accademia nazionale d'arte drammatica.\nSi laure\u00f2 nell'ottobre del 1945 con una tesi in diritto penale (93 punti su 110), ma non eserciter\u00e0 mai la professione, e nel giugno del 1947 si diplom\u00f2 all'accademia; nell'autunno dello stesso anno fece i suoi esordi al Teatro Piccolo di Roma, sotto la direzione del suo maestro Orazio Costa, nella compagnia Maltagliati-Gassman, affiancato da Tino Buazzelli, recitando in testi perlopi\u00f9 drammatici, in molti casi allestiti in prima assoluta per l'Italia, come \"Liliom\" di Ferenc Moln\u00e1r, \"L'aquila a due teste\" di Jean Cocteau, \"Casa Monestier\" di Denis Amiel, \"Erano tutti miei figli\" di Arthur Miller e \"Scontro nella notte\" di Eugene Gladstone O'Neill.\nNella stagione 1948-1949 recit\u00f2 al Piccolo Teatro di Milano, sotto la regia di Giorgio Strehler, nei drammi shakespeariani \"Romeo e Giulietta\", \"La tempesta\" e \"Riccardo II\", insieme a grandi attori di prosa come Giorgio De Lullo, Edda Albertini e Lilla Brignone. Nella stagione 1952-1953 collabor\u00f2 col grande drammaturgo Eduardo De Filippo, portando in scena al Teatro Eliseo di Roma tre suoi atti unici, \"Amicizia\", \"I morti non fanno paura\" e \"Il successo del giorno\", recitandoli insieme a Paolo Panelli e Bice Valori.\nAbbandonata la prosa, a partire dal 1951, insieme ai suoi compagni di studio Paolo Ferrari e Gianni Bonagura, form\u00f2 un terzetto che si esib\u00ec con successo dapprima nei variet\u00e0 radiofonici e quindi in molti spettacoli del teatro di rivista e della commedia musicale, a partire dalla stagione 1953-1954 con \"Tre per tre... Nava\" di Marcello Marchesi, insieme alle sorelle Nava, quindi nella stagione 1954-1955 con \"Festival\" di Age, Scarpelli, Marcello Marchesi, Dino Verde e Orio Vergani, e infine nella stagione 1956-1957 con \"Gli italiani sono fatti cos\u00ec\" di Vittorio Metz, Marcello Marchesi e Dino Verde, insieme alla coppia \"Billi e Riva\" e a Wanda Osiris.\nIn quegli anni lavor\u00f2 anche con Corrado. I suoi due pi\u00f9 significativi successi sul palcoscenico li ottenne comunque pi\u00f9 avanti, nelle commedie musicali \"Un trapezio per Lisistrata\" di Garinei e Giovannini (1958), accanto a Delia Scala, e, soprattutto, nel \"Rugantino\" sempre di Garinei e Giovannini (1962), insieme ad Aldo Fabrizi e Bice Valori, notevolmente apprezzato anche in \"tourn\u00e9e\" negli Stati Uniti d'America.\nCinema.\nEsord\u00ec al cinema con un primo film del 1949, \"Torna a Napoli\" di Domenico Gambino, proseguendo con altri due film musical-sentimentali in chiave napoletana, \"Monastero di Santa Chiara\" di Mario Sequi (1949) e \"Anema e core\" di Mario Mattoli (1951), e passando poi alla commedia sentimental-popolare. Nel 1955 partecip\u00f2 per la prima volta a due film di rilievo, \"Gli innamorati\" di Mauro Bolognini e \"Lo scapolo\" di Antonio Pietrangeli. Il 14 luglio dello stesso anno spos\u00f2 l'indossatrice Erminia Ferrari, alla quale lui sar\u00e0 legato fino alla morte e dalla quale avr\u00e0 tre figli: Roberta nel 1956, Luca nel 1958 e Giovanna nel 1961. Altri ruoli cinematografici importanti del periodo furono quello nel film \"Tot\u00f2, Peppino e la... malafemmina\" diretto da Camillo Mastrocinque (1956) e altri ruoli da protagonista nelle commedie \"Caporale di giornata\" di Carlo Ludovico Bragaglia e \"Carmela \u00e8 una bambola\" di Gianni Puccini, entrambe del 1958.\nTelevisione.\nIn televisione esord\u00ec nel 1956 nello sceneggiato \"L'Alfiere\" diretto da Anton Giulio Majano; nel 1959 ottenne un importante successo di pubblico con la sua partecipazione a \"Canzonissima\", con la regia di Antonello Falqui; qui cre\u00f2 la macchietta di \"Bastiano, il barista di Ceccano\", la cui battuta tormentone \"Fusse che fusse la vorta bbona\" (soprattutto come invito all'acquisto del biglietto della lotteria) entrer\u00e0 nel linguaggio comune. Riusc\u00ec persino a convincere l'amico Marcello Mastroianni, notoriamente restio ad apparire in televisione, a esibirsi in una scenetta insieme a lui.\nIl doppiaggio.\nParallelamente all'attivit\u00e0 di attore, si ciment\u00f2 anche come doppiatore, prestando la propria voce a, tra gli altri, Robert Mitchum in \"Sette settimane di guai\" (\"Johnny Doesn't Live Here Anymore\") di Joe May (1944), a Bud Abbott in \"Africa strilla\", a Earl Holliman ne \"Il pianeta proibito\" (\"Forbidden Planet\") di Fred M. Wilcox (1956), quindi al francese G\u00e9rard Philipe e, tra gli italiani, a Franco Fabrizi ne \"I vitelloni\" di Federico Fellini (1953), a Sergio Raimondi in \"Piccola posta\" di Steno (1955), ad Antonio Cifariello ne \"La bella di Roma\" di Luigi Comencini (1955), a Renato Salvatori ne \"La domenica della buona gente\" di Anton Giulio Majano (1953), dove peraltro lui stesso fu doppiato da Corrado Mantoni, e a Marcello Mastroianni in \"Parigi \u00e8 sempre Parigi\" di Luciano Emmer (1951).\nAnni sessanta.\nSull'onda del suo successo televisivo in \"Canzonissima 1959\", nello stesso anno fu uno dei protagonisti in \"Audace colpo dei soliti ignoti\" di Nanni Loy, \"sequel\" del fortunato \"I soliti ignoti\", diretto da Mario Monicelli l'anno precedente. Venne inoltre chiamato a prestare la sua voce, con la cadenza ciociara del \"barista di Ceccano\", come narratore fuori campo, nel film di Mario Mattoli \"Tot\u00f2, Fabrizi e i giovani d'oggi\" (1960). Sempre dal 1960, a partire dal ruolo da protagonista sostenuto nel film \"L'impiegato\" diretto da Gianni Puccini, divent\u00f2 una delle colonne portanti della commedia all'italiana con importanti ruoli sia comici o brillanti che drammatici. nel 1963 prese parte al film \"La parmigiana\" di Antonio Pietrangeli. Interpret\u00f2 Dudu\u2019 nel film \"Operazione San Gennaro\" (1966) per la regia di Dino Risi. Sempre nello stesso anno partecip\u00f2 al film \"Io, io, io... e gli altri\" di Alessandro Blasetti e a \"Una rosa per tutti\" di Franco Rossi.\nInterpret\u00f2 personaggi diversi, come il rappresentante scambiato per gerarca fascista in \"Gli anni ruggenti\" (1962), il cittadino distrutto da una burocrazia impietosa in \"Made in Italy\" (1965) e il cognato dell'editore Alberto Sordi, disilluso dalla civilt\u00e0 consumistica e diventato stregone in Africa in \"Riusciranno i nostri eroi a ritrovare l'amico misteriosamente scomparso in Africa?\" (1968); nello stesso anno fu protagonista nel film \"Straziami ma di baci saziami\". Nel 1969 lo si ritrov\u00f2 protagonista della commedia a episodi \"Vedo nudo\" e poi nel film \"Nell'anno del Signore\" di Luigi Magni, con il personaggio dell'epigrammista Pasquino, che irride il potere temporale nel periodo risorgimentale, che reinterpreter\u00e0 nel 2003 nel film televisivo \"La notte di Pasquino\".\nAnni settanta.\nNel 1971 interpret\u00f2 invece in \"Trastevere\" uno squattrinato artista psichedelico, ex-agente della polizia della squadra narcotici, lavoro che gli aveva procurato la dipendenza dalla droga. Nel 1972 imperson\u00f2 Gino Girolimoni, nel film drammatico \"Girolimoni, il mostro di Roma\", diretto da Damiano Damiani.\nNel 1973 interpret\u00f2 invece l'emigrante italiano in Svizzera in \"Pane e cioccolata\" e il portantino d'ospedale idealista in \"C'eravamo tanto amati\"; altri ruoli importanti li ebbe in \"Brutti, sporchi e cattivi\" del 1976 e torn\u00f2 a lavorare con il regista Luigi Magni nel 1977 in \"In nome del Papa Re\", in cui interpreta monsignor Colombo da Priverno, giudice del tribunale del Papa, che, in piena crisi di coscienza, si ritrova a dover scegliere tra il potere costituito, il Papa Re appunto, e le nuove istanze di libert\u00e0 del popolo in rivolta. Poi lo troveremo in \"Caf\u00e9 Express\" del 1980.\nTorner\u00e0 a lavorare con il regista Luigi Magni in \"In nome del popolo sovrano\" nel 1990, dove ricopre il ruolo di Ciceruacchio, un uomo del popolo che combatte e muore per la libert\u00e0 di Roma dal potere papalino, film che chiude una trilogia, dove i temi sono sempre il prezzo della libert\u00e0 e il patriottismo, non retorico, ma di ideali, dove si vuole far rivivere, pi\u00f9 che solo ricordare, gli uomini e le donne che combatterono per l'Unit\u00e0 d'Italia.\nIn qualit\u00e0 di attore si aggiudic\u00f2 cinque Nastri d'argento e cinque David di Donatello.\nRegista cinematografico e teatrale.\nNel 1962 debutt\u00f2 anche dietro la macchina da presa con \"L'avventura di un soldato\", un episodio del film \"L'amore difficile\" tratto dall'omonima novella di Italo Calvino, una storia che descrive lo sbocciare di un amore tra un soldato e una vedova nello scompartimento di un treno, tutto giocato sul silenzio e sulla mimica. La sua seconda regia fu l'autobiografico lungometraggio \"Per grazia ricevuta\" (1971), col quale si aggiudic\u00f2 la Palma d'oro per la miglior opera prima al Festival di Cannes e un Nastro d'argento per il miglior soggetto; il film, oltre al successo di critica, fu il pi\u00f9 visto della stagione. Ne diriger\u00e0 un terzo nel 1981, \"Nudo di donna\", ereditandone anche il tema da Alberto Lattuada che lo aveva iniziato, sulla crisi d'identit\u00e0 di un uomo che scopre un'apparente sosia perfetta della moglie, dal carattere allegro e disinibito, mentre la consorte \u00e8 seria e posata.\nSul palcoscenico rientr\u00f2 alla fine degli anni ottanta da protagonista delle commedie da lui scritte e dirette, \"Gente di facili costumi\" (1988) e \"Viva gli sposi!\" (1989, originariamente pensato per una trasposizione cinematografica), in seguito portati pi\u00f9 volte in \"tourn\u00e9e\" anche nel decennio successivo.\nLa sua prudenza nell'affrontare argomenti religiosi, rappresentando i tormenti intimi dei protagonisti senza risultare eccessivamente provocatorio, attirando simpatie da parte di tutti (sia cattolici che anticlericali) verso i propri personaggi, gli valse la stima e l'invito di papa Giovanni Paolo II alla rappresentazione in Vaticano di una commedia giovanile scritta dallo stesso Papa. Richiesto di un parere dal pontefice, Manfredi osserv\u00f2, con una certa riluttanza, che come scrittore teatrale era stato un bene che non avesse proseguito a scrivere altrimenti avremmo perso un grande Papa. Il pontefice accolse il commento con grandi risate (dall'intervista televisiva alla moglie di Manfredi \"Io lo conoscevo bene\" trasmessa in replica da Raitre il 17 giugno 2007).\nTelevisione.\nSul piccolo schermo fece il suo rientro nel 1972, quando interpret\u00f2 Geppetto, il padre di Pinocchio nello sceneggiato televisivo \"Le avventure di Pinocchio\" di Luigi Comencini, insieme a Ciccio Ingrassia - Franco Franchi e Gina Lollobrigida. Dal 1990 in poi interpret\u00f2 numerose \"fiction\" televisive dirette perlopi\u00f9 dal genero Alberto Simone e dal figlio Luca; furono sempre personaggi carichi di notevole umanit\u00e0, come il commissario Franco Amidei di \"Un commissario a Roma\" (1993) e, soprattutto, come il brigadiere Saturnino Fogliani nella serie televisiva \"Linda e il brigadiere\" (1997-2000), accanto a Claudia Koll nella prima e nella seconda stagione e a Caterina Deregibus nella terza.\nAltre attivit\u00e0 in ambito musicale, pubblicitario e politico.\nMolto attivo alla radio, ospite d'onore in trasmissioni di ogni genere, si \u00e8 esibito, con successo, anche come cantante: nel 1970 la sua versione del classico brano di Ettore Petrolini \"Tanto pe' cant\u00e0\" (risalente al 1932) raggiunge le primissime posizioni della \"hit parade\". Pi\u00f9 avanti, ottennero successo anche \"Me pizzica... me mozzica\", tratta dal suo film \"Per grazia ricevuta\" (1971) e, nello stesso anno, \"M'\u00e8 nata all'improvviso 'na canzone\", quindi \"Tarzan lo fa\" (1978), \"La pennichella\" (1980), \"La frittata\", cantata come ospite al Festival di Sanremo 1982, e \"Canzone pulita\", eseguita come ospite al Festival di Sanremo 1983 accompagnato da cinquanta bambini. Nello stesso anno cant\u00f2 la canzone \"Che bello sta' con te\", inserita come colonna sonora (nei titoli di coda) del film \"Questo e quello\" di Sergio Corbucci.\nNotevole popolarit\u00e0 Manfredi ha trovato anche come \"testimonial\" pubblicitario. Esord\u00ec nel 1957 con una serie di \"Caroselli\" per i Baci Perugina e per le Caramelle Rossana e da allora fu una presenza praticamente fissa del genere. Tra i \"Caroselli\" pi\u00f9 noti, quelli per la Pizzaiola Locatelli, per la quale, nel 1961, ha interpretato, al fianco di Giovanna Ralli, la serie \"Ufficio ricerche idee originali televisive\", scritta da Garinei e Giovannini, dove i due attori impersonarono due creativi alla ricerca di un'idea pubblicitaria originale, e quello per la Philco, per la quale ha interpretato, tra il 1963 e il 1965, una lunga serie dal titolo \"L'audace colpo del solito ignoto\", che riprese temi e situazioni dei quasi omonimi film di Monicelli e Loy e propose un Manfredi ladro pasticcione e sfortunato.\nIn questo ambito ottenne il maggiore successo grazie al lungo sodalizio con la Lavazza, per la quale Manfredi fu protagonista dal 1977 al 1993 (diretto prima dal regista Luciano Emmer e dal 1982 dal figlio Luca) accanto alla nonna Nerina Montagnani e poi anche alla colf Gegia, in una lunga serie di popolari spot pubblicitari dove render\u00e0 popolari i due noti slogan \"\"Pi\u00f9 lo mandi gi\u00f9 e pi\u00f9 ti tira su!\" e \"Il caff\u00e8 \u00e8 un piacere, se non \u00e8 buono che piacere \u00e8?\"\". Tra gli ultimi impegni, particolare rilievo assunse l'essere stato scelto, nel 1999, per promuovere, attraverso una serie di spot finanziati dal Ministero del Tesoro, il cambio di moneta dalla lira all'euro. Nel 1999 incise \"Non lasciare Roma\", brano dalla storia bizzarra; inizia a met\u00e0 anni '70 con Mario Panzeri che la ide\u00f2 e che a fine anni '80 la svilupp\u00f2 coinvolgendo Grottoli e Vaschetti, ma rimase poi incompiuta. Nel 1997 Franco Fasano se ne innamor\u00f2 e la complet\u00f2 affidando l'arrangiamento a Claudio Zitti che la fece ascoltare a Nino Manfredi, il quale la volle immediatamente registrare. La canzone venne pubblicata, infine, il 16 dicembre 2014.\nNel 1992, in occasione delle elezioni politiche, Manfredi diede per qualche giorno l'impressione di aver accettato una candidatura alla Camera dei deputati con la Lista Marco Pannella. A detta dello stesso Manfredi, anni prima, aveva rifiutato un'offerta simile da parte di Enrico Berlinguer. Pochi giorni dopo, per\u00f2, vi fu un ripensamento da parte dell'attore, il quale rinunci\u00f2 \"in extremis\" a intraprendere la carriera politica nei Radicali. Nel 1970, insieme a Gianni Bonagura, Manfredi aveva anche inciso un disco di propaganda per il Partito Socialista Italiano.\nUltimi anni.\nL'ultimo suo ruolo fu quello di Galapago nel film, uscito postumo in Italia, \"La fine di un mistero\" (\"La luz prodigiosa\"), diretto da Miguel Hermoso. Manfredi interpret\u00f2 uno sconosciuto privo di memoria, salvato dalla morte da un pastorello durante la guerra civile spagnola del 1936 e ricoverato per quarant'anni in un manicomio; alla fine, grazie ad alcune ricerche, si scopre la sua identit\u00e0: quella del poeta Federico Garc\u00eda Lorca, che la pellicola immagina sopravvissuto alla fucilazione a opera dei franchisti. Si tratt\u00f2 di un'interpretazione lodata dalla critica: asciutta, scarna ed essenziale, quasi senza parole, fatta soltanto di sguardi fissi, che gli valse il Premio alla carriera intitolato a Pietro Bianchi.\nIl 7 luglio 2003, subito dopo la fine delle riprese, venne colpito da un \"ictus\" nella sua casa romana. Le condizioni si presentarono sin da subito gravi e venne trasportato d'urgenza all'ospedale Santo Spirito. A settembre un netto miglioramento gli permise il ritorno a casa, ma a dicembre venne colpito da una nuova emorragia cerebrale. Ricoverato questa volta presso l'ospedale Nuova Regina Margherita, non si sarebbe ripreso mai pi\u00f9 completamente, trascorrendo sei mesi in una continua alternanza di miglioramenti e peggioramenti. Mor\u00ec a 83 anni a Roma, il 4 giugno 2004.\nPur essendo ateo dichiarato, ebbe funerali religiosi. Dopo il funerale, celebrato il 7 giugno nella chiesa degli Artisti in piazza del Popolo a Roma, alla presenza di circa 2000 persone tra volti noti della politica e dello spettacolo e gente comune, l'attore venne sepolto al cimitero del Verano di Roma.\nDoppiatori italiani.\nIn qualche film, all'inizio della sua carriera cinematografica, Manfredi \u00e8 stato doppiato da:"}
{"id": "23962", "revid": "1442080", "url": "https://it.wikipedia.org/wiki?curid=23962", "title": "Paolo Giacometti", "text": "Giacometti ha legato il suo nome alla citt\u00e0 di Genova, citt\u00e0 nella quale si trasfer\u00ec in tenera et\u00e0, dopo la morte del padre, avvenuta nel 1817.\nGli inizi.\nFrequent\u00f2 il Collegio Reale iscrivendosi poi all'universit\u00e0 per dedicarsi agli studi giuridici.\nAll'et\u00e0 di diciannove anni compose \"Rosilde\", dramma in versi in quattro atti.\nIl successo dell'opera, rappresentata a Genova, lo indusse ad abbandonare l'ufficio del Causidico presso cui aveva trovato lavoro per dedicarsi interamente al teatro.\nDopo aver composto due commedie - \"Il poeta e la ballerina\" e \"Quattro donne in una casa\" - con l'intento di descrivere la vita eroica del navigatore, si dedic\u00f2 all'opera intitolata a Cristoforo Colombo.\nIl periodo del patriottismo.\nQueste opere cominciano a farlo conoscere anche fuori dal mondo teatrale genovese. Le sue opere vengono rappresentate a Torino, Palermo, Lucca, Firenze, Roma, Venezia, consentendogli di entrare in contatto con letterati dell'epoca, quali Niccolini, Paravia, Brofferio, Prati.\nDivenuto noto in tutta Italia, compone altre opere: \"Un poema e una cambiale\", \"Fieschi e Fregoso\", \"Per mia madre cieca\", \"Le tre classi della societ\u00e0\", \"Camilla Fa\u00e0 di Casale\", \"Carlo II Stuart\", \"Paolo da Novi\", \"La benefattrice\", \"L'amico di tutti\", \"I misteri dei morti\".\nAffascinato dagli eventi politici del tempo, \u00e8 proprio nel pieno del periodo risorgimentale che Giacometti scrive pi\u00f9 alacremente. Sono di questo periodo: \"Cola di Rienzo\" e la serie di drammi politico-sociali \"Le metamorfosi politiche\", \"La moglie dell'esule\", \"Inclinazioni e voti\", \"Il milionario e l'artista\", \"Gli educatori del popolo\", \"Nobili, cittadini e plebei\", \"Il villaggio e la citt\u00e0\", \"Il patrimonio dell'orfana\", \"La dama in seconde nozze\".\nLa sua opera migliore, \"La morte civile\" (1861), atto d'accusa contro l'indissolubilit\u00e0 del matrimonio, suscit\u00f2 l'entusiasmo di \u00c9mile Zola e, per anni, costitu\u00ec un saggio in cui si cimentarono alcuni dei maggiori attori tragici italiani.\nLa svolta personale.\nNel 1849 succede ad Alberto Nota come commediografo della Regia Compagnia Sarda di Torino. Ma la separazione dalla moglie infedele getta il drammaturgo in un periodo di profonda crisi.\nRisalgono a questo periodo le sue due opere pi\u00f9 famose: il dramma \"La colpa vendica la colpa\", \"Inclinazione e voti\" e \"La morte civile\".\nQuest'ultima opera \u00e8 fortemente influenzata dall'esperienza coniugale e tratta del tema del divorzio in maniera anticlericale: un ergastolano, evaso dal carcere, si suicida, pur di non costituire un ostacolo alla moglie e alla figlia che, nel frattempo, si sono rifatte una nuova vita. La \"Morte civile\" ha un notevole successo e diviene cavallo di battaglia di attori dell'epoca, quali Ermete Zacconi e Novelli.\nNel 1854, viene chiamato a Gazzuolo, vicino a Mantova, per risollevare le sorti di una compagnia teatrale locale in crisi. Qui scrive il \"Torquato Tasso\" e conosce la sua futura seconda moglie.\nGli ultimi anni.\nNel 1878, invecchiato precocemente e sofferente nel fisico, Giacometti torna a stabilirsi nella citt\u00e0 natale, dove trascorre un periodo tranquillo e scrive tra l'altro \"La lettera anonima\".\nNel 1882, torna a Gazzuolo, per rivedere il borgo in cui aveva trascorso momenti felici. Vi muore il 31 agosto dello stesso anno. \u00c8 sepolto a Genova (che gli ha dedicato una via), nel cimitero monumentale di Staglieno.\nNel complesso, ha scritto 120 lavori teatrali, alcuni dei quali ancora inediti."}
{"id": "23963", "revid": "1543377", "url": "https://it.wikipedia.org/wiki?curid=23963", "title": "Luigi X di Francia", "text": "Biografia.\nInfanzia e adolescenza.\nLuigi, figlio primogenito di Filippo IV di Francia e Giovanna I di Navarra, nacque a Parigi il 4 ottobre 1289. Poco \u00e8 noto della sua infanzia e giovinezza fino al momento in cui, alla morte della madre, il 4 aprile 1305, eredit\u00f2 il Regno di Navarra. Il 21 settembre dello stesso anno spos\u00f2 Margherita di Borgogna, dalla quale ebbe una figlia, Giovanna.\nIl matrimonio, mai armonico, si concluse con l'affare della Tour de Nesle. Nel 1314, Margherita di Borgogna e le sue cugine, Bianca e Giovanna di Borgogna, rispettivamente mogli di Carlo e Filippo Capetingi, fratelli minori di Luigi, furono arrestate con l'accusa di adulterio: i presunti amanti, due scudieri, furono condannati a morte; Margherita e Bianca, processate davanti al parlamento di Parigi e giudicate colpevoli, furono recluse a vita a Ch\u00e2teau Gaillard, mentre Giovanna fu assolta. Margherita non resse alla prigionia e mor\u00ec per una polmonite.\nIl 29 novembre 1314 mor\u00ec re Filippo IV, e Luigi sal\u00ec al trono di Francia, che in quegli anni stava vivendo una fase di acuta tensione tra le fazioni interne alla corte. I dissensi interni proseguirono anche dopo l'avvento del nuovo sovrano, al punto che i cronisti dell'epoca attribuirono a Luigi il nomignolo di \"Attaccabrighe\".\nNecessitando di un erede maschio, Luigi decise di sposare una lontana cugina, Clemenza d'Ungheria, figlia di Carlo Martello d'Angi\u00f2 e nipote di Carlo di Valois, zio paterno di Luigi e suo principale consigliere; Luigi e Clemenza furono incoronati a Reims il 24 agosto, 1315.\nRegno.\nLuigi resse il regno di Navarra per undici anni e fu re di Francia per meno di due: il suo regno fu dominato dalle continue faide con le fazioni nobili e da riforme, tra le quali si segnala l'abolizione della schiavit\u00f9 e la possibilit\u00e0 per i servi di acquistare la propria libert\u00e0, pagando un riscatto in danaro al nobile proprietario.\nLeghe regionali.\nGli ultimi anni del regno di Filippo IV videro un rafforzamento della opposizione alle riforme finanziarie del sovrano; con la morte di Filippo e l'ascesa al trono di Luigi, giovane e inesperto, le rivolte divennero sempre pi\u00f9 frequenti e furono organizzate diverse leghe nobiliari, aventi lo scopo di limitare il potere regio e mantenere le autonomie locali.\nLe rivolte locali, inoltre, indussero Carlo di Valois, zio del re e suo principale consigliere, ad accusare di corruzione il ciambellano Enguerrand de Marigny, l'ex ministro di Filippo IV: l'accusa fall\u00ec ma Carlo di Valois riusc\u00ec comunque a convincere il nipote di sottoporre Marigny a processo per stregoneria e infine a giustiziarlo, nell'aprile del 1315 a Vincennes.\nInfine, Luigi X decise di estromettere molti collaboratori del padre e di emettere diverse carte che riconoscessero diritti autonomi locali; fatto che, in ultima analisi, attenu\u00f2 notevolmente la politica accentratrice di Filippo IV permise di calmare, almeno in parte, lo scontento della nobilt\u00e0 locale.\nRiammissione degli ebrei e riforme della servit\u00f9.\nSempre bisognoso di danaro, Luigi pens\u00f2 che avrebbe potuto ottenere un gettito extra dalla riforma della servit\u00f9 della gleba.\nNel 1315 eman\u00f2 un proclama sancendo la liberazione automatica di qualunque schiavo che avesse \"respirato aria di Francia\" e che i servi avrebbero potuto ottenere la libert\u00e0 pagando un riscatto, equamente fissato da un'apposita commissione, a beneficio della Corona (nel caso dei servi appartenenti al demanio regio) ovvero ripartito tra la Corona ed il signore feudale. \nPoco tempo dopo, notando che il prezzo del riscatto era comunque elevato rispetto alle disponibilit\u00e0 di molti servi, Luigi stabil\u00ec che il pagamento pecuniario sarebbe stato sostituito dalla cessione di una quota prefissata della produzione agricola, fino alla completa estinzione del debito. \nIl proclama di Luigi, pertanto, sebbene non avesse comportato la completa eliminazione dei privilegi signorili, di fatto determin\u00f2 l'eliminazione del fenomeno della servit\u00f9 cos\u00ec come l'abolizione della schiavit\u00f9, salvo determinati casi attestati nei porti della Francia mediterranea ed in Provenza. \nInfine, allo scopo di aumentare il gettito tributario, decise di revocare l'editto con il quale, nel 1306, Filippo IV aveva dichiarato il sequestro dei beni e l'espulsione della minoranza ebraica: gli ebrei furono quindi nuovamente ammessi in Francia con l'onere di indossare un braccialetto di riconoscimento e di vivere nei quartieri in cui precedentemente sorgevano le comunit\u00e0 ebraiche. L'editto avrebbe avuto una durata di dodici anni, con validit\u00e0 prorogabile a discrezione della Corona.\nConflitto nelle Fiandre.\nDal padre Filippo IV di Francia, aveva ereditato il complesso problema rappresentato dalle Fiandre, regione estremamente prospera per via delle sue industrie tessili e che godeva di una autonomia di fatto. Infatti, nel 1302, allo scopo di riaffermare l'autorit\u00e0 della Corona sulle citt\u00e0 fiamminghe, Filippo IV aveva inviato un forte esercito, al comando di Roberto II d'Artois ma sub\u00ec una pesante sconfitta nella Battaglia degli speroni d'oro; negli anni seguenti, a dispetto della vittoria di Mons-en-P\u00e9v\u00e8le, le truppe francesi non riuscirono mai ad ottenere la sottomissione definitiva della provincia. \nSalito al trono, Luigi cerc\u00f2 di isolare diplomaticamente ed economicamente le Fiandre, vietando l'esportazione di derrate alimentari o altri beni e cercando di ottenere l'appoggio della Chiesa e del cognato, re Edoardo II d'Inghilterra. Nonostante gli sforzi profusi, il bando rimase largamente inapplicato a causa del fenomeno del contrabbando, particolarmente praticato dai mercanti spagnoli.\nDopo aver tentato l'embargo, il re ordin\u00f2 l'invio di un esercito direttamente alle frontiere ma le forti difficolt\u00e0 di approvvigionamento impedirono il conseguimento di un successo definitivo e costarono al re diverse denunce tanto dalla Chiesa tanto dalla nobilt\u00e0 locale a causa delle requisizioni.\nMorte e successione.\nGiocatore appassionato di \"jeu de paume\", o tennis reale, Luigi divenne noto per aver ordinato la costruzione di campi da tennis coperti all'interno del palazzo reale, moda che, in seguito si sarebbe diffusa in tutta Europa.\nNel giugno del 1316, a seguito di una partita particolarmente estenuante, il re bevve una notevole quantit\u00e0 di vino ghiacciato che gli cagion\u00f2 una forte polmonite o pleurite (anche se alcune fonti contemporanee sospettano un avvelenamento). Mor\u00ec il 5 dello stesso mese.\nAll'epoca della morte di Luigi sua moglie Clemenza era incinta: era perci\u00f2 impossibile conoscere il successore fino a quando il figlio non fosse nato: se si fosse trattato di un maschio, sarebbe succeduto al padre come re, se invece fosse stata una femmina, il trono sarebbe andato alla figlia maggiore del sovrano, Giovanna, il cui diritto, tuttavia, era dubbio per via dell'adulterio della madre.\nDunque, fu convenuto che Filippo, fratello minore del defunto, avrebbe tenuto la reggenza per i cinque mesi mancanti alla nascita del figlio di suo fratello, che si rivel\u00f2 essere un maschio: quindi a Luigi succedette suo figlio postumo Giovanni I, il quale per\u00f2, visse solamente cinque giorni e alla sua morte la nobilt\u00e0, temendo la debolezza di un regnante donna (e per giunta illegittima, secondo molti), escluse dalla successione la principessa Giovanna e il reggente Filippo assunse la corona."}
{"id": "23964", "revid": "125753779", "url": "https://it.wikipedia.org/wiki?curid=23964", "title": "Acquaforte", "text": "Acquaforte (in latino \"aqua fortis\") anticamente designava l'acido nitrico, detto anche \"mordente\". Oggi indica una tecnica incisoria indiretta.\nDescrizione.\nLa tecnica dell'acquaforte era nota fin dai tempi antichi e veniva impiegata per incidere decorazioni sulle armi. Alcuni dei primi ad utilizzarla per le stampe d'arte sono stati Albrecht D\u00fcrer in Germania e il Parmigianino in Italia.\n\u00c8 una tecnica calcografica molto diffusa e consiste nel corrodere una lastra di metallo (zinco di solito; rame per grandi tirature, come nel passato) con un acido, per trasporre con degli inchiostri le immagini formate su un supporto (carta normalmente). La lastra dello spessore necessario (1/1,5 mm) viene ripulita e smussata sui bordi con carta smeriglio, poi sgrassata nella parte lucida con ovatta intrisa, per esempio, con bianco di Spagna (carbonato di calcio) sciolto in acqua.\nCosparsa uniformemente con un coprente a protezione dall'acido (cera, asfalto, gomma, mastice...) viene affumicata con delle candele. Quindi si incide il disegno nel materiale protettivo con una punta sottile (a mano libera o ripassando una bozza su carta decalcante chiara), per mettere a nudo il metallo in corrispondenza dei segni che appariranno sulla carta grazie all'inchiostro.\nDopo averne cosparso di coprente la faccia posteriore, si inizia la morsura immergendo la lastra in acido che la corroder\u00e0 solo dove non protetta. La morsura pu\u00f2 essere fatta a pi\u00f9 riprese, scoprendo man mano le parti da incidere, per ottenere incisioni diversamente profonde. Giudicata completa la lastra, la si lava con benzina o acquaragia. La stampa avviene al torchio calcografico su carte poco collate e appositamente inumidite, costipando la lastra di inchiostro grasso con un tampone di pelle e scaldandola un poco per favorire la penetrazione della tinta nei solchi. Dopo averla ripulita nelle parti che dovranno risultare bianche sul foglio stampato, la lastra ceder\u00e0 sulla carta soltanto l'inchiostro contenuto nelle parti incise.\nLa lastra pu\u00f2 venire ritoccata, anche pi\u00f9 volte a puntasecca o con ulteriori morsure, dopo una o pi\u00f9 prove (prove di stato) fino a raggiungere gli effetti chiaroscurali desiderati o, come un tempo, aggiungendovi dei testi.\nParticolari su strumenti e tecniche sono nel classico trattato di Abraham Bosse (XVII secolo).\nStoria.\nSembra pressoch\u00e9 certo che la tendenza ad incidere il metallo con acidi sia stata introdotta dagli armaioli con il preciso scopo di decorare armi ed armature, ed il primo che utilizz\u00f2 questo metodo per ottenere una stampa fu Daniel Hopfer di Augusta, in attivit\u00e0 nei primi decenni del Cinquecento. La prima acquaforte datata \u00e8 stata realizzata dall'orafo svizzero Urs Graf nel 1513. Anche il celebre artista tedesco Albrecht D\u00fcrer incise un buon numero di acqueforti su lastre di ferro tra il 1515 ed il 1519. In Italia, gli allievi del Parmigianino seguirono le indicazioni del maestro e raggiunsero una maturit\u00e0 artistica e tecnica come nel caso dell\"'Annunciazione\" di Federico Barocci e nel giro di pochi decenni artisti come Guido Reni e il Guercino si misero in evidenza.\nNel Seicento l'acquaforte raggiunse un elevato livello di tecnica e di raffinatezza artistica, grazie al contributo di Rembrandt e delle sue oltre trecento incisioni. Anche il francese Jacques Callot e lo spagnolo Jos\u00e9 de Ribera si misero in evidenza in questo secolo, cos\u00ec come Antoon van Dyck. In Italia, nel XVIII secolo, soprattutto a Venezia sorse una produzione di ottima qualit\u00e0, basti ricordare la serie dei \"Capricci\" del Tiepolo, delle \"Vedute\" del Canaletto, nei quali all'abilit\u00e0 tecnica si associ\u00f2 una grande inventivit\u00e0 mentre, in Europa, Francisco Goya raggiunse livelli di pregevole qualit\u00e0.\nAgli inizi dell'Ottocento, l'opera di Bartolomeo Pinelli chiuse un'epoca, quella dello specialismo, visto che in seguito l'acquaforte passer\u00e0 nelle mani di artisti che si cimenteranno in modo saltuario. Nonostante questa perdita di interesse nei riguardi della tecnica, dopo la seconda met\u00e0 dell'Ottocento l'acquaforte visse un breve e nuovo periodo di floridezza, soprattutto in Francia grazie a Degas, Manet e all'americano Whistler.\nTra i rappresentanti di rilievo dell'arte del Novecento che si sono dedicati all'acquaforte vi sono Enzo Baglioni, Luigi Bartolini, Max Beckmann, Giovanni Boldini, Anselmo Bucci, Chagall, Federica Galli, Giorgio Morandi, Edvard Munch, Picasso.\nBibliografia.\nFerdinando Salamon, \"Il conoscitore di stampe\", Ia edizione Einaudi, Torino, 1960; IIIa edizione VI ristampa Allemandi, Torino, 1986."}
{"id": "23965", "revid": "228587", "url": "https://it.wikipedia.org/wiki?curid=23965", "title": "Giovanni I di Francia", "text": "Biografia.\nEra un membro della dinastia capetingia, figlio postumo del re Luigi X e di Clemenza d'Ungheria.\nNato re il 15 novembre 1316, Giovanni regn\u00f2 per cinque giorni sotto la reggenza di suo zio, fino alla sua morte, che arriv\u00f2 il 20 novembre. Il re infante venne sepolto nella basilica di Saint Denis.\nGiovanni visse solo cinque giorni e molti credettero che suo zio, il futuro re Filippo V, ne avesse causato la morte per ottenere il trono. Circolarono anche altre storie secondo cui Filippo rap\u00ec il bimbo e lo sostitu\u00ec con un neonato morto.\n\"L'uomo che si credeva re di Francia\".\nDurante gli anni cinquanta del Trecento, un uomo che sosteneva di essere re Giovanni I apparve in Provenza; si trattava di un tale chiamato Giannino Baglioni o Guccio (Jean Gouge), appoggiato da Cola di Rienzo che tent\u00f2 di insediarlo sul trono di Francia per rinforzare il suo potere a Roma: fu appunto Cola di Rienzo a far redigere i falsi che attestavano la presunta identit\u00e0 di Giannino.\nDopo l'assassinio del celebre capopopolo, avvenuto nel 1354 poco dopo il loro incontro, Giannino si rec\u00f2 velocemente in Ungheria, dove si fece riconoscere dal re Luigi I, nipote di Clemenza; nel 1360 si rec\u00f2 poi ad Avignone, ma il papa Innocenzo VI si rifiut\u00f2 di riceverlo; quando poi l'allora re di Francia, Giovanni II, era prigioniero degli inglesi durante la guerra dei cent'anni, tent\u00f2 a pi\u00f9 riprese di far riconoscere i suoi diritti al trono, ma venne infine imprigionato e mor\u00ec in carcere nel 1363."}
{"id": "23967", "revid": "57872", "url": "https://it.wikipedia.org/wiki?curid=23967", "title": "Serra Ricc\u00f2", "text": "Serra Ricc\u00f2 (\"A S\u00e6ra\" in ligure) \u00e8 un comune italiano sparso di abitanti della citt\u00e0 metropolitana di Genova in Liguria. La sede comunale \u00e8 situata nella frazione di Pedemonte.\nGeografia fisica.\nIl territorio, in gran parte collinare e situato nell'alta val Polcevera, ha la sua cima centrale nel monte Pizzo (620 m s.l.m.), che sovrasta Pedemonte ed Orero. Altre cime importanti sono il monte Carmo (660 m s.l.m.) ed il monte Capanna (635 m s.l.m.) Le altezze maggiori si trovano per\u00f2 al confine con il comune di Montoggio, dove nel gruppo del monte Sella di Sant'Olcese (811 m s.l.m.), si raggiungono all'incirca i 700-750 metri di altezza.\nIl corso d'acqua principale \u00e8 il torrente Secca, lungo il quale, dopo la costruzione della strada di fondovalle, alla fine del XIX secolo si sono sviluppate le frazioni pi\u00f9 popolose (Pedemonte, Castagna e Mainetto). Il Secca ha una portata molto irregolare come la maggior parte dei torrenti liguri, ed \u00e8 asciutto per buona parte dell'anno. \u00c8 uno degli affluenti principali del torrente Polcevera. Altro torrente degno di nota \u00e8 il Pernecco, che confluisce nel Secca a Pedemonte, in prossimit\u00e0 del santuario di San Rocco.\nStoria.\nIl territorio dell'attuale comune di Serra Ricc\u00f2 ha seguito le vicende storiche che hanno coinvolto tutta la val Polcevera.\nLa zona fu abitata fin dall'antichit\u00e0, come testimoniato da ritrovamenti archeologici sulla collina di San Cipriano risalenti all'et\u00e0 del ferro, che in Liguria si protrasse fino alla conquista romana (II secolo a.C.).\nLe frazioni collinari che oggi formano il comune, allineate lungo le antiche strade che collegavano la costa ligure con l'entroterra e le regioni padane, esistevano gi\u00e0 in epoca romana.\nSulla dorsale che divide il corso principale del Polcevera dalla valle del Secca, percorso dalla Via Postumia e dalla diramazione che portava in valle Scrivia attraverso il passo del Pertuso (nei pressi dell'attuale santuario della Vittoria a Mignanego) si trovavano i centri di San Cipriano (del quale non \u00e8 noto il nome in epoca pre-cristiana) e Serra. Questi due centri nel medioevo divennero pievi, con giurisdizione sulle altre parrocchie dei dintorni e in epoca napoleonica diedero vita a due distinti comuni.\nUn'altra strada, frequentata soprattutto in epoca medievale, era la cosiddetta \"Via del sale\", portava da Genova in valle Scrivia attraverso il passo della Crocetta d'Orero (il pi\u00f9 basso \u2013 465 m s.l.m.\u2013 di tutti i valichi appenninici). Questa via, il cui percorso coincideva in gran parte con quello della ferrovia Genova-Casella, era gi\u00e0 conosciuta e percorsa in epoca romana: proprio durante i lavori di costruzione della ferrovia presso il borgo di Niusci, al confine con il comune di Sant'Olcese, nel 1923 furono rinvenute numerose monete d'argento (oltre 400), coniate da zecche liguri tra il IV ed il I secolo a.C. in parte andate successivamente disperse ed in parte esposte nel museo archeologico regionale della Valle d'Aosta. Il ritrovamento, noto come ripostiglio di Niusci, \u00e8 particolarmente importante perch\u00e9 testimonianza di una fiorente attivit\u00e0 di conio nella Liguria pre-romana.\nIntorno al X secolo nella zona si stabilirono diverse famiglie nobili genovesi che innalzarono torri e castelli a Pedemonte, Serra e San Cipriano (dei quali nulla \u00e8 rimasto). A Castrofino, nei pressi di San Cipriano nel 1080 (o nel 1081) nacque il Caffaro, figlio del signore del paese Rustico da Caschifellone, che sarebbe diventato un importante uomo politico, ambasciatore e ammiraglio della Repubblica di Genova, ricordato soprattutto per i suoi celebri \"Annali\".\nA Pedemonte nel 1506, fu casualmente rinvenuta da un contadino del luogo, Agostino Pedemonte, la celebre Tavola bronzea, risalente al 117 a.C., che reca incisa un'iscrizione latina relativa ad una sentenza del Senato romano in merito ad una controversia fra le trib\u00f9 Liguri dei \"Veturii\" e dei \"Genuates\".\nLe varie frazioni subirono nefaste conseguenze nel XIV secolo in occasione delle lotte fra guelfi e ghibellini, nel 1507 quando le truppe del re di Francia Luigi XII scesero in val Polcevera per riconquistare Genova (da dove i francesi erano stati cacciati due anni prima) e negli anni 1746-1747 con l'occupazione austriaca (guerra di successione austriaca).\nNel 1797 con la nuova dominazione francese di Napoleone Bonaparte rientr\u00f2 dal 2 dicembre nel dipartimento della Polcevera, con capoluogo Rivarolo, all'interno della Repubblica Ligure. Dal 28 aprile del 1798 con i nuovi ordinamenti francesi, il territorio odierno di Serra Ricc\u00f2 venne diviso nei due capoluoghi del VI cantone (San Cipriano) e X cantone (Serra) della giurisdizione del Polcevera. Dal 1803 divenne centro principale del II cantone della Polcevera nella giurisdizione del Centro. Annesso al Primo Impero francese dal 13 giugno 1805 al 1814 venne inserito nel dipartimento di Genova.\nNel 1815 fu inglobato nel Regno di Sardegna, cos\u00ec come stabil\u00ec il congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nel XIV mandamento di Pontedecimo del circondario di Genova dell'allora provincia di Genova.\nNel 1863 assunse l'odierna denominazione di Serra Ricc\u00f2; nel 1869 aggrega la frazione di San Cipriano dopo il suo distaccamento dal territorio di Pontedecimo e subisce l'ultimo cambiamento dei confini territoriali nel 1877 con l'aggregazione, da Sant'Olcese, della frazione di Orero.\nDal 1973 al 31 dicembre 2008 ha fatto parte della Comunit\u00e0 montana Alta Val Polcevera e, con le nuove disposizioni della Legge Regionale n\u00b0 24 del 4 luglio 2008, fino al 2011 della Comunit\u00e0 montana Valli Genovesi Scrivia e Polcevera.\nSimboli.\nLo stemma \u00e8 stato concesso con il decreto del presidente della Repubblica datato al 28 settembre del 1966.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Serra Ricc\u00f2 sono , cos\u00ec suddivisi per nazionalit\u00e0, elencando per le presenze pi\u00f9 significative:\nGeografia antropica.\nIl territorio comunale \u00e8 costituito dalle otto frazioni di Castagna, Mainetto, Orero, Pedemonte (sede comunale), Prelo, San Cipriano, Serra, Valleregia per un totale di 26,2\u00a0km2.\nConfina a nord con i comuni di Mignanego, Savignone e Casella, a sud con Genova e Sant'Olcese, ad ovest con Mignanego e Genova e ad est con Savignone, Casella e Montoggio.\nFrazioni e localit\u00e0.\nProvenendo da Genova-Bolzaneto sul fondovalle del torrente Secca si incontrano in successione le frazioni di Mainetto, Castagna e Pedemonte, quest'ultima sede comunale. Sulle colline circostanti si trovano i due ex capoluoghi comunali Serra e San Cipriano, che anticamente erano comuni distinti ed inoltre Valleregia e Orero; quest'ultima localit\u00e0, in precedenza frazione di Sant'Olcese, fu aggregata al comune di Serra Ricc\u00f2 nel 1877.\nIl comune comprende anche, sul versante opposto della collina di San Cipriano, la frazione di Prelo, sulla sinistra del torrente Ricc\u00f2 (che per un tratto segna il confine con i comuni di Genova e Mignanego).\nSan Cipriano.\nSan Cipriano (\"San \u00c7epri\u00e0n\" in ligure, pronuncia \"San Sepri\u00e0n\") \u00e8 situato sul crinale che divide la valle principale del Polcevera da quella del suo principale affluente, il torrente Secca. Al 1869 risale il distacco della frazione dal comune di Pontedecimo e relativa aggregazione al comune di Serra Ricc\u00f2.\nCome gi\u00e0 ricordato San Cipriano diede i natali al famoso annalista Caffaro.\nEdifici notevoli della frazione sono la chiesa parrocchiale intitolata ai santi Cornelio e Cipriano, la cappella di San Michele di Castrofino e il castello Parodi.\nSerra.\n\"Serra\" (\"S\u00e6ra\" in ligure) \u00e8 la frazione che dava il nome al comune fino al 1863, situata sulla strada che da San Cipriano porta al santuario della Vittoria.\nLa locale chiesa parrocchiale di Santa Maria Assunta ebbe per lungo tempo la giurisdizione ecclesiastica sulle altre parrocchie delle diverse frazioni nelle valli del Secca e del Ricc\u00f2 e in epoca napoleonica divenne sede comunale. La casa comunale fu ospitata in un primo tempo in un edificio, ancora esistente, nei pressi della chiesa, ma gi\u00e0 nella prima met\u00e0 dell'Ottocento fu trasferita a Pedemonte.\nFanno parte di Serra numerose case sparse sul versante sinistro del Ricc\u00f2, che di fatto gravitano sul contiguo comune di Mignanego; proprio sulla riva del torrente, adiacente alla frazione Barriera del comune di Mignanego, ma nel territorio comunale di Serra Ricc\u00f2, si trova la stazione ferroviaria di Piano Orizzontale dei Giovi, sulla linea Genova-Torino, utilizzata prevalentemente dagli abitanti di Mignanego..\nPedemonte.\nPedemonte ( \"Pedemonte\" in ligure), frazione capoluogo del comune, di origini medioevali, anticamente chiamata \"Isosecco\", \u00e8 posta sulla riva destra del Secca, su un'antica strada che collegava il passo di Crocetta d'Orero col fondovalle. Intorno all'anno Mille a Pedemonte si trovava un castello dei visconti Carmandino, oggi raffigurato nello stemma comunale ma del quale non rimangono tracce.\nIl nucleo pi\u00f9 antico del paese \u00e8 formato da case raccolte attorno alla chiesa parrocchiale della Santissima Annunziata, su una collina che sovrasta il torrente, e da pochi casolari sparsi nei dintorni. L'espansione edilizia del XX secolo, favorita dalla costruzione della strada di fondovalle, ha invece occupato tutto il versante della collina e le aree ai suoi piedi, fino alla riva del Secca.\nSulla riva opposta del torrente, alla confluenza del rio Pernecco, nel XVI secolo venne eretta una chiesa in onore di san Rocco di Montpellier (oggi santuario) come ringraziamento per avere protetto la popolazione dalla terribile epidemia di peste nera del XIV secolo.\nNel greto alla confluenza del rio Pernecco nel torrente Secca, vicino al luogo dove ora si trova il santuario, nel 1506 il contadino Agostino Pedemonte ritrov\u00f2 la tavola bronzea di Polcevera, documento datato al 117 a.C., riportante la sentenza dei fratelli Minucii (\"Sententia Minuciorum\") mandati dal Senato di Roma per risolvere un contenzioso di confine fra le trib\u00f9 liguri dei \"Genuates\" e dei \"Veiturii Langenses\".\nUna copia dell'iscrizione \u00e8 conservata nel palazzo comunale, edificio in stile razionalista, recentemente restaurato ed arricchito con opere del pittore Gian Marco Crovetto. Fra le altre sue opere, un mosaico raffigurante la fenice, emblema della civilt\u00e0 che risorge dalle ceneri della guerra. Dello stesso artista anche l'affresco che occupa tutta la parete del palco sulla piazza delle feste (dedicata alla tavola bronzea di Polcevera) e raffigurante tutta la val Secca.\nDa Pedemonte risalendo il corso del rio Pernecco si arriva al borgo di Cia\u00e8, ormai abbandonato da anni, dove in un'antica costruzione presso un ponte tardo medievale \u00e8 stato realizzato un rifugio attrezzato con 14 posti letto. Cia\u00e8 \u00e8 raggiungibile anche da Sant'Olcese attraverso un percorso naturalistico di particolare interesse per le specie animali e vegetali presenti. Proprio per la presenza di specie animali e vegetali minacciate e per la qualit\u00e0 degli ambienti tutta l'area del monte Pizzo, dei Fontanini, di Cia\u00e8 e del torrente Pernecco \u00e8 stata dichiarata ora S.I.C. (sito di interesse comunitario) dell'Unione europea.\nCastagna.\nLa frazione di Castagna \u00e8 situata nel fondovalle, poco prima di Pedemonte per chi proviene da Bolzaneto e deve il suo sviluppo all'apertura della strada di fondovalle.\nCastagna \u00e8 legata ad una grande famiglia dell'aristocrazia genovese, i Negrotto Cambiaso che vi possedevano, sulla sinistra del Secca, una bellissima villa del XVII secolo, con una cappella gentilizia e l'annesso cimitero di famiglia. Nella villa, oggi in rovina, negli anni venti del Novecento visse lo scrittore italo-inglese Jack Donghi che vi ambient\u00f2 il racconto (in lingua inglese) \"Uno pi\u00f9 uno uguale uno\". Oggi parte della costruzione \u00e8 stata riutilizzata per la costruzione degli spogliatoi di un campo da calcio sul quale gioca la squadra locale A.S.D. Serra Ricc\u00f2.\nMainetto.\nMainetto (\"Mainetto\" in ligure), che prende il nome dalla famiglia omonima, \u00e8 la prima frazione del comune che si incontra provenendo da Bolzaneto lungo la strada di fondovalle, la cui apertura ne ha determinato lo sviluppo, ed \u00e8 oggi sede di numerose aziende logistiche, industriali e di servizi.\nNel passato vi sorgevano numerose residenze di villeggiatura di famiglie patrizie genovesi. Villa Chiappara era la residenza estiva dell'alto clero genovese, e disponeva di una cappella privata, ma aperta ai fedeli, intitolata alla \"Mater Misericordi\u00e6\". Nel 1940 fu inaugurata una nuova chiesa, divenuta parrocchiale nel 1948, dedicata a Nostra Signora della Mercede.\nValleregia.\nValleregia (\"Voi\u00e6\" in ligure) \u00e8 formata da numerose case sparse sulla collina che da Pedemonte sale verso la Costa di Orero. Dall'ampio piazzale della chiesa parrocchiale della Nativit\u00e0 di Maria Santissima lo sguardo spazia lungo tutta la valle del Secca e la val Polcevera sino al mare.\nNon \u00e8 nota la vera origine del toponimo Valleregia, che la tradizione popolare attribuisce al re longobardo Liutprando, il quale nel 725, sostando nel paese, avrebbe definito \"regale\" la bellezza della valle. Il paese era chiamato popolarmente, e spesso anche citato in testi antichi, con il nome di \"Voir\u00e8\", termine che richiama il toponimo ligure \"Voi\u00e6\", localmente usato ancora oggi.\nLa prima indicazione storica del paese si trova nel gi\u00e0 citato documento del 12 dicembre 1191, con riferimento alle due parrocchie all'epoca esistenti.\nOrero.\nOrero (\"\u00d6\u00ea\" in ligure) si trova nei pressi del pi\u00f9 basso valico appenninico (465 m s.l.m.), e fino al 1877 faceva parte del comune di Sant'Olcese.\nIl valico della Crocetta d'Orero da tempi immemorabili \u00e8 stato il crocevia di percorsi viari che dalla costa ligure portavano verso l'oltregiogo e la pianura Padana: a testimonianza di queste frequentazioni il ritrovamento nelle sue vicinanze del ripostiglio di Niusci, detto anche \"tesoro di Niusci\".\nSopra la chiesa di San Lorenzo martire sorge un palazzo della nobile famiglia genovese Spinola.\nPrelo.\nPrelo (\"Prelo\" in ligure) si trova sulla riva sinistra del Ricc\u00f2, al confine con i comuni di Genova e Mignanego, di fronte alla frazione Vetrerie del comune di Mignanego. Proprio per questa posizione decentrata rispetto al resto del territorio comunale di Serra Ricc\u00f2, tradizionalmente gravita verso Pontedecimo e Vetrerie. Questa situazione si \u00e8 venuta a creare a causa di una divisione territoriale fatta sulle carte da chi non conosceva il territorio, occorre tuttavia osservare che all'epoca della costituzione del comune la zona era poco popolata, infatti la frazione si \u00e8 sviluppata solo a partire dagli anni sessanta del Novecento con la costruzione del villaggio SIAC.\nUna storia curiosa relativa alla localit\u00e0, che in passato era chiamata \"Prusc\u00e8n\" in ligure, \"Prussiani\" in italiano, narra che un reparto dell'esercito prussiano si accamp\u00f2 nel greto del torrente Ricc\u00f2, spesso in secca come la maggior parte dei torrenti liguri. Altrettanto caratteristiche per\u00f2 sono le alluvioni che possono essere provocate anche da poche ore di forte pioggia, e proprio una di queste trascin\u00f2 a valle soldati, armi ed accampamento.\nEd \u00e8 proprio sulla riva destra del torrente Ricc\u00f2 (ma nel territorio del comune di Genova), che nel 1938 fu costruita una ferriera attiva ancora oggi dove vengono laminate lamiere di grande spessore. Inizialmente vi si producevano tondini per il calcestruzzo, durante la seconda guerra mondiale fu pi\u00f9 volte bombardata ma mai distrutta, nei primi anni cinquanta divenne un ramo della nuova Italsider di Cornigliano fino al 1963 quando la propriet\u00e0 fu ceduta a privati, acquisendo l'attuale nome di F.I.L. (Fabbrica Italiana Lamiere).\nCultura.\nMedia.\nA Serra Ricc\u00f2 fu fondata nel 1977 TN4, l'emittente televisiva Telenord, oggi con sede a Genova.\nCucina.\nLa frazione di Orero del comune di Serra Ricc\u00f2, assieme a Sant'Olcese, era nota per la produzione del tipico salame macinato a grana grossa e a limitata stagionatura, inserito nell'elenco dei Prodotti agroalimentari tradizionali italiani.\nEconomia.\nAttualmente l'economia di Serra Ricc\u00f2 \u00e8 basata sulle attivit\u00e0 industriali e artigianali, sul terziario in genere, specie servizi logistici e commerciali, diffusi nelle frazioni di fondovalle. L'attivit\u00e0 agricola, fiorente un tempo sull'intero territorio, si \u00e8 progressivamente ridotta fino a quasi esaurirsi per effetto del marcato declino della civilt\u00e0 contadina.\nOggi buona parte della popolazione lavora in aziende di Genova e della val Polcevera, mentre dell'antica economia agricola restano intorno alle case piccoli orti e frutteti, coltivati dai residenti soprattutto ad uso personale.\nInfrastrutture e trasporti.\nStrade.\nIl comune \u00e8 attraversato dalla strada provinciale 3 di Crocetta d'Orero, che da Morigallo porta a Casella attraverso il passo della Crocetta d'Orero. Lungo questa strada si trovano le frazioni pi\u00f9 popolose del comune (Mainetto, Castagna e Pedemonte), oltre a Orero. La strada fu costruita negli anni novanta dell'Ottocento, dopo l'unificazione dei comuni di Serra e San Cipriano, e diede un impulso determinante allo sviluppo dei paesi di fondovalle; il tratto montano, da Pedemonte alla Crocetta d'Orero fu aperto invece negli anni venti del Novecento.\nSerra e San Cipriano sono raggiungibili con la strada provinciale 70 di Campora, che inizia anch'essa da Morigallo, e ricalcando il percorso dell'antica mulattiera che percorreva il crinale tra le valli del Secca e del Ricc\u00f2-Polcevera raggiunge la localit\u00e0 Campora (nei pressi di Serra), da dove scende a Pedemonte.\nUna rete capillare di strade comunali raggiunge Valleregia, Costa d'Orero e tutte le altre piccole frazioni sparse nel territorio comunale.\nFerrovie.\nNel territorio comunale \u00e8 situata la stazione di Piano Orizzontale dei Giovi, sulla ferrovia Torino-Genova.\nIl territorio di Serra Ricc\u00f2 \u00e8 inoltre attraversato dalla ferrovia Genova-Casella. Le due stazioni della linea ricomprese nel territorio cittadino sono la stazione di Niusci e la stazione di Crocetta d'Orero.\nMobilit\u00e0 urbana.\nDal comune di Genova un servizio di trasporto pubblico locale gestito dall'AMT garantisce quotidiani collegamenti bus con Serra Ricc\u00f2 e per le altre localit\u00e0 del territorio comunale.\nAmministrazione.\nGemellaggi.\nSerra Ricc\u00f2 \u00e8 gemellata con:\nQuesto gemellaggio trova le sue motivazioni storiche nel fatto che il quartiere di Villa del Parque fu fondato nel 1908 da Antonio Cambiasso, figlio di emigranti originari di Serra Ricc\u00f2, il quale, avendo ereditato dei poderi dal padre, li divise in lotti sui quali fu edificato il nuovo quartiere. Nel centenario della fondazione le comunit\u00e0 di Serra Ricc\u00f2 e Villa del Parque hanno deciso il gemellaggio per celebrare l'anniversario dell'avvenimento."}
{"id": "23970", "revid": "1979289", "url": "https://it.wikipedia.org/wiki?curid=23970", "title": "Guglielmo II di Germania", "text": "Il suo regno fu contraddistinto dal riarmo, soprattutto navale, e da una politica estera che port\u00f2 la Germania ad allontanarsi sempre di pi\u00f9, oltre che dalla Francia, anche dal Regno Unito e dalla Russia. Guglielmo II abbandon\u00f2 il sistema bismarckiano e attu\u00f2 una politica estera contraddittoria, accompagnata da iniziative personali che lo misero in contrasto soprattutto con il cancelliere Bernhard von B\u00fclow.\nConservatore, era un convinto sostenitore del militarismo e della tradizione monarchica prussiana. Si consider\u00f2 sovrano assoluto per diritto divino fino alla morte. Per l'appoggio dato all'Austria nella sua politica nei Balcani e per l'assenso dato all'apertura delle ostilit\u00e0 della Germania contro la Russia nel 1914, \u00e8 considerato fra i principali responsabili dello scoppio della prima guerra mondiale. Dopo la sconfitta fu costretto a vivere in esilio nei Paesi Bassi fino alla morte.\nLa famiglia e la giovent\u00f9.\nGuglielmo nacque nel Palazzo del Principe della Corona di Berlino il 27 gennaio 1859 dal principe Federico di Prussia (futuro imperatore Federico III) e da sua moglie, Vittoria di Sassonia-Coburgo-Gotha, principessa reale del Regno Unito. La madre di Guglielmo, Vittoria, era la zia di Alice d'Assia (futura moglie di Nicola II di Russia), e sorella del futuro re Edoardo VII del Regno Unito nonch\u00e9 figlia della regina Vittoria del Regno Unito che quindi era la nonna materna di Guglielmo. Al momento della sua nascita, il suo prozio Federico Guglielmo IV era re di Prussia, e suo nonno Guglielmo ne era il reggente. Dal 1861, Guglielmo si ritrov\u00f2 secondo in linea di successione al trono di Prussia dopo l'ascesa di suo nonno al trono, e nel 1871 alla creazione dell'Impero tedesco divenne anche erede del trono imperiale.\nQuando Guglielmo venne alla luce il parto traumatico di sua madre lo danneggi\u00f2 fisicamente, portandolo ad avere il braccio sinistro atrofizzato a causa di una paralisi. Nonostante molti esercizi e cure dolorose, l'arto non guar\u00ec mai.\nUna certa influenza sul giovane principe fu esercitata dal 1866 dal precettore Georg Ernst Hinzpeter (1827-1907). Questi riteneva che l'imposizione fosse il miglior modo per insegnare la tolleranza e la compassione. Ancora minorenne, come futuro imperatore di Germania, Guglielmo ottenne onorificenze russe, austriache e italiane (il 24 settembre 1873 fu insignito dell'Ordine dell'Annunziata) e appena maggiorenne, nel 1877, ottenne l'Ordine della Giarrettiera britannico.\nDi formazione calvinista, il giovane Guglielmo impar\u00f2 il francese e l'inglese ed ebbe anche un'infarinatura di italiano e russo. Frequent\u00f2, insieme con il fratello Enrico, il \"Friedrichsgymnasium\" (Liceo Federico) a Kassel e dal 1877 frequent\u00f2 per quattro sessioni l'Universit\u00e0 di Bonn. Nel 1878 and\u00f2 a Parigi (citt\u00e0 nella quale non torn\u00f2 pi\u00f9) e visit\u00f2 pi\u00f9 volte la Gran Bretagna (nel 1877 e nel 1878). Negli ultimi tempi del suo soggiorno a Bonn, i sintomi di insofferenza di Guglielmo per l'autorit\u00e0 cominciarono a destare preoccupazione; n\u00e9 la madre, donna decisa e autoritaria, riusc\u00ec a influenzarne il carattere.\nNel febbraio 1880, Guglielmo si fidanz\u00f2 con Augusta Vittoria di Schleswig-Holstein-Sonderburg-Augustenburg, familiarmente chiamata Dona. I due si sposarono un anno dopo, il 27 febbraio 1881. La consorte si rivel\u00f2 poi un'ancora di stabilit\u00e0 nell'irrequieta vita dell'Imperatore.\nNel 1884 Guglielmo fu inviato in visita in Russia, in rappresentanza del nonno imperatore Guglielmo I, ai festeggiamenti per il compimento della maggiore et\u00e0 del principe ereditario Nicola, con il quale strinse una duratura amicizia.\nL'ascesa e lo scontro con Bismarck (1888-1890).\nIl 9 marzo 1888, all'et\u00e0 di 91 anni, moriva l'Imperatore di Germania Guglielmo I. Il figlio, il principe ereditario e padre di Guglielmo, sal\u00ec al trono assumendo il nome di Federico III. Questi a sua volta, dopo soltanto tre mesi di regno, il 15 giugno 1888, mor\u00ec a seguito di un cancro alla laringe e Guglielmo, all'et\u00e0 di 29 anni, divenne il nuovo imperatore di Germania.\nNon erano trascorsi neanche due mesi dall'ascesa al trono che Guglielmo II si rec\u00f2 in visita di stato in Russia, la prima di una lunga serie. Tre mesi dopo ottenne un appannaggio annuale di 6 milioni di marchi e al viaggio a San Pietroburgo ne seguirono altri a Stoccolma, Copenaghen, Vienna e Roma. Queste ultime due erano le capitali delle altre due nazioni: Austria e Italia, che assieme alla Germania dal 1882 costituivano la Triplice alleanza. Venne commissionato un nuovo treno imperiale con dodici carrozze e un nuovo panfilo.\nBen presto, per\u00f2, il carattere di Guglielmo e le sue idee si dovettero scontrare con quelle del Cancelliere allora in carica, Otto von Bismarck.\nProfondamente scosso dagli scioperi di minatori della primavera del 1889, Guglielmo enunci\u00f2 al Consiglio prussiano un programma che, attraverso la scuola, avrebbe dovuto difendere i giovani dal socialismo. Soprattutto la lezione di storia doveva servire allo scopo: gli insegnanti avevano il compito di illustrare la pericolosit\u00e0 delle teorie socialdemocratiche.\nNonostante ci\u00f2 il Kaiser si trov\u00f2 in forte contrasto con il suo cancelliere, Bismarck, che auspicava una linea dura nei confronti del movimento operaio. Guglielmo credeva, invece, nella necessit\u00e0 di una conciliazione nazionale.\nNel corso della controversia si tennero le elezioni al Parlamento tedesco, che determinarono la vittoria dei Socialisti democratici. Vistosi in minoranza, Bismarck sollev\u00f2 una questione costituzionale. Secondo un vecchio decreto prussiano del 1852 i ministri erano tenuti a consultare il capo del governo prima di consultare il re; cosa che avrebbe impedito al Kaiser di avere rapporti diretti con i ministri. Guglielmo II ordin\u00f2 allora che venisse emesso un nuovo decreto per revocare quello del 1852 e il 18 marzo 1890 Bismarck, piuttosto che eseguire l'ordine, diede le dimissioni. Da questo evento si fa tradizionalmente iniziare l'era del Guglielminismo.\nI cancellierati Caprivi e Hohenlohe (1890-1900).\nGuglielmo II incaric\u00f2 alla successione Leo von Caprivi, un onesto militare che non si voleva inoltrare nei labirinti della politica bismarckiana. Entrambi agirono, infatti, demolendo uno dei capisaldi di Bismarck: il trattato di controassicurazione con la Russia, evento che port\u00f2 a un avvicinamento di quest'ultima alla Francia. Guglielmo in questa decisione si lasci\u00f2 influenzare dai suoi consiglieri, che ritenevano il trattato incompatibile con le altre intese sottoscritte dalla Germania e, probabilmente, anche dai militari che diffidavano della Russia.\nBen presto, tuttavia, Guglielmo trov\u00f2 Caprivi incompatibile con i suoi \"pi\u00f9 vasti disegni\", specie dopo che il Cancelliere si era creato nemici in diversi ambienti.\nIl risultato fu che nel 1894 Caprivi fu spinto alle dimissioni dall'\"eminenza grigia\" del governo, Friedrich August von Holstein, il quale aveva intenzione di educare Guglielmo attraverso il moderato Chlodwig zu Hohenlohe-Schillingsf\u00fcrst suo candidato alla Cancelleria. Fu infatti quest'ultimo a essere scelto dal Kaiser quale successore di Caprivi.\nIl telegramma a Kruger.\nIl 3 gennaio 1896 si verific\u00f2 il primo di diversi episodi che, protagonista Guglielmo II, avrebbero provocato un peggioramento dei rapporti fra Germania e Gran Bretagna.\nIn quei giorni la Repubblica boera del Transvaal, dove ingenti risorse umane ed economiche tedesche erano state investite nelle miniere d'oro, aveva respinto un attacco dal Sudafrica. L'aggressione era stata ispirata da Londra per provocare una sollevazione e riportare all'Impero britannico la repubblica boera. La stampa nazionalista tedesca protest\u00f2 contro la Gran Bretagna che da potenziale alleata divenne rivale.\nGuglielmo assicur\u00f2 allo zar Nicola II: \u00abqualunque cosa succeda, non permetter\u00f2 mai agli inglesi di mettere le mani sul Transvaal\u00bb. Con tre ammiragli e Hohenlohe, il Kaiser, il 3 gennaio, dopo una riunione in cui furono prospettati vari scenari, decise che la cosa pi\u00f9 giusta da fare fosse mandare un telegramma di solidariet\u00e0 al presidente del Transvaal Paul Kruger.\nGli inglesi protestarono per l'atto che considerarono l'interferenza di un monarca da cui, come nipote della loro regina, si aspettavano invece solidariet\u00e0'. In seguito Guglielmo nelle sue memorie sostenne di essere stato forzato da Hohenlohe a inviare il messaggio. Fatto sta che dopo l'episodio, che aliment\u00f2 cocenti polemiche anche fra i giornali e l'opinione pubblica dei due Paesi, Guglielmo parl\u00f2 di vasti stanziamenti per la flotta militare, rendendo lo scenario diplomatico tra i due imperi ancora pi\u00f9 cupo.\nLa Cina.\nNell'agosto 1897 Guglielmo, mirando ora a una politica mondiale, dimostr\u00f2 l'utilit\u00e0 che avrebbe avuto una grande flotta. A San Pietroburgo convinse, infatti, Nicola II a confermare che la Russia non si sarebbe opposta all'eventuale occupazione tedesca del porto cinese di Kiautschou; e due mesi dopo, cogliendo l'occasione dell'uccisione di due missionari tedeschi, fece occupare la base cinese, ignorando le obiezioni dei suoi consiglieri che temevano un conflitto.\nIn risposta, la Russia occup\u00f2 Port Arthur (L\u00fcshunkou) e il Kaiser in una lettera a San Pietroburgo scrisse: \u00abRussia e Germania all'ingresso del Mar Giallo possono essere considerate come San Giorgio e San Michele che proteggono la Sacra Croce nell'Estremo Oriente e custodiscono le porte del continente asiatico\u00bb. Quando, tuttavia, la Gran Bretagna occup\u00f2 a sua volta Weihai, nello Shandong, le reazioni di Guglielmo II furono meno entusiastiche.\nLa Cina, tuttavia, alla fine del 1899 si oppose alla presenza degli occidentali sul proprio territorio e sfrutt\u00f2 la ribellione dei Boxer per tentare di allontanare le potenze straniere. Durante la crisi fu ucciso un diplomatico tedesco e Guglielmo II il 27 giugno 1900 pronunci\u00f2 il famoso discorso degli Unni, con il quale, paragonando\ni suoi soldati agli Unni di Attila, salut\u00f2 il contingente in partenza per la Cina. Il discorso fu ovviamente oggetto di critiche da parte della stampa internazionale, soprattutto di quella inglese.\nIl viaggio in Palestina.\nL'attivismo del Kaiser non risparmi\u00f2 il Mediterraneo. Accompagnato dalla consorte, dal ministro degli Esteri Bernhard von B\u00fclow e dall'amico Philipp zu Eulenburg, all'epoca ambasciatore a Vienna, Guglielmo part\u00ec nel 1898 per la Palestina, territorio dell'Impero ottomano. Il viaggio consegu\u00ec il duplice effetto di aumentare l'interesse dell'Imperatore per la Turchia e nello stesso tempo di incoraggiare l'inquietudine dei francesi, dei russi e in particolare degli inglesi, che si vedevano minacciati nelle loro linee di navigazione marittime principali. N\u00e9 i timori si placarono quando, due mesi dopo, i turchi concessero ai tedeschi la costruzione di un porto e di una linea ferroviaria sulla costa orientale del Bosforo.\nIl cancellierato B\u00fclow (1900-1909).\nLa politica mondiale della Germania, con il nuovo cancelliere Bernhard von B\u00fclow e con l'ammiraglio Alfred von Tirpitz, fu contraddistinta da un forte riarmo navale. Costoro, assieme a Guglielmo, cercarono di inculcare sogni di potenza marittima nel popolo tedesco e riuscirono a far passare al \"Reichstag\" ben 3 leggi di costruzione navale, due delle quali, quella del 1900 e quella del 1908, durante il cancellierato di B\u00fclow.\nLa Crisi di Tangeri.\nIl riarmo della flotta tedesca port\u00f2 inevitabilmente a un allarme della Gran Bretagna, potenza navale per antonomasia, e ad un peggioramento dei rapporti (gi\u00e0 provati dal telegramma Kruger) tra le due nazioni. Conseguentemente ci fu un avvicinamento fra la Gran Bretagna e la Francia, nemica storica della Germania, che port\u00f2 alla firma dell\"Entente cordiale\", stipulata l'8 aprile 1904. L'accordo stabil\u00ec tra l'altro che il Marocco sarebbe entrato nella sfera d'influenza francese.\nLa Germania volle ostacolare l'intesa e Guglielmo, anche se molto timoroso, il 30 marzo 1905, alle prime avvisaglie di un accentuarsi della pressione francese sul Marocco, sbarc\u00f2 dimostrativamente a Tangeri. Durante la visita comunic\u00f2 il suo interesse affinch\u00e9 il Marocco rimanesse indipendente dalle nazioni europee.\nGran Bretagna e Francia reagirono negativamente e la tensione sal\u00ec fino al punto in cui il governo francese, nel timore di una guerra, fu costretto a far dimettere il ministro degli Esteri Delcass\u00e9, acerrimo nemico della Germania. Il governo di Parigi accolse, inoltre, la proposta tedesca di una conferenza internazionale sul Marocco. Fu una vittoria diplomatica della Germania e lo stesso giorno delle dimissioni di Delcass\u00e9, Guglielmo II confer\u00ec al conte B\u00fclow, che aveva gestito la crisi, il titolo di Principe. Il Kaiser sper\u00f2 a questo punto di aver impedito alla Francia l'acquisizione di una nuova grande colonia. Tuttavia, la conferenza che si tenne ad Algeciras (in Spagna) nel 1906, trov\u00f2 la Germania isolata sulle sue posizioni intransigenti.\nLa tensione internazionale sal\u00ec al punto che Guglielmo II, in un colloquio con B\u00fclow nei giardini della Cancelleria, ai primi di aprile, espresse la convinzione che se la Germania non avesse fatto qualche concessione, si sarebbe giunti alla guerra, le cui probabilit\u00e0 di successo (con Francia e Russia alleate e la Gran Bretagna contro) erano molto scarse. Preg\u00f2 quindi il Cancelliere di preservarlo da un conflitto che la Germania non desiderava. Ad Algeciras la posizione tedesca si ammorbid\u00ec e prevalsero le ragioni della Francia che inizi\u00f2 il processo di colonizzazione del Marocco, portato poi a termine sei anni dopo.\nL'incontro di Bj\u00f6rk\u00f6.\nIn questo contesto, il pi\u00f9 importante tentativo che fece Guglielmo II per fermare l'accerchiamento che si stava formando attorno alla Germania fu fatto in una localit\u00e0 russa del Golfo di Finlandia, a Bj\u00f6rk\u00f6. L\u00ec Guglielmo si incontr\u00f2 con Nicola II di Russia, il 24 luglio 1905. Il Kaiser, senza accordarsi sui particolari con B\u00fclow, firm\u00f2 con lo Zar un accordo in base al quale ognuno dei due Paesi si impegnava ad aiutare l'altro nel caso fosse stato attaccato da una terza potenza, ma solo in Europa.\nQuest'ultima clausola dell'accordo, che doveva essere ratificato dai rispettivi governi, fece trasecolare B\u00fclow. In caso di una guerra anglo-tedesca, infatti, la Germania, con una flotta insufficiente a proteggere le sue colonie e le sue coste si sarebbe trovata esposta alle azioni della ben pi\u00f9 potente flotta inglese. Nello stesso tempo la Russia non avrebbe potuto (con una piccola flotta e con un esercito inservibile contro l'Inghilterra) difendere la Germania. Inoltre, grazie a quella clausola che limitava il teatro dell'alleanza all'Europa, la Russia avrebbe potuto rifiutarsi di attaccare l'Impero britannico in Asia, e infine, sosteneva B\u00fclow, l'accordo avrebbe peggiorato i rapporti fra Germania e Gran Bretagna, istigando quest'ultima a pericolose contromisure.\nGuglielmo II insistette per far ratificare l'accordo a cui teneva moltissimo, ma B\u00fclow minacci\u00f2 di dare le dimissioni. Guglielmo scrisse allora al Cancelliere una lettera accorata in cui dichiarava di essere prostrato e di non capire l'atteggiamento del suo migliore e pi\u00f9 intimo amico: \u00abil giorno dopo l'arrivo delle sue dimissioni, il Kaiser non sarebbe pi\u00f9 in vita\u00bb scrisse. Lettera di fronte alla quale B\u00fclow decise di rimanere.\nAnche in Russia, tuttavia, si sollevarono problemi sul testo del trattato che non risult\u00f2 compatibile con l'alleanza franco-russa. Il patto rimase, cos\u00ec, un accordo di massima fra due monarchi, praticamente privo di qualsiasi valore legale.\nDue anni dopo, nel 1907, l'Accordo anglo-russo sulla spartizione delle sfere d'influenza in Asia fra Londra e San Pietroburgo eliminava qualsiasi motivo di attrito fra le due potenze, e anche ogni speranza a Guglielmo II di chiudere un'intesa con la Russia.\nIl Caso \"Daily Telegraph\".\nForse l'episodio pi\u00f9 clamoroso sul tipo di politica estera che conduceva Guglielmo fu quello dell'intervista al giornale inglese \"Daily Telegraph\" pubblicata il 28 ottobre 1908.\nCon l'intento di avvicinarsi al cuore degli inglesi Guglielmo II si defin\u00ec ingenuamente uno dei pochi tedeschi amici dell'Inghilterra. Pavent\u00f2 il pericolo del Giappone e dichiar\u00f2 di essere l'ideatore dei piani militari che avevano condotto l'esercito inglese alla vittoria sui Boeri. L'intervista provoc\u00f2 in Gran Bretagna ironia e ilarit\u00e0, ma in Germania sollev\u00f2 uno scandalo per l'eccessivo personalismo dell'Imperatore che port\u00f2 a uno scontro istituzionale fra Guglielmo II da un lato e B\u00fclow e il parlamento dall'altro.\nTravolto dalle critiche, il Kaiser parl\u00f2 di abdicare e convoc\u00f2 il principe ereditario Federico Guglielmo. L'avvilimento, tuttavia, dur\u00f2 poco e il documento impostogli da B\u00fclow con il quale si impegnava per il futuro a rispettare le regole costituzionali, port\u00f2, in definitiva, a una rottura fra i due. L'anno dopo, infatti, il Cancelliere si dimise.\nIl cancellierato Bethmann (1909-1917).\nGuglielmo II sostitu\u00ec B\u00fclow con Theobald von Bethmann-Hollweg, un amico di vecchia data e un amministratore pi\u00f9 che un uomo d'azione. Una persona tranquilla che assecondasse l'Imperatore il quale, vista l'avversione generale alle sue idee, cominciava a disinteressarsi della politica.\nNel 1910 Guglielmo II promosse la scienza naturale moderna con garanzie finanziarie statali, mentre, sul piano culturale, si dedic\u00f2 presso la sua villa a Corf\u00f9 (l'Achilleion) agli scavi archeologici, che nella primavera del 1911 portarono al rinvenimento di una testa di Gorgone in marmo del VII secolo a.C..\nLa crisi di Agadir.\nAnche come conseguenza del graduale isolamento della Germania, nel maggio del 1911, la Francia occup\u00f2 Fez, in Marocco che divenne di fatto protettorato francese. Guglielmo era riluttante ad aprire una nuova crisi internazionale ma il suo ministro degli Esteri, Alfred von Kiderlen-Waechter, lo convinse a opporsi all'azione di Parigi. Venne quindi inviata, come atto dimostrativo, una nave da guerra nel porto marocchino di Agadir. Si apr\u00ec cos\u00ec la cosiddetta Crisi di Agadir durante la quale, a luglio, Kiderlen pretese dalla Francia in cambio del disinteressamento tedesco sul Marocco l'intero Congo francese.\nAlla notizia, Guglielmo II che era in crociera in Norvegia, protest\u00f2 con il suo governo per l'atteggiamento preso e decise di ritornare in patria per seguire pi\u00f9 da vicino la crisi: una pericolosa congiuntura che trov\u00f2 il suo apice nella discesa in campo della Gran Bretagna al fianco della Francia e nella mobilitazione della flotta.\nKiderlen torn\u00f2 allora sui suoi passi e la Germania si dovette accontentare di piccole rettifiche ai confini fra il Camerun tedesco e il Congo francese; consentendo alla Francia il completamento della colonizzazione del Marocco.\nTensione sulla flotta.\nA questo punto risultava determinante per Guglielmo che la Germania possedesse una flotta tale da avere pi\u00f9 peso in situazioni come quella di Agadir e, quando la Gran Bretagna, nel 1912, decise di spostare delle navi dal Mediterraneo al Mare del Nord, il Kaiser appoggi\u00f2 l'ammiraglio Tirpitz affinch\u00e9 nelle sedi opportune passasse il progetto della quarta legge navale. Bethmann, per\u00f2, si oppose impuntandosi, considerando pi\u00f9 utile negoziare con Londra. Si cre\u00f2 cos\u00ec una situazione di stallo, fin quando Bethmann, probabilmente grazie anche all'intervento della consorte di Guglielmo, dovette cedere; cos\u00ec che l'imperatore conserv\u00f2 la legge navale e il suo Cancelliere.\nVerso la prima guerra mondiale.\nVerso l'inizio del 1913, l'anno del suo giubileo d'argento (a 25 anni dalla salita al trono), la sensazione che un conflitto europeo fosse ormai inevitabile cominci\u00f2 ad assillare Guglielmo II. Tale convinzione fu probabilmente la ragione che lo indusse ad abbandonare i suoi propositi di trattenere l'Austria sulla questione dei Balcani. Al ministro degli Esteri di Vienna Leopold Berchtold disse: \u00abPotete confidare che io star\u00f2 dietro di voi, e che sono pronto a sfoderare la spada ogni volta che la via da voi intrapresa lo render\u00e0 necessario\u00bb.\nQuando domenica 28 giugno 1914 fu assassinato l'erede al trono d'Austria Francesco Ferdinando, Guglielmo era a Kiel per delle regate con il suo yacht \"Meteor\"; il capo di stato maggiore dell'esercito, Moltke, era alle terme a Karlsbad e il capo della Marina, Tirpitz, in vacanza in Engadina (Svizzera). Assenti le pi\u00f9 alte cariche militari, in quei primi giorni di luglio, a Berlino e Potsdam il Kaiser sottovalut\u00f2 la forza e la volont\u00e0 bellica dei potenziali nemici. Disse che Nicola II difficilmente avrebbe protetto dei regicidi, che la Russia non era in grado di entrare in guerra e che la Francia era in piena crisi finanziaria e mancava di artiglieria pesante. Fatte queste osservazioni, part\u00ec per la consueta crociera estiva in Norvegia.\nIl 19 luglio, tuttavia, Guglielmo II avvert\u00ec in via confidenziale le due grandi compagnie navali tedesche che gli avvenimenti sarebbero potuti precipitare dopo l'imminente ultimatum austriaco alla Serbia (che fu inviato il 23), e il giorno seguente dette disposizioni per il rientro della flotta a Kiel. Il 27 approv\u00f2 l'azione di Bethmann che aveva respinto la proposta britannica di una conferenza e il mattino dopo prese visione della risposta serba all'ultimatum austriaco. In considerazione del fatto che il governo di Belgrado aveva accettato quasi tutte le richieste austriache, il Kaiser disse: \u00abUn brillante risultato [...] Una grande vittoria morale per Vienna, che per\u00f2 elimina ogni ragione di guerra\u00bb. Ciononostante consigli\u00f2 all'Austria di occupare provvisoriamente la capitale serba (poco dopo il confine), cos\u00ec da poter lui stesso cominciare una mediazione.\nMobilitazione e guerra.\nLa notizia del bombardamento austriaco di Belgrado determin\u00f2 la decisione russa di mobilitare l'esercito ma, prima che fossero diramati gli ordini relativi, un messaggio dell'ignaro Guglielmo II indusse lo zar Nicola II a limitare la mobilitazione ai quattro distretti militari lungo la frontiera austriaca, escludendo i tre sul confine tedesco.\nIl mattino del 30 luglio 1914, Guglielmo ricevette la notizia della mobilitazione (seppure parziale) russa e scrisse a margine del messaggio: \u00abDunque, anch'io devo mobilitare\u00bb. Alla richiesta della Germania alla Russia di revocare la mobilitazione, la Russia rispose che sarebbe stato impossibile.\nA questo punto Guglielmo, nell'eccitazione del momento, diede sfogo ai suoi sentimenti nelle annotazioni scritte a margine della risposta russa:\nI piani militari tedeschi, senza dubbio aggressivi, prevedevano che alla mobilitazione seguisse immediatamente lo sconfinamento verso i potenziali nemici e quindi lo stato di guerra. Di fronte al rifiuto della Russia di revocare la mobilitazione, Bethmann sottopose a Guglielmo II l'ordine per la mobilitazione generale; ordine che venne firmato dall'Imperatore alle 17 del 1\u00ba agosto 1914. Poco dopo, l'ambasciatore tedesco a San Pietroburgo consegnava la dichiarazione di guerra, facendo scattare, cos\u00ec facendo, l'alleanza franco-russa e la discesa in campo di Parigi.\nIl conflitto.\nPer la maggior parte della durata della guerra le condizioni psicofisiche di Guglielmo II furono abbastanza precarie. Le opinioni espresse dall'Imperatore prima dello scoppio del conflitto dimostrano che non nutriva grande fiducia nella vittoria finale.\nDopo essersi opposto ai bombardamenti aerei su Londra, li consent\u00ec nella convinzione che venissero colpiti solo obiettivi militari ma, in riferimento al fronte, frasi come \u00abNon fare prigionieri\u00bb erano spesso sulle sue labbra.\nIl 14 settembre 1914, dopo la sconfitta della Marna, il Kaiser destitu\u00ec di propria iniziativa il capo dell'esercito Moltke e nomin\u00f2 al suo posto Erich von Falkenhayn. Successivamente, all'inizio del 1915, Guglielmo II fu chiamato a decidere fra \"orientalisti\" e \"occidentalisti\". Fra i primi vi era il capo di stato maggiore austriaco Franz Conrad von H\u00f6tzendorf che aveva chiesto delle divisioni tedesche in previsione di un'offensiva contro i russi, fra i secondi vi era Falkenhayn che gliele rifiut\u00f2. Guglielmo II conferm\u00f2 la decisione del suo comandante, contribuendo con la sua risoluzione ad alcune importanti sconfitte dell'Austria.\nLa guerra sottomarina.\nLo stesso anno, dopo l'affondamento del transatlantico britannico \"Lusitania\" che trasportava numerosi passeggeri americani, Guglielmo II, nel timore di un intervento degli Stati Uniti a fianco dell'Intesa, diede il consenso a Bethmann di ordinare ai sommergibili di non silurare i transatlantici. Inoltre, quando questa misura si dimostr\u00f2 inefficace, ordin\u00f2 di sospendere tutta l'offensiva sottomarina. Il Grande ammiraglio Tirpitz rassegn\u00f2 le dimissioni ma il Kaiser non le accett\u00f2.\nVerso la fine di dicembre del 1916, il capo di stato maggiore tedesco e il suo vice, i generali Paul von Hindenburg e Erich Ludendorff, dichiararono di non poter pi\u00f9 assumersi la responsabilit\u00e0 delle operazioni militari se, entro un mese, non fosse stata ripresa la guerra sottomarina indiscriminata.\nBethmann si oppose ma Guglielmo II, il 9 gennaio 1917, decise di riprendere le azioni dei sommergibili. La notizia fu accolta con entusiasmo in Germania e anche la Borsa invi\u00f2 un telegramma di congratulazioni al Kaiser. La risposta degli Stati Uniti fu la rottura delle relazioni diplomatiche, il 3 febbraio, e la dichiarazione di guerra il 6 aprile 1917.\nCompromessa ogni speranza di vittoria netta, il 12 luglio 1917 Bethmann, facendosi portavoce del Reichstag, ebbe un incontro con Guglielmo II per sottoporgli una risoluzione di pace che il Kaiser trov\u00f2 ragionevole. Una comunicazione telefonica annunci\u00f2, invece, che tutto lo stato maggiore si trovava nell'impossibilit\u00e0 di continuare a collaborare con Bethmann. Guglielmo a difesa del suo cancelliere minacci\u00f2 l'abdicazione e questi, per evitare uno scontro fra la corona e l'esercito, il giorno dopo si dimise.\nLa sconfitta e l'esilio (1918-1941).\nIl sovrano lasci\u00f2 cos\u00ec l'esercito nelle mani dei due principali comandanti, Hindenburg e Ludendorff, i quali verso la fine della guerra riuscirono a influenzare l'apparato politico creando le basi per un regime militare. La rivendicazione del potere da parte dell'esercito non danneggi\u00f2 tanto il Reichstag, quanto piuttosto il Kaiser stesso\".\" Questi diventava sempre pi\u00f9 logorroico, andava a passeggio nei boschi, litigava con l'imperatrice e si lamentava della scarsa considerazione in cui veniva tenuto. Di conseguenza, agli occhi del popolo, il vero leader divenne Hindenburg. Il nuovo Cancelliere Georg Michaelis era infatti un'emanazione del potere militare.\nIl 26 ottobre 1918, di fronte all'impossibilit\u00e0 di proseguire la guerra, Guglielmo II convoc\u00f2 i due comandanti e parl\u00f2 a Ludendorff in modo tale da costringerlo a dimettersi. Le dimissioni presentate da Hindenburg furono, invece, respinte. Il giorno dopo, il nuovo imperatore austriaco, Carlo d'Asburgo, comunic\u00f2 a Guglielmo II che aveva deciso di concludere la pace. La notizia indusse il governo tedesco, guidato ora da Massimiliano di Baden, a decidere se accettare le richieste di principio che avevano offerto gli Stati Uniti: il Kaiser decise di accoglierle.\nA questo punto, sulla strada dell'armistizio, la sola speranza per il trono sembrava l'abdicazione, ma i socialisti erano per la repubblica. Risentito del fatto che il Cancelliere si era rifiutato di pubblicare una lettera e un proclama nei quali assicurava il suo appoggio al governo e alle modifiche istituzionali, nella notte del 29 ottobre, Guglielmo II lasci\u00f2 Berlino per Spa, in Belgio, sede del quartier generale dell'esercito. Qui, fra i suoi generali, fu raggiunto il 1\u00ba novembre dal ministro degli Interni prussiano Bill Drews (1870-1938) che gli comunic\u00f2 delle sempre pi\u00f9 numerose richieste per la sua abdicazione. Guglielmo II rispose: \u00abCome pu\u00f2 lei, un funzionario prussiano, uno dei miei sudditi che mi ha giurato fedelt\u00e0, avere l'insolenza e la sfrontatezza di sottopormi una richiesta del genere?\u00bb.\nL'abdicazione.\nIl 4 novembre 1918, come risposta all'ordine di far salpare la flotta per una disperata e inutile battaglia sul mare, i marinai ammutinati occuparono la citt\u00e0 di Kiel e nei giorni seguenti la rivolta si diffuse agli altri porti della Germania estendendosi all'interno del Paese. Era scoppiata la Rivoluzione di novembre. Il 7 i ministri socialisti reclamarono ancora l'abdicazione dell'Imperatore che rifiut\u00f2 ordinando che venisse preparato un piano per marciare in Germania alla testa dell'esercito e restaurare l'ordine.\nA Berlino la maggioranza socialista al Reichstag chiese l'abdicazione del Kaiser. Quando questi rifiut\u00f2, i deputati si dimisero in blocco dal Parlamento e indissero uno sciopero generale. A Colonia i marinai rivoluzionari presero la citt\u00e0, come gi\u00e0 era accaduto a Kiel. Guglielmo II si trov\u00f2 allora di fronte al collasso del Paese e quando il principe Massimiliano di Baden lo preg\u00f2 per telefono di abdicare, gli url\u00f2 il suo \"no\" al ricevitore. La sera dell'8 novembre l'ammiraglio Paul von Hintze raggiunse a Spa Guglielmo e gli comunic\u00f2 che la Marina era ormai fuori controllo.\nIl giorno dopo, il 9, scoppi\u00f2 la rivoluzione a Berlino e Guglielmo fu ancora sollecitato ad abbandonare il trono: a Spa, il Kaiser, che nutriva speranze di potersi mettere a capo dell'esercito assieme a Hindenburg e sedare le rivolte, chiese al generale Groener cosa ne pensasse. Questi rispose che non c'era operazione militare che potesse avere successo. I rivoluzionari avevano in mano i principali nodi ferroviari e molti soldati avevano abbracciato la causa della rivoluzione. Alle 11 di mattina arriv\u00f2 un telegramma che annunciava la ribellione dei soldati della piazza di Berlino. A quel punto Guglielmo parve cedere e decise di abdicare, ma solo come imperatore: egli avrebbe comunque conservato il titolo di re di Prussia e sarebbe rimasto con il suo esercito.\nQuando per telefono furono trasmesse le sue decisioni a Berlino, Baden per guadagnare tempo aveva gi\u00e0 proclamato l'abdicazione del Kaiser e del principe ereditario. Dopo di che il Cancelliere pass\u00f2 il potere al socialista Friedrich Ebert.\nGuglielmo s'infuri\u00f2 per come erano andate le cose, ma, ormai, tutto era perduto. La strada per la Germania era chiusa dalla rivoluzione e poich\u00e9 i fermenti minacciavano di estendersi anche tra i soldati stanziati a Spa, il 10 novembre 1918 l'ex imperatore varc\u00f2 il confine con i Paesi Bassi. Il giorno dopo la Germania firmava l'armistizio.\nIl 28 novembre la consorte di Guglielmo II raggiunse il marito nei Paesi Bassi, al castello di Amerongen (presso Utrecht). Lo stesso giorno Guglielmo regolarizz\u00f2 la propria posizione firmando un formale atto di abdicazione che liberava tutti i suoi funzionari dal giuramento di obbedienza. Il principe ereditario rinunci\u00f2 analogamente ai suoi diritti.\nNei Paesi Bassi.\nCon l'articolo 227 del Trattato di Versailles Guglielmo fu accusato di \u00absuprema offesa alle convenzioni internazionali e alla santit\u00e0 dei trattati\u00bb. Il 4 giugno 1919, a Parigi, il Consiglio supremo decretava che doveva essere processato. Nel gennaio dell'anno successivo fu chiesta l'estradizione al governo dei Paesi Bassi, che per\u00f2 si rifiut\u00f2 ripetutamente di concederla, limitandosi a farsi dare dall'ex imperatore la promessa, poi mantenuta, di astenersi da qualsiasi attivit\u00e0 politica.\nNella primavera del 1920 Guglielmo acquist\u00f2 il palazzo di Doorn dove si stabil\u00ec facendosi spedire dalla Germania mobili, libri e ritratti dei suoi antenati, e qui trascorse i restanti ventuno anni della sua vita come un nobile di campagna a riposo.\nI rapporti con il nazismo.\nNel 1931, prima dell'ascesa del nazismo, Guglielmo si confid\u00f2 con il nipote Luigi Ferdinando affermando che Adolf Hitler era il capo di un forte movimento che rappresentava tutta l'energia della nazione tedesca.\nDue anni dopo, al momento della presa del potere nazista, venne firmato un accordo con Hermann G\u00f6ring con il quale veniva concesso a Guglielmo e ai suoi figli un appannaggio a condizione che si astenessero dal criticare il Terzo Reich. Tuttavia, di fronte alle persecuzioni agli ebrei del 1938, Guglielmo afferm\u00f2: \u00abPer la prima volta mi vergogno di essere tedesco\u00bb. Ciononostante, nel 1940, invi\u00f2 le congratulazioni a Hitler per la sua vittoria nella Campagna di Francia.\nLa fine e i funerali.\nOrmai anziano, l'anno dopo, il 4 giugno 1941, Guglielmo II mor\u00ec per complicazioni polmonari. Hitler offr\u00ec la traslazione della salma in Germania con l'intento di tenere grandi funerali di stato poich\u00e9 l'ex Kaiser rimaneva il simbolo della Germania e dei tedeschi durante la precedente guerra mondiale. Ci\u00f2 nonostante, come da disposizioni e volont\u00e0 di Guglielmo II di non tornare mai in Germania fino a quando non fosse stata restaurata la monarchia, la salma rimase nei Paesi Bassi e le autorit\u00e0 di occupazione nazista si organizzarono per un funerale militare in forma ristretta, con alcune centinaia di persone presenti. Tra le persone a lutto c'erano il feldmaresciallo August von Mackensen, che decise di indossare la sua vecchia uniforme imperiale degli Ussari, l'ammiraglio Wilhelm Canaris e il Reichskommissar per i Paesi Bassi Arthur Seyss-Inquart, insieme ad alcuni altri consiglieri militari. Tuttavia, la richiesta del decaduto Kaiser di non mostrare la svastica e le altre insegne naziste al suo funerale venne ignorata, come attestato dalle fotografie dell'evento scattate da un fotografo olandese.\nGuglielmo II fu quindi sepolto nel mausoleo di Doorn, che da allora \u00e8 diventato un luogo di pellegrinaggio per i monarchici tedeschi; piccoli ma entusiasti e fedeli gruppi di loro si riuniscono ogni anno in occasione dell'anniversario della sua morte per rendere omaggio all'ultimo imperatore tedesco.\nMatrimoni ed eredi.\nGuglielmo spos\u00f2 Augusta Vittoria di Schleswig-Holstein-Sonderburg-Augustenburg nel 1881. Ebbero sette figli:\nA seguito della morte della prima moglie, l'11 aprile 1921, Guglielmo spos\u00f2 in seconde nozze la principessa Erminia di Sch\u00f6naich-Carolath, vedova, nata principessa Reuss di Greiz.\nPromotore delle arti e delle scienze.\nGuglielmo fu un entusiasta promotore delle arti e delle scienze, come del resto dell'educazione pubblica e del welfare sociale. Egli in persona sponsorizz\u00f2 la Societ\u00e0 Kaiser Wilhelm per la promozione della ricerca scientifica; essa era finanziata con contributi di privati e dallo stato e comprendeva un gran numero di istituti di ricerca di scienza pura e applicata. L'Accademia Prussiana delle Scienze, invece, non pot\u00e9 evitare le pressioni del Kaiser e perdette sotto il regno di Guglielmo II parte della propria autonomia quando venne costretta ad incorporare programmi di ingegneria.\nGuglielmo support\u00f2 i modernizzatori quando tentarono di riformare il sistema di educazione secondaria prussiana, che era ancora tradizionalmente rigida, elitaria, politicamente autoritaria e immutata nel progresso delle scienze naturali. Come protettore ereditario dell'Ordine di San Giovanni del Baliaggio di Brandeburgo, incoraggi\u00f2 i tentativi dell'Ordine di portare la Germania all'avanguardia delle pratiche medicinali moderne, attraverso gli ospedali e le scuole di medicina dell'Ordine in Germania. Guglielmo mantenne quest'ultima posizione anche dopo il 1918 in quanto essa era collegata al capo di casa Hohenzollern e non alla carica di imperatore tedesco.\nOnorificenze.\nGuglielmo II fu insignito di numerose onorificenze. Delle seguenti se ne ha riscontro in fonti attendibili."}
{"id": "23979", "revid": "339392", "url": "https://it.wikipedia.org/wiki?curid=23979", "title": "Antoine Laurent Lavoisier", "text": ""}
{"id": "23980", "revid": "21", "url": "https://it.wikipedia.org/wiki?curid=23980", "title": "Carl Wilhelm Scheele", "text": ""}
{"id": "23981", "revid": "2175", "url": "https://it.wikipedia.org/wiki?curid=23981", "title": "Dmitri Ivanovich Mendeleev", "text": ""}
{"id": "23998", "revid": "330019", "url": "https://it.wikipedia.org/wiki?curid=23998", "title": "Pietra di Bismantova", "text": "La Pietra di Bismantova \u00e8 una montagna caratteristica dell'Appennino reggiano, alta 1041 metri.\nSituata nel comune di Castelnovo ne' Monti, paese che sorge alle sue falde, in provincia di Reggio Emilia, si presenta come uno stretto altopiano dalle pareti scoscese, che si staglia isolato tra le montagne appenniniche. La zona \u00e8 classificata come sito di interesse comunitario (codice IT4030008) della rete Natura 2000, ed \u00e8 in parte compresa nel territorio del Parco nazionale dell'Appennino Tosco-Emiliano.\nToponimo.\nSulle origini del toponimo \"Bismantova\" sono state avanzate diverse ipotesi.\nL'etimologia potrebbe essere collegata al ruolo di montagna sacra che la Pietra avrebbe avuto nell'antichit\u00e0.\nUn'ipotesi si rif\u00e0 all'etrusco \"man\" (pietra scolpita) e \"tae\" (altare per sacrifici). Altri propongono un'origine celtica, da \"vis\" (vischio), \"men\" (luna) e \"tua\", che rimanderebbe alla raccolta notturna di vischio tra i querceti della zona, espressione di un antico culto lunare. \"Vismentua\" sarebbe variata prima in \"Bismentua\" e poi \"Bismantua\".\nNel V secolo d.C. i Bizantini edificarono sulla montagna una struttura militare, nota come \"Kastr\u00f2n Bismanto\" o \"Castrum Bismantum\". Il castello \"Bismantum\" \u00e8 menzionato in un diario di viaggio del 628. In un documento del 1062 \u00e8 citata per la prima volta la \"Petra de Bismanto\". La prima menzione scritta di \"Bismantova\" compare nella \"Divina Commedia\" di Dante Alighieri ().\nStoria.\nNei pressi della Pietra di Bismantova sono documentate scarse tracce di frequentazione del Paleolitico superiore. Tracce di frequentazione umana della fase finale dell'Eneolitico, appartenenti alla cultura del bicchiere campaniforme, sono state rinvenute sul pianoro di Campo Pianelli, alla base della Pietra (met\u00e0 del III millennio a.C.).\nSempre sul pianoro di Campo Pianelli si insedi\u00f2 un abitato del Bronzo medio (1550-1400 a.C.), nel quale sono stati rinvenuti i resti di capanne ancora nella prima fase del Bronzo recente (1300-1250 a.C.). L'abitato apparteneva all'occupazione della media montagna da parte della cultura delle terramare. Nel Bronzo finale (XI-XII secolo a.C.), l'abitato dovette essere spostato in un luogo ritenuto pi\u00f9 adatto e l'insediamento precedente venne rioccupato da una necropoli, che ha restituito circa 50 tombe ad incinerazione.\nA partire dalla fine del VI secolo a.C. e fino al IV secolo a.C. in poi il sito di Campo Pianelli venne rioccupato da Etruschi e Liguri.\nSecondo alcune interpretazioni, la Pietra potrebbe essere il \"Suismontium\" menzionato nel di Tito Livio, luogo di una battaglia della campagna militare di Marco Emilio Lepido contro i Liguri nel I secolo a.C. Per difendere la zona conquistata da ulteriori incursioni, i Romani avrebbero costruito un castello.\nIl \"castrum Bismantion\" \u00e8 attestato come esistente agli inizi del VII secolo. La fortificazione doveva dominare la strada tra Parma e Lucca, che forse ricalcava un pi\u00f9 antico percorso romano, e pass\u00f2 ai Longobardi prima del 628. Il castello era centro di un gastaldato che comprendeva quattro corti fiscali, tra cui quella di Malliaco.\nIl territorio in epoca longobarda entr\u00f2 poi nei possedimenti dell'Abbazia di San Colombano di Bobbio, fondata da San Colombano nel 614, citati i rapporti col gastaldo di Bismantova, il territorio con vari possedimenti era inserito nel grande feudo reale ed imperiale monastico.\nSullo Spigolo di Fontanacornia, uno degli speroni rocciosi del lato nord, nell'Alto Medioevo sorgeva una rocca, probabilmente distrutta da una frana. Dell'antica costruzione rimangono alcuni resti scoperti nel XIX secolo.\nAi piedi della Pietra nel XVII secolo fu edificato il tuttora esistente eremo benedettino con annessa chiesa aperta al pubblico. Sul luogo era gi\u00e0 presente nel 1422 una chiesetta dedicata al Santissimo Salvatore. Tra il 1616 e il 1625 la chiesetta fu ampliata e vennero costruiti un convento e una torre campanaria.\nNella zona dell'eremo si \u00e8 abbattuta il 13 febbraio 2015 una frana di grandi proporzioni, senza danni alle persone.\nNel 2010 la Pietra di Bismantova \u00e8 stata inserita definitivamente nel territorio del Parco nazionale dell'Appennino tosco-emiliano.\nTerritorio.\nGeologia.\nLa formazione geologica che costituisce e che rende peculiare la Pietra di Bismantova \u00e8 nota col nome di \"Formazione di Bismantova\"; essa possiede una potenza di circa 100 metri ed \u00e8 composta da un basamento di marne su cui poggia un livello di calcarenite, depositatesi in ambiente marino di piattaforma continentale interna nel Miocene inferiore e medio, fra il Burdigaliano superiore e il Langhiano inferiore. Vi sono contenuti resti fossilizzati come gusci di molluschi, echinoidi, briozoi, foraminiferi bentonici e alghe coralline, in particolare specie tipiche di acque temperato-calde.\nDopo l'emersione della catena appenninica, la successiva fessurazione e frammentazione della formazione arenacea, seguita da erosione, hanno lasciato intatta la porzione di lastra visibile attualmente, lunga 1\u00a0km, larga 240 metri e alta 300 metri rispetto alla pianura circostante.\nLa sommit\u00e0 della Pietra raggiunge i 1041 metri sul livello del mare.\nMolti dei massi che si trovano attorno alla Pietra di Bismantova si sarebbero staccati in epoca recente, attorno al XVII secolo, durante la piccola era glaciale.\nFlora e fauna.\nLa sommit\u00e0 pianeggiante della roccia \u00e8 coperta da una vegetazione di arbusti, in particolare il nocciolo, mentre ai piedi del massiccio si trovano campi, siepi e boschi di querce.\nNella zona sono presenti inoltre arbusti come il ginepro comune, il sorbo montano e il maggiociondolo.\nAlberi ad alto fusto prevalenti sono la roverella, il cerro, il leccio ed il tiglio.\nNotevole \u00e8 la fioritura di orchidee, tra cui l'orchidea pallida e la concordia.\nNegli ultimi decenni il progressivo abbandono dell'agricoltura montana e della silvicoltura ha causato un'espansione incontrollata della vegetazione, che ha nascosto sentieri e porzioni di roccia. Da alcuni anni sono in corso interventi di sfalcio dei prati e diradamento selettivo dei boschi, per ripristinare i percorsi escursionistici e rendere nuovamente visibile la roccia nuda.\nL'altopiano e l'area circostante sono popolati da animali selvatici.\nTra le specie di interesse comunitario per la rete Natura 2000, si segnalano il succiacapre, la tottavilla, l'averla piccola, il picchio muraiolo e il cervo volante.\nManca tuttavia un censimento completo della fauna locale, che copra anche mammiferi, anfibi e rettili.\nAlpinismo.\nLa prima ascesa alpinistica \u00e8 attribuita a Carlo Voltolini, che scal\u00f2 in solitaria la Pietra di Bismantova nel 1922. Il tracciato della sua salita, che arriva al terzo grado superiore, prese il nome di \"Via degli Svizzeri\", dall'appellativo dato dai locali a Voltolini, che in realt\u00e0 era trentino, e all'amico svizzero che lo aveva accompagnato ai piedi del monte. Nel 1940 Nino Oppio scal\u00f2 la parete sud-est, aprendo la \"Via Oppio\" a lui intitolata. Lo stesso anno Armando Corradini e Olinto Pincelli salirono il diedro dal piazzale dell'Eremo, con difficolt\u00e0 di sesto grado. Negli anni seguenti Pincelli apr\u00ec numerosi percorsi di arrampicata.\nUna nuova fase si apr\u00ec negli anni 1960.\nLa prima arrampicata artificiale sulla Pietra di Bismantova avvenne nel 1960, ad opera di Luigi Zuffa e Benito Modoni, da cui la \"Via Zuffa-Modoni\".\nNel frattempo la pratica dell'alpinismo si andava diffondendo in Emilia-Romagna, e la Pietra divent\u00f2 una delle palestre di roccia pi\u00f9 popolari della regione.\nTra la fine degli anni 1960 e la met\u00e0 degli anni 1970 vennero aperte molte nuove vie: la \"G.A.B.\" dedicata al Gruppi Amici di Bismantova nel 1968, la \"Donato Zeni\" e la \"Via dei Lumaconi\" nel 1969, la \"Via Nino Marchi\" nel 1971, la \"Via Doretta\" e la \"Via Paola\" nel 1972, la \"Via CAI Parma\" nel 1973 e la \"Via del Centenario\" nel 1975. A partire dalla met\u00e0 degli anni 1970 cominci\u00f2 ad affermarsi l'arrampicata libera su alti gradi di difficolt\u00e0, lungo i tracciati aperti in precedenza in artificiale. Il settimo grado fu raggiunto da Emilio Levati nell'ultimo tiro di corda della \"Via del Centenario\".\nA met\u00e0 degli anni 1980 prese piede l'arrampicata sportiva. Vennero introdotte alcune innovazioni tecniche, come lo spit e il monotiro, e aperte nuove vie, mentre i vecchi tracciati furono progressivamente richiodati. Non mancarono le polemiche: ci furono proteste contro gli appigli scavati nella roccia per agevolare l'arrampicata libera, e contro le nuove chiodature che impedivano di fatto l'arrampicata in artificiale su alcune vie.\nAlla fine degli anni 2000 l'arrampicata sportiva \u00e8 ancora la pratica prevalente, ma si nota una ripresa dell'arrampicata in artificiale.\nDal 1971 \u00e8 inoltre presente una via ferrata, la via ferrata alla Pietra di Bismantova, detta anche \"Via ferrata degli Alpini\". A questa si \u00e8 aggiunta, nel 2017, una seconda ferrata denominata \"Via ferrata Ovest o dell'Ultimo Sole\" di difficolt\u00e0 inferiore all'altra.\nCitazioni artistiche.\nDivina Commedia.\nLa Pietra di Bismantova viene citata da Dante Alighieri nel quarto canto del Purgatorio nella \"Divina Commedia\". Secondo alcuni commentatori il poeta avrebbe visitato personalmente il luogo nel 1306, mentre si recava da Padova alla Lunigiana, e ne avrebbe tratto ispirazione per la descrizione del Monte del Purgatorio.\nTributo \"Alla pietra\".\nIl gruppo musicale Per Grazia Ricevuta, nel disco \"D'anime e d'animali\" del 2004 dedica la prima canzone dell'album \"Alla pietra\" alla Pietra di Bismantova.\nI prati di Bismantova.\nI Modena City Ramblers in \"Dopo il lungo inverno\" del 2006 dedicano alla Pietra la canzone \"I prati di Bismantova\".\nIl tesoro del bigatto.\nGiuseppe Pederiali ambienta il primo capitolo del romanzo \"Il tesoro del Bigatto\" presso la Pietra di Bismantova, dove il Diavolo sfida l'eremita Sant'Anselmo."}
{"id": "23999", "revid": "729019", "url": "https://it.wikipedia.org/wiki?curid=23999", "title": "Via Emilia", "text": "La via Emilia (lat. \"via Aemilia\") era una strada romana fatta costruire dal console Marco Emilio Lepido per collegare in linea retta \"Ariminum \" (Rimini) con \"Placentia\" (Piacenza). La sua rilevanza per i traffici commerciali delle aree che attraversava si \u00e8 ripercossa fino ai tempi moderni: la strada statale SS 9 porta infatti lo stesso nome.\nStoria.\nL'Italia Settentrionale era conosciuta dai Romani durante l'epoca repubblicana come Gallia Cisalpina. La Gallia Cisalpina comprendeva la Pianura Padana, di gran lunga la pi\u00f9 grande pianura fertile della penisola italica e perci\u00f2 il pi\u00f9 ampio territorio coltivabile d'Italia. Conquistando quest'area i Romani avrebbero avuto l'opportunit\u00e0 di accrescere enormemente la propria popolazione e le proprie risorse economiche.\nI Romani sottomisero i Galli della Pianura Padana attraverso una serie di campagne militari alla fine del III secolo a.C. La costruzione di una via militare che collegasse Roma a Fano e Rimini al fine di agevolare i movimenti dell'esercito verso nord fu completata gi\u00e0 nel 220 a.C. (via Flaminia); invece la \"via Emilia\" sarebbe stata costruita solo nel secolo seguente: l'espansione romana fu infatti ritardata di circa venti anni a causa della seconda guerra punica.\nCon l'invasione dell'Italia da parte dei cartaginesi guidati da Annibale (218-203 a.C.) Roma perse il controllo della Pianura Padana; molte trib\u00f9 di recente sottomissione (come i Boi e gli Insubri) si ribellarono e si unirono alle forze di Annibale nella speranza di riottenere la propria indipendenza. Solo nel 189 a.C. l'ultima resistenza dei Galli fu vinta con la conquista di \"Bona\", l'odierna Bologna: nello stesso anno Roma avvi\u00f2 la costruzione della strategica \"via Emilia\". L'arteria venne completata nel 187 a.C.\nInoltre, in quel periodo la colonia di \"Placentia\" era circondata da stanziamenti di Galli Boi che, nonostante la sconfitta, non avevano voluto firmare la pace con Roma: il pericolo di rivolte era quindi reale. La strada militare rettilinea fu dunque portata fino a \"Placentia\" per consentire il rapido spostamento dell'esercito nel caso di eventuali rivolte boiche.\nIl punto di inizio della \"via Emilia\" coincideva dunque con quello finale della via Flaminia, strada consolare che partiva da Roma e terminava a Rimini, dove intersecava la \"via Popilia\" (a Rimini la \"via Emilia\" attraversava il fiume Marecchia grazie al ponte di Tiberio). Inoltre, a Piacenza la \"via Emilia\" si intersecava con la via Postumia, che collegava i porti di Genova ed Aquileia, lo scalo romano pi\u00f9 importante dell'alto Adriatico.\nLe maggiori citt\u00e0 attraversate, di fondazione romana o rifondate dai Romani, dopo Rimini, sono: \"Acervolanum\" (Santarcangelo di Romagna), \"Sabinianum\" (Savignano sul Rubicone), dove era presente il ponte romano sul Rubicone, Cesena (\"Caesena\"), Forlimpopoli (\"Forum Popilii\"), Forl\u00ec (\"Forum Livii\"), Faenza (\"Faventia\"), Imola (\"Forum Cornelii\"), \"Claterna\", \"Savenae\" (San Lazzaro di Savena), Bologna (\"Bononia\", dove intersecava la \"via Flaminia militare\"), \"Unciola\" (Anzola dell'Emilia), \"Ad Medias\" (Crespellano), \"Forum Gallorum\" (Castelfranco Emilia), Modena (\"Mutina\"), \"Herberia\" (Rubiera), Reggio nell'Emilia (\"Regium Lepidi\"), Taneto (\"Tannetum\"), Parma (\"Parma\"), dove era presente il ponte di Teodorico, Fidenza (\"Fidentia\"), dove era presente il ponte romano di Fidenza, \"Senum\" (Alseno), \"Florentia\" (Fiorenzuola d'Arda), \"Pons Nure\" (Pontenure) e Piacenza (\"Placentia\").\nCol nome di \"via Emilia\" si indica ancora oggi l'arteria fondamentale della regione Emilia-Romagna, cio\u00e8 l'attuale SS 9, il cui tracciato ha costituito un riferimento anche per le successive infrastrutture viarie: quasi parallele sono state infatti costruite le ferrovie Milano-Bologna e Bologna-Ancona nonch\u00e9 l'Autostrada del Sole e l'Autostrada Adriatica. A Forl\u00ec, durante i lavori per la realizzazione della circonvallazione, e a Reggio nell'Emilia, durante degli scavi, sono stati rinvenuti resti dell'antica via romana.\nTra le infrastrutture che attraversava sono degne di nota il ponte di Tiberio di Rimini, il ponte di Teodorico di Parma e il ponte romano di Fidenza.\nEredit\u00e0 storica.\nLa costruzione della \"via Emilia\" segn\u00f2 l'inizio della colonizzazione romana di massa della Pianura Padana. Il grande potenziale agricolo di questa regione la rese presto la zona pi\u00f9 popolosa ed economicamente importante d'Italia, facendo passare in secondo piano l'Italia centrale, Roma e il sud. L'area rimane economicamente importante anche oggi. Durante il secondo triumvirato (44 a.C. - 30 a.C.), la romanizzazione di questo territorio, precedentemente celtico, fu cos\u00ec avanzata che la provincia della Gallia Cisalpina fu abolita e l'intero territorio venne incorporato nell'Italia.\nQuesta zona, prima della conquista romana, era popolata da diverse trib\u00f9 galliche (le principali erano i Boi e i Senoni), che i romani avevano chiamato Gallia Cisalpina. Nel 7 a.C. circa, quando Augusto divise l'Italia in 11 distretti, l'area divenne l'ottava regione. Inizialmente ebbe il nome ufficiale di \"Padus\" (il fiume Po). Successivamente si afferm\u00f2 il nome \u00abAemilia\u00bb. L'ottava regione romana comprendeva anche una parte che si estendeva a sud dell'Appennino fino quasi ad affacciarsi sul mare Tirreno. Il territorio a sud di \"Ariminum\", invece, conservava il nome \"Ager Gallicus\" ed era annesso alla Regio VI (Umbria).\nCon la riforma di Diocleziano (che per la prima volta suddivise l'Italia romana in province), alla fine del III secolo, l'\"Ager Gallicus\" fu accorpato alla nuova provincia \"Flaminia et Picenum\".\nCon la successiva riforma di Costantino fu creata una nuova provincia: \u00abEmilia et Liguria\u00bb, formata dalla fusione delle due province che la costituivano. Il territorio dipendente da Ravenna fu sottratto all'Emilia e divenne parte della \"Flaminia et Picenum\".\nNell'Italia Annonaria sotto l'imperatore Teodosio, \"Aemilia\" indicava una regione che comprendeva la parte dell'attuale Piemonte sopra il Po nonch\u00e9 la pianura cispadana fino a Ravenna (esclusa).\nNell'Italia divisa tra Longobardi e Bizantini, questi ultimi crearono un'eparchia di nome \"Aemilia\". Essa comprendeva i possedimenti bizantini nella parte centrale dell'Aemilia teodosiana, a cui si aggiungevano l'estremit\u00e0 sud-occidentale della Venezia (Cremona e zone limitrofe) e l'estremit\u00e0 sud-orientale della Liguria (con Lodi Vecchio).\nIl nome Emilia scomparve con la fine del dominio bizantino sulla pianura padana. Inoltre, dal IX secolo, la parte orientale della regione inizi\u00f2 a chiamarsi Rom\u00e0nia e poi definitivamente Romagna.\nNel 1796 l'esercito francese rivoluzionario occup\u00f2 il Nord Italia. L'esercito fu riorganizzato su base regionale. Alle truppe di stanza nella pianura cispadana fu dato il nome Esercito dell'Emilia. Il nome \"Emilia\" ricomparve dopo un oblio di oltre mille anni. Tale denominazione dur\u00f2 fino al Congresso di Vienna (1814).\nIl nome fu ripreso durante il Risorgimento. In virt\u00f9 del decreto emanato nel dicembre 1859 dal governo provvisorio delle Romagne, il nome \"Emilia\", per la prima volta, indic\u00f2 la regione da Piacenza a Rimini includendo i territori a sud di Rimini fino al confine con il Pesarese e con l'esclusione dei territori oltre lo spartiacque appenninico verso il mare Tirreno.\nDal 1\u00ba gennaio 1948, giorno di entrata in vigore della Costituzione della Repubblica Italiana, tale regione \u00e8 denominata ufficialmente Emilia-Romagna.\nCitt\u00e0 fortificate.\nPercorrendo oggi la via Emilia da Rimini a Bologna, si incontrano numerosi centri urbani (Rimini, Cesena, Forlimpopoli, Forl\u00ec, Faenza, Castelbolognese, Imola, Castel San Pietro Terme, Bologna) nei quali si conservano ancora oggi mura, torrioni, porte e rocche. Si tratta di un articolato sistema difensivo costruito per volont\u00e0 delle potenti famiglie che governavano a vario titolo sui territori attraversati dalla via Emilia fra il XIII e il XVI secolo.\nTali costruzioni recuperavano, ampliavano e rinforzavano spesso vestigia difensive pi\u00f9 antiche (alto-medievali e bizantine) allo scopo di rendere le citt\u00e0 maggiormente sicure nei confronti delle moderne armi da fuoco. Tali costruzioni hanno ridisegnato l'aspetto dei borghi e collegano idealmente in un itinerario tematico lungo la via Emilia le caratteristiche urbane di molte citt\u00e0."}
{"id": "24019", "revid": "1543377", "url": "https://it.wikipedia.org/wiki?curid=24019", "title": "Hans Asperger", "text": "Biografia.\nNacque in una fattoria, appena fuori Vienna. Maggiore di due figli, in giovent\u00f9 mostr\u00f2 particolare talento per la letteratura e spesso citava Franz Grillparzer. Ebbe difficolt\u00e0 a fare amicizia ed ebbe un'infanzia solitaria. Asperger studi\u00f2 Medicina all'Universit\u00e0 di Vienna e pratic\u00f2 presso l'ospedale universitario. Gli venne conferito il dottorato nel 1931 e assunse la direzione del reparto di pedagogia infantile presso la clinica dei bambini dell'universit\u00e0 di Vienna. Si spos\u00f2 nel 1935 ed ebbe cinque figli. Con l'annessione dell'Austria da parte della Germania nazista, per Asperger si aprirono diverse opportunit\u00e0 di lavoro a seguito delle contemporanee restrizioni nei confronti degli specialisti colleghi di origine ebraica. In questo periodo, nonostante per anni si sia ritenuto che Asperger non fosse compromesso col regime in quanto non iscritto al partito nazista, il pediatra fu direttamente coinvolto nel programma di eugenetica nazista che comport\u00f2 l'uccisione di numerose persone diversamente abili.\nNegli ultimi anni della seconda guerra mondiale serv\u00ec come ufficiale medico in Croazia. Nel 1944, dopo la pubblicazione del suo saggio, che divent\u00f2 il punto di riferimento per la descrizione dei sintomi dell'autismo, trov\u00f2 un posto di ruolo presso l'Universit\u00e0 di Vienna. Poco dopo la fine della guerra divenne direttore di una clinica pediatrica nella citt\u00e0. Ottenne la Cattedra di Pediatria presso l'Universit\u00e0 di Vienna, posto che mantenne per i successivi vent'anni. In seguito lavor\u00f2 a Innsbruck. Divent\u00f2 professore emerito nel 1977.\nAsperger mor\u00ec prima che il suo modello di comportamento (poi battezzato \"sindrome di Asperger\", di cui egli stesso mostrava alcuni tratti) ottenesse ampio riconoscimento: i suoi scritti, infatti, essendo in lingua tedesca, non riuscirono ad avere adeguata diffusione. La prima persona ad usare il termine \"sindrome di Asperger\", \u00e8 stata la ricercatrice britannica Lorna Wing. Nonostante nei decenni passati le scoperte di Asperger abbiano goduto di una certa fortuna, nell'ultima edizione del \"Diagnostic and Statistical Manual of Mental Disorders\" (DSM 5, 2013) la \"sindrome di Asperger\" non figura pi\u00f9, essendo stata sostituita dal \"Disturbo dello spettro dell'autismo\".\nNegli ultimi anni \u00e8 stata documentata la partecipazione di Asperger al programma nazista di eutanasia, collaborando attivamente all'invio di bambini autistici all'ospedale Am Spiegelgrund a Vienna, dove vennero uccisi quasi 800 bambini."}
{"id": "24024", "revid": "125167516", "url": "https://it.wikipedia.org/wiki?curid=24024", "title": "Lorna Wing", "text": "Biografia.\nDopo gli studi di medicina presso lo University College Hospital si specializz\u00f2 in psichiatria insieme al futuro marito. Poi inizi\u00f2 a lavorare con lui presso il Maudsley Hospital di Londra.\nAvendo avuto una figlia autistica (Susie, nata nel 1956) si fece coinvolgere nella ricerca sui disturbi dello sviluppo, in particolare su quelli che rientrano nella gamma dell'autismo. Unitamente ad altri genitori di bambini autistici fond\u00f2 la National Autistic Society nel Regno Unito nel 1962. Nel corso degli anni settanta, con il marito John Wing e la collega Judith Gould, articol\u00f2 una serie di ricerche epidemiologiche e nosologiche sui disturbi autistici proponendone una classificazione pi\u00f9 moderna rispetto a quella classica di Leo Kanner. Fu lei ad utilizzare per la prima volta il termine \"sindrome di Asperger\" nel 1981, quando pubblic\u00f2 uno storico studio su questa variante dell'autismo, ancora poco conosciuta a quei tempi. Nel 1996 pubblic\u00f2 un volume sui disturbi dello spettro autistico che ebbe particolare diffusione internazionale, \"The Autistic Spectrum\".\nNel 2012 venne nominata \"fellow\" dello University College London.\nNel 1994 era anche stata insignita del titolo di Ufficiale dell'Ordine dell'Impero Britannico (\"O.B.E., Order of the British Empire\")."}
{"id": "24026", "revid": "35804", "url": "https://it.wikipedia.org/wiki?curid=24026", "title": "Impero Tedesco", "text": ""}
{"id": "24027", "revid": "1904508", "url": "https://it.wikipedia.org/wiki?curid=24027", "title": "Sovrani del Portogallo", "text": "Questo \u00e8 un elenco di monarchi portoghesi dall'indipendenza del Portogallo dalla Castiglia, nel 1139, all'inizio della Repubblica, proclamata il 5 ottobre 1910. L'elenco include le Case di Borgogna, Aviz, Asburgo e Braganza."}
{"id": "24028", "revid": "1632387", "url": "https://it.wikipedia.org/wiki?curid=24028", "title": "Ottone I di Sassonia", "text": "Durante la prima met\u00e0 del suo lungo regno, Ottone impose l'indivisibilit\u00e0 della regalit\u00e0 e il suo potere nel decidere l'assegnazione degli uffici. In tal modo intervenne profondamente nella struttura di potere esistente della nobilt\u00e0. Le ribellioni pi\u00f9 gravi provennero peraltro dagli stessi membri della famiglia reale: suo fratello Enrico, ed anche il figlio Liudolfo, rivendicarono la partecipazione alla regalit\u00e0. Ottone usc\u00ec vincente da ciascuna delle rivolte.\nNel 955, con la vittoria nella battaglia sul Lechfeld, Ottone blocc\u00f2 definitivamente le incursioni magiare ad occidente, ponendo fine anche alle rivolte dei grandi del regno contro di lui. Si guadagn\u00f2 inoltre la reputazione di salvatore della cristianit\u00e0, soprattutto dopo aver sconfitto gli slavi, sempre nello stesso anno. Da qui inizi\u00f2 un periodo di grande splendore culturale, che divenne noto come la rinascita ottoniana.\nNel 961 conquist\u00f2 il regno d'Italia e ampli\u00f2 il suo impero a nord, ad est e a sud fino all'Italia meridionale, dove entr\u00f2 in conflitto con Bisanzio. Rifacendosi inoltre all'idea imperiale di Carlo Magno, nel 962 si fece incoronare imperatore romano da papa Giovanni XII. Alla fine riusc\u00ec a raggiungere un accordo con l'imperatore romano d'Oriente Giovanni I Zimisce, nonch\u00e9 a far sposare suo figlio Ottone II con Teofano, la nipote dell\u2019imperatore.\nNel 968 fond\u00f2 l'arcidiocesi di Magdeburgo, citt\u00e0 che associ\u00f2 alla sua vita ultraterrena come nessun'altra. Per Ottone l\u2019arcidiocesi era il presupposto decisivo per la cristianizzazione degli slavi.\nIl soprannome \"il Grande\" gli \u00e8 stato attribuito dallo storico medievale Ottone di Frisinga, ma gi\u00e0 Vitichindo di Corvey lo chiamava \"totius orbis caput\", il \u00abcapo di tutto il mondo\u00bb.\nBiografia.\nErede al trono.\nOttone nacque il 23 novembre 912, forse a Wallhausen, nell'attuale land tedesco di Sassonia-Anhalt. Il padre era Enrico I, duca di Sassonia, re dei Franchi Orientali dal 919; sua madre, Matilde, seconda moglie di Enrico I e figlia del conte sassone Teodorico, della stirpe di Vitichindo. \nOttone aveva un fratellastro, Tankmaro, frutto del primo matrimonio di Enrico I con Hatheburga di Merseburgo, e quattro fratelli minori, Gerberga, Edvige, Enrico e Bruno. Nulla sappiamo della sua giovinezza e della sua educazione, ma \u00e8 probabile che Ottone abbia avuto una formazione di tipo militare. La sua prima esperienza come capo militare avvenne al confine orientale del regno, nella lotta contro le trib\u00f9 slave. A soli sedici anni una nobildonna slava gli diede un figlio, Guglielmo, poi arcivescovo di Magonza.\nDopo la morte nel 918 del re Corrado I di Franconia, che non era riuscito ad unire i grandi del regno nel proprio sistema di potere (\"Personenverbandsstaat\"), nel 919 la dignit\u00e0 reale fu per la prima volta trasferita non a un franco, ma a un sassone. Sebbene fosse stato eletto solo dai Franchi e dai Sassoni, Enrico riusc\u00ec a legare a s\u00e9 i ducati di Svevia (919) e di Baviera (921/922) attraverso un'abile politica di sottomissione militare e di successiva amicizia, comprendente numerose concessioni (\"amicitia e pacta\"). Inoltre nel 925 Enrico riusc\u00ec a reincorporare nel regno dei Franchi Orientali la Lotaringia, che durante il regno di Corrado era passata al regno dei Franchi Occidentali.\nPer assicurare unit\u00e0 alla sua famiglia e allo stesso tempo il dominio sul regno dei Franchi Orientali, gi\u00e0 nel 929/930 Enrico stabil\u00ec che Ottone gli dovesse succedere al trono. In un documento del 16 settembre 929 indirizzato alla moglie, il cosiddetto \"Hausordnung\", Enrico design\u00f2 Quedlinburg, P\u00f6hlde, Nordhausen, Grone e Duderstadt come patrimonio della vedova Matilde (per approfondire la questione del dotario di Matilde, di Edith e Adelaide, vedi la ricerca di Giovanni Isabella). Tutti i grandi del regno e suo figlio Ottone furono chiamati a riconoscere e sostenere questo \u201ctestamento\u201d. Il figlio minore Bruno fu affidato al vescovo Balderico di Utrecht, per essere istruito e quindi preparato per una carriera ecclesiastica, ricevendo come precettore Israele il Grammatico. In un \"Memorialwesen\" del monastero di Reichenau, Ottone \u00e8 chiamato \"rex\" gi\u00e0 nel 929, ma non i suoi fratelli Enrico e Bruno. Tuttavia, nonostante il titolo di \"rex\", Ottone non era ancora stato insediato come co-re; non ci sono infatti prove di alcuna attivit\u00e0 di governo nel periodo tra il 929 e il 936 e addirittura Ottone non \u00e8 nemmeno menzionato nelle fonti durante questo periodo.\nEscludendo non solo i candidati non sassoni, ma anche i fratelli di Ottone, il piano di successione di Enrico fu particolarmente significativo, perch\u00e9 rinunci\u00f2 al principio carolingio della divisione del potere, che concedeva delle terre a ogni membro della famiglia reale. Enrico stabil\u00ec cos\u00ec la successione individuale, l'indivisibilit\u00e0 della regalit\u00e0, e quindi del regno medesimo, che anche i suoi successori dovevano mantenere.\nContemporaneamente ai preparativi per l'incoronazione, gli ottoniani cercarono per Ottone una sposa nella famiglia reale inglese. In questo modo Enrico cerc\u00f2 di legare alla sua stirpe delle dinastie al di fuori del suo regno, cosa insolita nel regno franco-orientale fino a quel momento. Oltre all'ulteriore legittimit\u00e0 fornita dal legame con un'altra casa regnante, ci\u00f2 rifletteva un rafforzamento del \"sassonismo\", perch\u00e9 i governanti inglesi discendevano da quei sassoni migrati in Britannia nel V secolo. Inoltre la sposa avrebbe portato con s\u00e9 il prestigio di appartenere alla stirpe del re martire sant'Osvaldo. Cosicch\u00e9 le due figlie del re inglese Edoardo il Vecchio, le sorellastre Edith e Edgiva, si recarono alla corte di Enrico I; Edith fu scelta come sposa di Ottone. La sorella spos\u00f2 invece Carlo III il Semplice, re dei Franchi Occidentali. Dopo il matrimonio con Ottone, nel 929 la moglie anglosassone Edith ricevette Magdeburgo come \"Morgengabe\". Il giorno di Pentecoste del 930, Enrico present\u00f2 l'erede designato al trono in Franconia e ad Aquisgrana ai grandi delle rispettive regioni, per ottenere il loro consenso alla sua disposizione di successione. Secondo una nota degli annali di Losanna compilati nel XIII secolo, che pu\u00f2 essere provata come proveniente da una fonte del X secolo, Ottone fu unto re a Magonza gi\u00e0 nel 930. All'inizio dell'estate del 936 ci fu una consultazione a Erfurt sullo stato del regno (\"de statu regni\"); Enrico raccomand\u00f2 ancora una volta Ottone ai grandi come suo successore.\nAscesa al trono.\nDopo la morte di Enrico I, datata 2 luglio 936, la successione di suo figlio Ottone fu realizzata in poche settimane. La fonte \u00e8 quella di Vitichindo di Corvey, che scrisse trent'anni dopo: \u00e8 possibile che questo abbia proiettato i dettagli dell'elezione a re di Ottone II del 961 al 936. Il resoconto dettagliato di Vitichindo \u00e8 attualmente oggetto di un dibattito quasi completo. Si dice che Ottone sia stato eletto (\"elegit sibi in principem\") da Franchi e Sassoni come loro capo, e il palazzo di Aquisgrana fu designato come sede di un'elezione generale (\"universalis electio\"). Il 7 agosto 936, i duchi, i margravi e altri grandi uomini laici misero Ottone sul trono nel vestibolo della cattedrale di Aquisgrana e gli resero omaggio. Al centro della chiesa fu ottenuto il consenso del popolo per l'elevazione del re. A questa segu\u00ec la consegna delle regalie (spada con fodero, bracciali e mantello, scettro e bastone) da parte dell'arcivescovo di Magonza Ildeberto. Ottone fu unto e incoronato re dei Franchi Orientali dagli arcivescovi Ildeberto di Magonza e Wicfrido di Colonia nella collegiata. L'atto dell'unzione segn\u00f2 l'inizio di una moltitudine di atti spirituali che conferirono alla regalit\u00e0 la dignit\u00e0 sacrale a cui suo padre aveva umilmente rinunciato.\nScegliendo il luogo dell'incoronazione e indossando deliberatamente abiti franchi durante la cerimonia, Ottone continu\u00f2 la tradizione franco-carolingia della regalit\u00e0. Il luogo dell'elezione e di incoronazione nella parte lorenese del regno non era solo inteso a sottolineare la nuova affiliazione della Lotaringia al regno franco-orientale, ma Aquisgrana, come luogo di sepoltura di Carlo Magno, era anche simbolo di continuit\u00e0 e legittimazione. Al successivo banchetto i duchi del regno svolsero alcuni uffici di corte: Giselberto di Lotaringia come ciambellano, Eberardo di Franconia come \"Truchsess\", Arnolfo di Baviera come maresciallo e lo svevo Ermanno come coppiere. Con questi atti e ruoli i duchi simboleggiavano la loro cooperazione con il re e quindi mostravano chiaramente la loro subordinazione al nuovo sovrano. Non ci sono modelli pi\u00f9 antichi per il banchetto dell'incoronazione con il servizio simbolico dei duchi. \nL'ascesa di Ottone al trono fu cos\u00ec divisa in atti spirituali e secolari. L'importanza della legittimazione sacro-divina e l'accresciuta pretesa di governare rispetto al proprio padre \u00e8 evidente anche nel cambiamento dei simboli del governo. Egli continu\u00f2 a usare il tipo di sigillo franco-orientale, che mostra un capo militare favorito da Dio. Dal 936 invece la formula della grazia di Dio (\"DEI Gratia\") \u00e8 inserita nel sigillo reale.\nAssunzione di potere.\nNonostante la sua designazione, il regno di Ottone non fu probabilmente cos\u00ec amichevole e armonioso come suggerisce il resoconto di Vitichindo. Anche prima dell'incoronazione la famiglia regnante sembra essere stata divisa, poich\u00e9 anche il fratello di Ottone, Enrico, aveva rivendicato la dignit\u00e0 reale sui Franchi Occidentali, come riferisce Flodoardo di Reims. In quanto figlio del re, Enrico era anche molto interessato al fatto che i documenti si riferissero a lui e a suo padre come \"equivocos\" (\"portatore dello stesso nome\") . Durante l'incoronazione di Ottone, Enrico rimase in Sassonia sotto la supervisione del margravio Sigfrido. Anche il rapporto tra Ottone e sua madre sembra essere stato teso. Matilde probabilmente non era presente all'elevazione reale di suo figlio Ottone, dato che il 31 luglio era ancora a Quedlinburg. Nelle \"Vite\" della regina Matilde si afferma che la madre di Ottone avrebbe preferito la successione al trono del figlio minore Enrico. A differenza di Ottone, infatti, Enrico era \"nato nella porpora\", cio\u00e8 dopo l'incoronazione di Enrico I, il che significava per lei una dignit\u00e0 superiore.\nCinque settimane dopo la sua ascesa al trono, Ottone riorganizz\u00f2 la controdote della vedova a Quedlinburg per sua madre Matilde. Un atto di fondazione del 13 settembre 936 priv\u00f2 Matilde del controllo, garantito da Enrico I, sull'abbazia di Quedlinburg, da lei fondata, a favore della protezione reale. Nell'atto Ottone garant\u00ec ai suoi discendenti il potere di disporre sul monastero \u00abfinch\u00e9 essi terranno il trono con mano potente\u00bb. Il suo stesso fratello e i suoi discendenti furono inizialmente esclusi dal rivendicare l'avvocazia di Quedlinburg, finch\u00e9 un uomo della discendenza di Ottone (\"generatio\") in \"Franconia e Sassonia\" avesse avuto la carica reale. Allo stesso tempo, Ottone stabil\u00ec Quedlinburg come luogo di \"Memorialwesen\" per la sua dinastia regnante e ne fece il luogo pi\u00f9 importante per gli ottoniani nel cuore della loro Sassonia. Durante la prima visita del re alla tomba di suo padre, Ottone dimostr\u00f2 cos\u00ec la \"successione individuale\" e la leadership all'interno della famiglia ottoniana. Il 21 settembre 937 Ottone elev\u00f2 lo \"status\" ecclesiastico di Magdeburgo, fondando nella suddetta citt\u00e0 l'abbazia di San Maurizio. Nel suo atto di fondazione Ottone affid\u00f2 ai monaci il compito di pregare per la salvezza del padre, della moglie e dei figli, di se stesso e di tutti coloro ai quali doveva l'aiuto della preghiera.\nControversie all'interno della famiglia reale e nel regno.\nL'inizio del governo di Ottone fu accompagnato da una grave crisi, le cui cause sono riportate in modo diverso da Vitichindo di Corvey e Liutprando di Cremona. Quest'ultimo, basandosi su voci e aneddoti che circolavano a corte e che diffamavano gli oppositori di Ottone, nomina due cause: da un lato la sete di potere di Enrico, che si sentiva svantaggiato dall'unica successione del fratello, e dall'altra le ambizioni dei duchi Eberardo di Franconia e Giselberto di Lotaringia (si presume che entrambi volessero ottenere la dignit\u00e0 reale dopo l'eliminazione di Ottone e poi dei loro alleati).\nVitichindo, d'altro canto, riferisce che Ottone non tenesse in alcuna considerazione le pretese dei potenti aristocratici quando doveva procedere a qualche nomina. Per esempio, alla morte nel 935 del conte Bernardo, della stirpe dei Billunghi, Ottone, stravolgendo sensibilmente la gerarchia di questa stirpe aristocratica, nomin\u00f2 quale capo militare (\"princeps militae\") il figlio minore di Bernardo, Ermanno Billung, e non il figlio maggiore, il conte Wichmann, il quale riteneva di avere una pretesa maggiore per detenere la carica in virt\u00f9 tanto della sua anzianit\u00e0, quanto della sua \"K\u00f6nigsn\u00e4he\" (vicinanza al re), perch\u00e9 legato al sovrano grazie al matrimonio con una sorella non meglio precisata della regina vedova Matilda. Altro esempio, nel 937 mor\u00ec il conte Sigfrido di Merseburgo, il \"secundus a rege\" (il secondo uomo dopo il re). Ottone design\u00f2 quale successore Gero, fratello minore di Sigfrido, come conte e margravio delle terre di fronte a quelle dove vivevano i Venedi nella regione del basso Saale, sebbene il fratellastro di Ottone, Tankmaro fosse imparentato con questi conti tramite la madre Hatheburga e, come figlio del re, riteneva di avere pretese pi\u00f9 legittime sulla successione. Sempre nel 937 mor\u00ec il duca bavarese Arnolfo, che aveva governato la Baviera, con l'approvazione di Enrico I, quasi come un re. Per arroganza, i suoi figli disdegnarono di seguire gli ordini del re, se si dovesse credere al racconto topico di Vitichindo. Eberardo, designato dal padre ed eletto dai grandi bavaresi come nuovo duca, rifiut\u00f2 di rendere omaggio a Ottone, dopo che questo aveva voluto riconoscere Eberardo solo se fosse stato disposto a rinunciare all'investitura dei vescovi in Baviera (una tipica attribuzione regia). Dopo due campagne Ottone riusc\u00ec a bandire Eberardo; il ducato fu dato al fratello di Arnolfo, Bertoldo, che rinunci\u00f2 sia all'investitura dei vescovi, sia alle antiche terre fiscali reali carolingie in Baviera e rimase fedele a Ottone fino alla sua morte nel 947.\nNel frattempo, nella zona di confine sassone-francone, il duca Eberardo di Franconia, fratello del precedente sovrano Corrado I, aveva vinto una faida con il vassallo sassone Bruning. Nel corso di essa, aveva bruciato il castello avversario a Helmern. Questo castello era situato nell'Hessengau, dove Eberardo esercitava il potere comitale. Dal momento che Ottone non tollerava Eberardo come potere intermedio autonomo, chiese un pagamento a Eberardo consistente nella consegna di alcuni cavalli per un valore di 100 libbre. I seguaci del duca ribelle Eberardo furono condannati alla vergognosa punizione di \"Hundetragen\" su un percorso diretto alla citt\u00e0 reale di Magdeburgo.\nQuesta notizia \u00e8 supportata delle voci del libro della memoria. Sotto Enrico I c'era un numero cospicuo di voci, e la struttura di governo in quel periodo era basata in larga misura su legami di cooperazione tra la regalit\u00e0 e l'alta nobilt\u00e0. Al contrario, le fonti commemorative si inaridiscono completamente nei primi cinque anni di governo di Ottone. Mentre il tempo di Enrico I \u00e8 descritto nei termini chiave \"pace\" (\"pax\") e \"unit\u00e0\" (\"concordia\"), sotto suo figlio le parole sono \"disputa\" (\"contentio\"), \"discordia\" (\"discordia\") e \"ribelle\" (\"rebellio\").\nRivolta nel regno 937\u2013941.\nLa politica di Ottone snobb\u00f2 all'inizio i potenti nobili in Sassonia, Franconia, Lorena e Baviera all'inizio del suo regno, ed essi presto si ribellarono al sovrano \u00abe non c'era ulteriore speranza di regnare per i Sassoni\u00bb, scrive Vitichindo per caratterizzare la gravit\u00e0 della situazione.\nIl duca di Franconia Eberardo e il conte Wichmann il Vecchio della stirpe dei Billunghi si allearono con il fratellastro del re Tankmaro. Questo si mosse contro il castello di Belecke vicino a Warstein nella foresta di Arnsberg e l\u00ec consegn\u00f2 il fratellastro Enrico, che era stato fatto prigioniero, al duca Eberardo. Ma la guerra vir\u00f2 a sfavore dei ribelli: infatti il duca Ermanno di Svevia, uno dei ribelli, pass\u00f2 al re Ottone e, dopo che Wichmann si era riconciliato con il re e Tankmaro era stato ucciso nella chiesa di Eresburg dopo la liberazione di Enrico, Eberardo fu isolato e non pi\u00f9 leader indiscusso nemmeno all'interno della propria \"Sippe\", cos\u00ec si sottomise al re attraverso la mediazione dell'arcivescovo Federico di Magonza. Dopo un breve esilio a Hildesheim, fu graziato e presto riottenne la propria dignit\u00e0.\nAnche prima della sua sottomissione, Eberardo aveva preparato una nuova alleanza contro Ottone promettendo al fratello minore Enrico di aiutarlo a ottenere la corona. Il terzo alleato era il duca Giselberto di Lotaringia, che era sposato con la sorella di Ottone, Gerberga. Ottone inizialmente ottenne una vittoria in una battaglia vicino a Birten vicino a Xanten, che fu attribuita alla sua preghiera davanti alla lancia sacra, ma non fu in grado di catturare i cospiratori e assedi\u00f2 la fortezza di Breisach senza successo. L'arcivescovo Federico di Magonza e Rutardo di Strasburgo cercarono di mediare tra Eberardo e il re; quando Ottone non accett\u00f2 la proposta dei mediatori, si unirono agli avversari. Nel frattempo Giselberto ed Eberardo devastarono le terre dei nobili fedeli al re. Tuttavia, la rivolta fin\u00ec piuttosto accidentalmente e senza l'intervento diretto di Ottone: nel 939 Eberardo e Giselberto, dopo una spedizione di razzia nei territori di due seguaci del duca Ermanno di Svevia, furono sorpresi da un esercito sotto la guida dai Corradinidi Udo e Corrado mentre attraversavano il Reno vicino ad Andernach e furono sconfitti in modo schiacciante nella battaglia di Andernach del 2 ottobre 939. I due duchi ribelli persero la vita: Eberardo fu ucciso, mentre Giselberto anneg\u00f2 nel Reno. Contro questo giudizio divino, che era evidente ai contemporanei, gli oppositori del re trovarono difficile continuare il conflitto. Enrico si sottomise e ricevette da Ottone il ducato di Lotaringia, che era senza duca dalla morte di Giselberto, nel tentativo di dargli una quota di potere. In cambio, Ottone mantenne il ducato di Franconia, anch'esso divenuto vacante, sotto il diretto dominio reale. La \"Francia et Saxonica\" (Franconia e Sassonia) formarono d'ora in poi il territorio centrale del regno.\nNel frattempo il margravio Gero aveva difeso il confine dagli slavi, pur subendo numerose perdite, e aveva soggiogato la zona fino all'Oder. Gli slavi presumibilmente pianificarono persino un attacco al margravio; tuttavia, li abbatt\u00e9 e fece uccidere 30 principi slavi nel sonno dopo un \"convivium\" (festa) in cui si erano ubriacati. Poich\u00e9 i principi sassoni, viste le alte perdite causate dalle lunghe campagne di guerra, si lamentavano di troppo poco bottino e troppo pochi tributi, entrarono in conflitto con il margravio. La loro ostilit\u00e0 era diretta anche contro Ottone, che sosteneva il margravio. Il fratello di Ottone, Enrico, approfitt\u00f2 di questo stato d'animo tra la nobilt\u00e0 sassone, cos\u00ec che molti di loro hanno preso parte alla cospirazione contro il re. All'inizio del 939 organizz\u00f2 una grande festa o banchetto (\"convivium\") a Saalfeld, in Turingia, ove \u00abdon\u00f2 molto a molti e perci\u00f2 in questo modo associ\u00f2 a s\u00e9 molti\u00bb. Ottone doveva essere assassinato nella Pasqua del 941 nel palazzo reale di Quedlinburg, sulla tomba di loro padre, e un potente giuramento (\"coniuratio\") era pronto a porre la corona al fratello minore. Ma il re venne a sapere in tempo di questo piano, si protesse durante i festeggiamenti circondandosi giorno e notte da uno stuolo di fedeli vassalli, e dopo reag\u00ec bruscamente. Enrico fu arrestato nel palazzo di Ingelheim, i suoi alleati furono arrestati e in gran parte giustiziati. Enrico, tuttavia, riusc\u00ec a sfuggire dalla prigionia e si sottomise a suo fratello nel Natale del 941 nella cappella del palazzo di Francoforte. Cos\u00ec ricevette ancora una volta il perdono, per il quale implor\u00f2 a piedi nudi e . Da questo momento in poi, nessun tentativo di Enrico di contestare il dominio di suo fratello \u00e8 stato tramandato.\nL\"Adelspolitik\".\nNella riassegnazione delle cariche e dei possedimenti, Otto volle affermare il suo potere decisionale dominante e non cerc\u00f2 il necessario consenso con i grandi nelle sue decisioni. In particolare, non tenne conto delle pretese dei duchi e dei familiari stretti a certe posizioni di potere. Ottone, d'altra parte, promosse i membri della bassa nobilt\u00e0, in particolare quelli che gli erano devoti, a posizioni chiave al fine di assicurare lo \"status quo\" in Sassonia e facendo sentire i fedeli seguaci di sua madre svantaggiati. La subordinazione fu infine richiesta dal nuovo re anche agli \"amici\" di suo padre, \u00abche non avrebbe mai negato loro nulla\u00bb.\nAltre ragioni per l'elevazione della nobilt\u00e0 includevano l'ancora poco familiare successione individuale, o successione unica al trono, da cui sorse la questione inizialmente irrisolta di come provvedere ai fratelli del re, cos\u00ec come lo stile di governo autoritario di Ottone rispetto al suo padre. Enrico I aveva rinunciato all'unzione che lo avrebbe simbolicamente elevato al di sopra dei grandi imperiali, e basava il suo governo su patti di amicizia con personaggi importanti. Questi patti erano stati una base essenziale della concezione di governo di Enrico I, ed egli aveva rinunciato alle prerogative reali per loro, al fine di ottenere un consolidamento interno tramite accordi con i duchi. L'unto Ottone invece credeva di poter prendere le sue decisioni indipendentemente dalle pretese e indipendentemente dalla gerarchia interna dei clan nobili, poich\u00e9 la sua concezione della regalit\u00e0, in contrasto con quella di suo padre, lo elevava molto al di sopra del resto della nobilt\u00e0.\nLe peculiarit\u00e0 strutturali delle controversie includevano, in particolare, le \"regole del gioco per la risoluzione dei conflitti\", ovvero le norme sociali che esistevano nella societ\u00e0 gerarchica del X secolo. Solo gli oppositori del re della classe dirigente nobile e della sua stessa famiglia, che ammettevano pubblicamente la loro colpa e si sottomettevano incondizionatamente potevano sperare in un perdono. La punizione lasciata al re era allora regolarmente cos\u00ec mite che il penitente veniva presto restituito alla carica e alla dignit\u00e0. Soprattutto al fratello del re, Enrico, fu concesso l'ufficio ducale in Lorena e poi in Baviera. I cospiratori ordinari, al contrario, furono giustiziati.\nDecennio di consolidamento (941-951).\nIl decennio successivo (941\u2013951) fu caratterizzato da un esercizio indiscusso e incontrastato del potere reale. I documenti di Ottone di questo periodo menzionano ripetutamente i premi che i vassalli leali ricevevano per i loro servizi o che servivano per prendersi cura dei loro lutti. Solo dagli anni 940-47 si conoscono quattordici privilegi di questo tipo. Inoltre, ci sono due diplomi in cui i beni sequestrati giudiziariamente sono stati restituiti. Come risultato del consolidamento reale, si svilupparono anche abitudini fisse di rappresentazione del potere. Questo pu\u00f2 essere visto dal 946 in poi dall'alternanza annuale dei giorni di corte ad Aquisgrana e Quedlinburg a Pasqua.\nDopo queste elevazioni della nobilt\u00e0, Ottone non cambi\u00f2 la sua pratica di occupare i ducati come uffici del regno a suo piacimento, ma li combin\u00f2 con la politica dinastica. Il padre di Ottone, Enrico, aveva ancora fatto affidamento sull\"'amicitia\" come un importante strumento per stabilizzare il suo potere regale, ora il matrimonio prese il suo posto. Ottone rifiut\u00f2 di accettare governanti senza corona come partner contrattuali alla pari. L'integrazione di importanti vassalli avvenne ora attraverso legami matrimoniali: il re dei Franchi Occidentali Luigi IV spos\u00f2 la sorella di Ottone e vedova di Gilberto di Lotaringia, Gerberga, nel 939. Ottone insedi\u00f2 il Salico Corrado il Rosso come duca in Lorena nel 944 e lo leg\u00f2 pi\u00f9 strettamente alla famiglia reale nel 947 facendogli sposare sua figlia Liutgarda. Soddisf\u00f2 la pretesa di suo fratello Enrico di partecipare al potere facendolo sposare con Giuditta, figlia del duca Arnolfo di Baviera, ed elevandolo a duca in Baviera nell'inverno del 947/948, dopo che il ducato era divenuto vacante con la morte del fratello di Arnolfo, Bertoldo. L'assegnazione della dignit\u00e0 ducale bavarese al fratello Enrico, precedentemente ribelle di Ottone, segn\u00f2 la sua definitiva rinuncia alla dignit\u00e0 reale. I parenti pi\u00f9 stretti del re presero le posizioni pi\u00f9 importanti nel regno, mentre Franchi e Sassoni continuarono a essere direttamente subordinati al re senza potere ducale.\nPoco dopo la morte di Edith, avvenuta nel gennaio 946 e sepolta a Magdeburgo, Ottone inizi\u00f2 a organizzare la propria successione. Fece concludere il matrimonio di suo figlio Liudolfo, che era gi\u00e0 stato negoziato nel 939, con Ida, la figlia del duca Ermanno di Svevia, capo dei Corradinidi che gli erano rimasti fedeli, probabilmente nel tardo autunno del 947 e lo dichiar\u00f2 suo successore come re. Tutti i grandi del regno furono chiamati a giurare fedelt\u00e0 a suo figlio, che all'epoca era appena diventato maggiorenne. In una forma vincolante, Liudolfo ricevette la promessa di poter succedere a suo padre. In questo modo elev\u00f2 ulteriormente Ermanno nella \"K\u00f6nigsn\u00e4he\" e si assicur\u00f2 la successione al ducato di Svevia per la propria casa, dato che Ermanno non aveva figli. Nel 950 Liudolfo divenne quindi duca di Svevia come previsto.\nRapporti con altri governanti in Europa.\nRegno dei Franchi Occidentali.\nLa pratica di governo di Ottone era inserita nel contesto politico dell'Europa altomedievale. La sua decisione a favore di Aquisgrana come luogo dell'incoronazione sollevava gi\u00e0 il problema delle relazioni con il regno dei Franchi Orientali. Aquisgrana era nel ducato di Lotaringia, che i re franchi-occidentali, i quali erano ancora carolingi, reclamarono. Tuttavia, la casa regnante dei Franchi Occidentali era gi\u00e0 gravemente indebolita dal potere dell'alta nobilt\u00e0. Nel presentarsi come il legittimo successore di Carlo Magno, Ottone vide legittimata la sua pretesa sulla Lotaringia. Durante la rivolta di Enrico, cos\u00ec come pi\u00f9 tardi nel 940, il re dei Franchi occidentali Luigi IV cerc\u00f2 di occupare la Lotaringia, ma fall\u00ec in parte a causa della forza militare di Ottone e in parte perch\u00e9 il rivale interno di Luigi, Ugo il Grande, era sposato con la sorella di Ottone, Edvige. Luigi pot\u00e9 far valere le sue pretese sulla Lotaringia sposando Gerberga, la vedova del duca ribelle di Lotaringia Giselberto, morto nella battaglia di Andernach del 939. Poich\u00e9 questa era un'altra sorella di Ottone, divenne cognato di questo e del suo rivale interno Ugo. Cos\u00ec Ottone persegu\u00ec una politica matrimoniale simile verso il regno dei Franchi Occidentali come verso i duchi del regno dei Franchi Orientali. Nel 942 Ottone medi\u00f2 una riconciliazione formale: Ugo dovette compiere un atto di sottomissione e Luigi IV dovette rinunciare a qualsiasi pretesa nei confronti della Lotaringia.\nNel 946 il regno dei Franchi Occidentali cadde in crisi quando il re Luigi, a tradimento, cadde prima in prigionia di un re normanno e poi nelle mani del suo principale avversario, Ugo. Ottone aveva gi\u00e0 mediato la pace tra Luigi e Ugo nel 942 e quindi doveva vigilare sul perdurare della pace, che era stata gravemente turbata dalla cattura del re. Su richiesta urgente di sua sorella Gerberga, Ottone intervenne in Occidente per conto di Luigi. Tuttavia la potenza militare di Ottone era insufficiente per prendere citt\u00e0 fortificate come Laon, Reims, Parigi o Rouen. Dopo tre mesi Ottone interruppe la campagna senza sconfiggere Ugo, ma riusc\u00ec a cacciare l'arcivescovo Ugo di Reims dalla sua sede episcopale.\nLa disputa durata un anno tra Luigi e Ugo, che coinvolse anche l'occupazione dell'arcivescovado di Reims, fu risolta nel 948 dal sinodo universale di Ingelheim, a cui parteciparono trentaquattro vescovi, inclusi tutti gli arcivescovi tedeschi e il candidato di Reims Artoldo. La scelta della sede dell'incontro nel regno Franco Orientale mostra che Ottone si considerava un arbitro nella controparte occidentale. L'assemblea si present\u00f2 davanti a re Ottone; nello disputa per la cattedra arcivescovile di Reims decisero per il suo candidato Artoldo contro Ugo, il favorito e omonimo di Ugo il Grande. Luigi IV fu scomunicato nel settembre del 948. Tuttavia, la sua posizione come membro della famiglia fu gradualmente ripristinata da Ottone, prima a Pasqua nel 951, poi due anni dopo ad Aquisgrana, dove avvenne la riconciliazione finale.\nSlavi e Boemia.\nAl sinodo universale di Ingelheim, tuttavia, non vennero affrontati solo i problemi del regno dei Franchi Occidentali: durante questa infatti vennero ordinati i vescovi di Ripen, Schleswig e Aarhus e tutte e tre le diocesi furono subordinate all'arcivescovo di Amburgo-Brema Adaldago. La fondazione di queste diocesi e la fondazione di altre diocesi nel Brandeburgo e nell'Havelberg nello stesso anno signific\u00f2 un'intensificazione della cristianizzazione. La storiografia nazionalista ha interpretato queste misure in modo anacronistico come una \"Ostpolitik\", che mirava all'espansione e alla sottomissione dei territori slavi. Tuttavia, gli approcci per imporre il proprio dominio su danesi e gli slavi tra gli ottoniani non sono discernibili. A differenza di Carlo Magno, il coinvolgimento di Ottone nella missione verso gli slavi e i pagani fu piuttosto limitato nel tempo e, nonostante alcuni conflitti violenti, molto pi\u00f9 cauto. Ottone sembra essersi accontentato del riconoscimento della sovranit\u00e0 sui territori slavi.\nMentre Ottone stava finalizzando le azioni per sopprimere la ribellione del fratello nel 939, gli slavi sul fiume Elba si rivoltarono contro il dominio franco-orientale. Essendo stati sottomessi dal padre di Ottone nel 928, gli slavi videro la ribellione di Enrico come un'opportunit\u00e0 per riconquistare la loro indipendenza. Il luogotenente di Ottone nella Sassonia orientale, il conte Gero, fu incaricato di soggiogare gli slavi pagani Polabi. Secondo Vitichindo, Gero invit\u00f2 una trentina di capi slavi a un banchetto; dopo il banchetto i suoi soldati attaccarono e massacrarono gli ignari ospiti ubriachi. Gli slavi chiesero vendetta e marciarono contro Gero con un enorme esercito. Ottone accett\u00f2 una breve tregua con il fratello ribelle Enrico e si mosse a sostegno di Gero. Dopo feroci combattimenti, le loro forze combinate furono in grado di respingere gli slavi che avanzavano; Ottone torn\u00f2 quindi a ovest per sottomettere la ribellione del fratello.\nNel 941, Gero inizi\u00f2 un altro complotto per sottomettere gli slavi. Reclut\u00f2 alla sua causa uno slavo prigioniero di nome Tugumir, un capo degli Evelli. Gero promise di sostenerlo nella rivendicazione del trono degli Evelli, se Tugumir avesse poi riconosciuto Ottone come suo signore. Tugumir accett\u00f2 e torn\u00f2 presso gli Slavi. A causa del massacro di Gero, erano rimasti pochi capi slavi, e gli slavi proclamarono rapidamente Tugumir come loro principe. Una volta salito al trono, Tugumir uccise il suo principale rivale e proclam\u00f2 la sua fedelt\u00e0 a Ottone, incorporando il suo territorio nel regno franco-orientale. Ottone concesse a Tugumir il titolo di \"duca\" e permise a Tugumir di governare il suo popolo, soggetto alla sovranit\u00e0 di Ottone, allo stesso modo dei duchi tedeschi. Dopo il colpo di stato di Gero e Tugumir, la federazione slava si disgreg\u00f2. In controllo della chiave roccaforte Evelli del Brandeburgo, Gero fu in grado di attaccare e sconfiggere le trib\u00f9 slave divise. Ottone e i suoi successori estesero il loro controllo nell'Europa orientale attraverso la colonizzazione militare e l'istituzione di chiese.\nBoleslao I, duca di Boemia, assunse al trono boemo nel 935. L'anno successivo, in seguito alla morte del padre di Ottone, Enrico, Boleslao smise di pagare i tributi al regno dei Franchi Orientali in violazione del trattato di pace che Enrico aveva stabilito con il fratello e predecessore di Boleslao, Venceslao I. Boleslao attacc\u00f2 un alleato dei Sassoni nel nord-ovest della Boemia nel 936 e sconfisse due degli eserciti di Ottone dalla Turingia e da Merseburgo. Dopo questa iniziale invasione su larga scala della Boemia, le ostilit\u00e0 continuarono, principalmente sotto forma di incursioni di confine. La guerra non si concluse fino al 950, quando Ottone assedi\u00f2 un castello di propriet\u00e0 del figlio di Boleslao. Boleslao decise di firmare un trattato di pace, promettendo di riprendere il pagamento dei tributi. Boleslao divenne alleato di Ottone, e la sua forza boema aiut\u00f2 l'esercito tedesco contro la comune minaccia magiara presso il fiume Lech nel 955. In seguito pass\u00f2 a schiacciare una rivolta di due duchi slavi (Stoignew e Nakon) nel Meclemburgo, probabilmente per garantire la diffusione dei possedimenti boemi a est.\nRegno di Borgogna.\nIl regno dei Franchi Orientali aveva buoni rapporti con il regno di Borgogna da quando Enrico I acquis\u00ec la lancia sacra dal suo re Rodolfo II. Quando questo mor\u00ec nel 937, Ottone port\u00f2 alla sua corte il figlio minorenne Corrado per impedire la presa della Borgogna da parte di Ugo di Provenza, che aveva immediatamente sposato la vedova di Rodolfo, Berta, e fidanzato suo figlio Lotario alla figlia di Rodolfo II, Adelaide. Dopo la morte del re Ugo il 10 aprile del 947, Ottone si assicur\u00f2 anche che anche la Bassa Borgogna e la Provenza andassero al suo protetto Corrado, il che rafforz\u00f2 ulteriormente il suo rapporto con la famiglia reale borgognona. Ottone rispett\u00f2 l'indipendenza della Borgogna e non si cinse mai della corona borgognona.\nImpero bizantino.\nC'erano anche stretti contatti tra Ottone I e l'imperatore bizantino Costantino VII Porfirogenito (944-959). Le fonti contemporanee riportano numerose ambasciate che viaggiavano da ovest a est e da est a ovest per questioni politiche. Il 31 ottobre 945, e di nuovo in occasione della Pasqua del 949, \u00abambasciatori dei greci due volte portarono doni del loro imperatore al nostro re: i due sovrani erano in buoni rapporti\u00bb, come riport\u00f2 Tietmaro di Merseburgo nelle sue cronache. In questo periodo, un'alleanza matrimoniale tra Bisanzio e il sovrano ottoniano fu negoziata invano.\nIntervento in Italia e matrimonio con Adelaide di Borgogna.\nCon la morte di Berengario del Friuli, l'impero occidentale si estinse nel 924. Ogni sovrano di un sottoregno franco era cos\u00ec libero di adornarsi di splendore imperiale senza provocare reazioni indesiderabili. Tuttavia, il piano di Ottone per l'incoronazione imperiale non sembra essersi solidificati in un vero e proprio piano d'azione fino all'ultimo. Finch\u00e9 visse la regina Edith, l'attivit\u00e0 di Ottone si concentr\u00f2 principalmente nel regno dei Franchi Orientali.\nIn Italia, il comando di Ugo e Lotario suscit\u00f2 un certo risentimento tra i grandi, capeggiati da Berengario d'Ivrea. Tuttavia, nel 941, questo dovette fuggire alla corte di Ottone, il quale per la prima volta entr\u00f2 in contatto diretto con i problemi politici dell'Italia. Ottone, tuttavia, evit\u00f2 di prendere posizione. Non consegn\u00f2 il suo ospite a Ugo, n\u00e9 gli diede il suo esplicito sostegno quando Berengario torn\u00f2 di sua spontanea volont\u00e0 al di l\u00e0 delle Alpi nel 945 e rapidamente mise all'angolo Ugo nel nord Italia. Quest'ultimo mor\u00ec nel 948 nella sua patria provenzale, dove era fuggito, e lasci\u00f2 il campo a suo figlio Lotario. Prima di un grande scontro, anche Lotario and\u00f2 incontro a una morte improvvisa il 22 novembre 950, rendendo la non ancora ventenne Adelaide vedova.\nSecondo la tradizione longobarda, Adelaide poteva tramandare la dignit\u00e0 reale attraverso il matrimonio. Per questo motivo, Berengario la fece prigioniera e e il 15 dicembre 950, solo tre settimane dopo la morte di Lotario, si dichiar\u00f2 re insieme al figlio minore Adalberto come coreggente. Ma anche lui non trov\u00f2 l'approvazione universale, e gli occhi degli scontenti erano rivolti verso Adelaide, che aveva apparentemente adottato l'idea di poter determinare il futuro del regno risposandosi.\nAdelaide non era solo la vedova del re italiano, ma era anche imparentata attraverso sua madre Berta alla famiglia ducale sveva, il cui capo era diventato il figlio di Ottone, Liudolfo, grazie al suo matrimonio con Ida. Soprattutto lo stesso Ottone era molto interessato a intervenire in Italia. Essendo egli stesso vedovo dal 946, ebbe l'opportunit\u00e0 di sposare Adelaide ed estendere cos\u00ec il suo governo all'Italia. Inoltre, questo offriva la prospettiva di diventare imperatore. Dopo la fondazione di Adelaide, Ottone decise di partire per l'Italia; non \u00e8 chiaro se gli fu chiesto di farlo o addirittura se gli fu chiesto di assumere il comando. Gi\u00e0 nella primavera del 951 Liudolfo si era recato in Italia con un piccolo esercito senza un accordo con il padre. Ci\u00f2 a cui Liudolfo mirava \u00e8 incerto. In ogni caso, la sua impresa fall\u00ec a causa degli intrighi di suo zio Enrico, che aveva segretamente avvertito l'avversario di Liudolfo senza essere affrontato da Ottone.\nEnrico fu persino nominato da Ottone come capo militare ed era il pi\u00f9 importante intermediario nella campagna italiana di Ottone nel settembre 951, che and\u00f2 senza combattere. Enrico condusse Adelaide dal suo rifugio nel castello di Canossa a Pavia, dove Ottone la spos\u00f2 in ottobre. Egli assunse la dignit\u00e0 reale italiana senza che un atto di elevazione fosse esplicitamente menzionato nelle fonti. La sua cancelleria lo cit\u00f2 \"re dei Franchi e dei Longobardi\" (\"rex Francorum et Langobardorum\") il 10 ottobre, seguendo chiaramente Carlo Magno, e \"re dei Franchi e degli Italici\" (\"rex Francorum et Italicorum\") il 15 ottobre.\nLa rivolta di Liudolfo.\nIl matrimonio con Adelaide port\u00f2 a tensioni tra il re e suo figlio e successore designato Liudolfo, poich\u00e9 sorgeva la questione di quali diritti fossero dovuti ai figli nati da questo matrimonio. Liudolfo diffidava anche della crescente influenza di suo zio, l'ormai ex ribelle Enrico. Questo probabilmente aveva un'opinione diversa su chi dovesse assumere la posizione di \"secundus a rege\" (secondo dopo il re): il fratello o il figlio. In ogni caso, Liudolfo lasci\u00f2 la corte del padre a novembre evidenziando la sua posizione attraverso il fatto di non aver fatto i saluti di congedo di rito al padre e sovrano, il che equivaleva a un affronto. Il principe fu accompagnato attraverso le Alpi dall'arcivescovo Federico di Magonza, il quale si era recato personalmente a Roma per conto di Ottone per chiedere al papa di un'incoronazione imperiale, ma il suo viaggio fu vano: papa Agapito II respinse i piani di Ottone per ragioni sconosciute, forse a causa della goffaggine e della mancanza di know-how diplomatico dell'ambasciatore e arcivescovo magontino.\nNel Natale 951 Liudolfo tenne un banchetto (\"convivium\") a Saalfeld, in cui riun\u00ec intorno a s\u00e9 l'arcivescovo Federico di Magonza e tutti i grandi uomini dell'impero che erano presenti. Questo banchetto era gi\u00e0 sospetto a molti contemporanei e ricordava quel \"convivium\" che Enrico aveva celebrato un buon decennio prima per iniziare una rivolta armata contro Ottone. Con il \"convivium\", Liudolfo quindi una rete di resistenza contro il re. In reazione a ci\u00f2, Ottone torn\u00f2 in Sassonia con Adelaide nel febbraio 952 e si rifiut\u00f2 in modo dimostrativo l\"Huld\" (omaggio) del figlio. Ottone celebr\u00f2 l\"Osterhoftag\" (\"Hoftag\" di Pasqua), probabilmente l'evento pi\u00f9 importante dell'anno, in Sassonia \u00abper mettere in scena il potere sovrano e la legittimazione divina\u00bb.\nLiudolfo guadagn\u00f2 un potente alleato, il suo cognato e duca di Franconia Corrado il Rosso. Attraverso alcuni negoziati in Italia, Corrado aveva convinto Berengario a visitare Ottone a Magdeburgo, . Un gruppo composta da duchi, conti e cortigiani, con i duchi Corrado e Liudolfo alla loro testa, riconobbe Berengario come re ed espressero ostentatamente questo riconoscimento in un ricevimento. Arrivando a corte, tuttavia, Ottone all'inizio fece aspettare Berengario per tre giorni per mostrare platealmente il suo disappunto, non ademp\u00ec a nessuna delle promesse di Corrado e concesse a Berengario solo di andarsene. Poich\u00e9 il duca Corrado e gli altri sostenitori di Berengario consideravano la risposta di Ottone un affronto personale, si unirono agli avversari del re.\nNonostante la resistenza che si form\u00f2, venne raggiunto un compromesso sulla questione della posizione di Berengario. Come luogo per la sottomissione (\"deditio\") di Berengario e per un'alleanza volontaria (\"foedus spontaneum\") con Ottone, gli oppositori si accordarono per un \"Hoftag\" ad Augusta all'inizio di agosto 952. Berengario e suo figlio Adalberto fecero un giuramento vassallatico a Ottone e ricevettero da lui il regno d'Italia come feudo. Tuttavia, le marche di Verona e Aquileia furono assegnate al duca Enrico di Baviera, fratello del re. In questo modo, Ottone si garant\u00ec il passaggio per entrare eventualmente in Italia.\nDopo che Adelaide aveva dato alla luce il duo primo figlio Enrico nell'inverno del 952/953, sembra che Ottone volesse che fosse il suo successore al posto di Liudolfo. Nel marzo 953 scoppi\u00f2 la rivolta a Magonza. Quando Ottone volle celebrare la Pasqua a Ingelheim, Corrado e Liudolfo mostrarono apertamente i \"segni di rivolta\" (\"rebellionis signa\"). Nel frattempo Liudolfo e Corrado avevano riunito un folto gruppo di uomini armati, tra cui sembra fossero presenti soprattutto giovani della Franconia, della Sassonia e della Baviera. Il re non pot\u00e9 quindi celebrare la Pasqua, l'atto pi\u00f9 solenne e importante di manifestazione del potere, a Ingelheim, Magonza o Aquisgrana. Sempre pi\u00f9 gruppi aristocratici si allearono con Liudolfo. Quando Ottone seppe che Magonza era caduta nelle mani dei suoi nemici, vi si rec\u00f2 in gran fretta e inizi\u00f2 l'assedio della citt\u00e0 quell'estate. All'inizio della rivolta l'arcivescovo Federico di Magonza aveva cercato di mediare, ma \u00abfu ordinato al figlio e al genero di consegnare gli autori del delitto affinch\u00e9 fossero puniti, oppure di riconoscersi per certo nemici pubblici (\"hostes publici\")\u00bb. Questa richiesta era inaccettabile per Liudolfo e Corrado, poich\u00e9 avrebbero dovuto tradire i propri alleati. Tale comportamento li avrebbe resi spergiuri, perch\u00e9 era consuetudine fare giuramenti di mutuo sostegno prima di entrare in una faida.\nIl centro del conflitto si spost\u00f2 in Baviera nel 954. L\u00ec, con l'appoggio di Arnolfo, uno dei figli dell'omonimo duca bavarese morto nel 937, Liudolfo prese Ratisbona, impossessandosi dei tesori che vi si erano accumulati e li distribu\u00ec come bottino tra i suoi seguaci. Su insistenza del duca di Baviera Enrico, l'esercito del re si diresse immediatamente a sud per riconquistare Ratisbona, ma l'assedio si protrasse fino a Natale. Contemporaneamente a queste azioni di guerra, Ottone prese due importanti decisioni: il margravio Ermanno Billung fu nominato duca e vicer\u00e9 in Sassonia, e Bruno, il pi\u00f9 giovane dei fratelli del re, fu promosso arcivescovo di Colonia. Anche in Baviera si scelse di negoziare per porre fine al conflitto.\nBattaglia di Lechfeld.\nQuando Liudolfo insorse contro Ottone, i Magiari minacciavano ancora il regno. Sebbene le marche orientali fossero state istituite per proteggersi dagli slavi e dai magiari pagani, questi ultimi rimasero una minaccia permanente al confine orientale del regno. I Magiari conoscevano il regno e la sua debolezza interna, la quale diede loro l'occasione di invadere la Baviera con grande forza nella primavera del 954. Liudolfo e Corrado riuscirono per\u00f2 a salvare i propri territori dalle incursioni di questo popolo nomade facendo spostare gli ungheresi a ovest, conducendoli con delle guide a est del Reno attraverso la Franconia. Inoltre, la Domenica delle Palme del 954, Liudolfo aveva tenuto un grande banchetto a Worms in onore dei Magiari e in tale occasione li ricopr\u00ec d'oro e d'argento. Ma il duca di Svevia dovette ora affrontare l'accusa di aver fatto patti con i nemici di Dio, e bruscamente perse i sostenitori di Ottone. I vescovi Ulrico di Augusta e Hartperto di Coira, che erano i pi\u00f9 stretti confidenti del re, mediarono un incontro tra le parti in conflitto il 16 giugno 954 in un \"Hoftag\" a Langenzenn. Non furono tanto le cause del conflitto tra padre e figlio a essere oggetto di negoziazione e discussione, quanto piuttosto l'empio patto tra Liudolfo con i Magiari. La difesa del duca di Svevia secondo la quale non fece ci\u00f2 volontariamente ma \u00abcostretto da un'estrema necessit\u00e0\u00bb, non fu ritenuta convincente.\nA seguito di questi negoziati, l'arcivescovo Federico e Corrado il Rosso si separarono da Liudolfo, che tuttavia non era pronto a sottomettersi, ma continu\u00f2 invece a combattere da solo contro suo padre, il quale assedi\u00f2 nuovamente Ratisbona. Per due volte il figlio usc\u00ec personalmente dalla citt\u00e0 per chiedere pace al padre e solo nella seconda occasione la ottenne attraverso la mediazione dei principi. La risoluzione finale della controversia venne rinviata a un \"Hoftag\" a Fritzlar. Il conflitto venne risolto attraverso una \"deditio\" (sottomissione) rituale. Nell'autunno del 954, durante la caccia al re a Suveldun vicino a Weimar, Liudolfo si gett\u00f2 a terra a piedi nudi davanti a suo padre e implor\u00f2 piet\u00e0, che gli fu concessa: \u00abE cos\u00ec accolto nelle grazie per l'amore paterno promise che avrebbe ottemperato e accondisceso a ogni volont\u00e0 del padre\u00bb.\nNel frattempo i Magiari erano stati trattenuti davanti ad Augusta perch\u00e9 il suo vescovo Ulrico aveva difeso tenacemente la citt\u00e0. In questo modo diede a Ottone il tempo di radunare un esercito e correre in soccorso di Augusta. La battaglia di Lechfeld del 10 agosto 955 elimin\u00f2 definitivamente la minaccia magiara. La vittoria trionfante consolid\u00f2 il potere e il prestigio di Ottone. Secondo Vitichindo di Corvey, il cui resoconto \u00e8 contestato, Ottone sarebbe stato proclamato \"imperator\" dall'esercito vittorioso mentre era ancora sul campo di battaglia; la cancelleria di corte, per\u00f2, non cambi\u00f2 il titolo di Ottone nemmeno dopo il 955 fino al febbraio 962. Secondo la testimonianza di Tietmaro di Merseburgo, Ottone fece un voto prima della battaglia di Lechfeld secondo cui, in caso di vittoria, avrebbe istituito una diocesi nel suo palazzo in costruzione di Merseburgo in onore del santo di quel giorno, san Lorenzo.\nDopo la vittoria, Ottone fece celebrare delle funzioni di ringraziamento in tutte le chiese del regno e attribu\u00ec la vittoria all'aiuto di Dio, che aveva reso visibile la grazia divina del sovrano. A partire dal 955 circa, egli intraprese anche dei progetti per stabilire un arcivescovado a Magdeburgo. La chiesa, in cui la regina e prima moglie Edith fu sepolta nel 946, fu sostituita, secondo Tietmaro, a partire dal 955 da un nuovo maestoso edificio decorato con marmo, oro e gemme. Nell'estate del 955 Ottone mand\u00f2 a Roma l'abate di Fulda, Ademaro, dove ottenne da Agapito II il permesso di fondare diocesi a suo piacimento. Una lettera di protesta dell'arcivescovo e figlio bastardo di Ottone Guglielmo di Magonza a papa Agapito II mostra che il sovrano apparentemente intendeva trasferite la diocesi di Halberstadt, la quale era sottoposta all'arcidiocesi di Magonza, al fine di creare la nuova arcidiocesi di Magdeburgo entro i suoi confini. Secondo le osservazioni di Guglielmo, il piano era di trasferire la diocesi di Halberstadt a Magdeburgo ed elevarla a un arcivescovado, cessando di essere suffraganea dell'arcidiocesi di Magonza. Tali cambiamenti di vasta portata, tuttavia, richiedevano il consenso dei vescovi interessati. Guglielmo e il vescovo di Halberstadt, Bernardo, rifiutarono con veemenza l'accettazione di una tale riduzione nella loro diocesi. Ottone quindi inizialmente non procedette ulteriormente in questo tentativo. La resistenza ai piani di Magdeburgo di Otto doveva essere considerevolmente pi\u00f9 forte in Sassonia, perch\u00e9 Vitichindo di Corvey, Rosvita di Gandersheim, Ruotger di Colonia, Liutprando di Cremona e il \"Continuator Reginonis\", che in seguito divenne il futuro arcivescovo Adalberto di Magdeburgo, non menzionarono in alcun modo alla fondazione di Magdeburgo.\nLa battaglia di Lechfeld \u00e8 considerata un punto di svolta del regno di Ottone. Dopo il 955, fino alla morte di Ottone, non ci furono pi\u00f9 rivolte dei grandi contro il re nel regno franco-tedesco orientale, come invece erano scoppiate ripetutamente nella prima met\u00e0 del suo regno. Inoltre, da quel momento in poi, il territorio di Ottone fu risparmiato dalle invasioni magiare. Questi passarono a uno stile di vita sedentario dopo il 955 e presto adottarono il cristianesimo.\nBattaglia del Raxa.\nNello stesso anno, il 955, gli Obodriti slavi invasero la Sassonia. In risposta, il re Ottone spost\u00f2 un esercito a est dopo aver sconfitto i Magiari. Quando gli Obodriti si rifiutarono di pagare il tributo e di sottomettersi, subirono un'altra sconfitta militare nella battaglia del Raxa. In contrasto con la loro indulgenza verso i ribelli interni, gli ottoniani erano implacabili e crudeli nei confronti dei nemici esterni. Dopo la battaglia, il capo slavo Stoignew fu decapitato e settecento prigionieri furono uccisi. Con la fine dei combattimenti nell'autunno del 955, fin\u00ec anche il periodo travagliato della rivolta di Liudolfo.\nLa \"Reichskirche\" ottoniana.\nNon solo la ribellione del figlio indebol\u00ec temporaneamente il dominio di Ottone, ma anche importanti personaggi morirono in un periodo di tempo molto breve, come il fratello di Ottone, Enrico di Baviera, nel 955. Corrado il Rosso, che non era pi\u00f9 duca ma ancora una delle persone pi\u00f9 importanti del regno, cadde nella battaglia di Lechfeld. Liudolfo fu inviato in Italia alla fine del 956 per combattere Berengario II, ma soccombette a una febbre il 6 settembre 957 e fu sepolto nell'abbazia di Sant'Albano fuori Magonza.\nLa carica di duca di Baviera divenne vacante in seguito alla morte di Enrico, ma l'ufficio non fu riassegnato a un'altra persona, ma lasciato sotto il regno della vedova di Enrico, Giuditta, per suo figlio omonimo di quattro anni Enrico. Solo la Svevia ricevette un nuovo duca a pieno titolo, cio\u00e8 lo zio di Adelaide, Burcardo, che era pi\u00f9 strettamente legato alla famiglia reale ottoniana attraverso il suo matrimonio con la figlia di Giuditta ed Enrico, Edvige. Cos\u00ec, poco dopo il trionfo di Ottone sulla ribellione, importanti strutture dell'impero furono improvvisamente interrotte. Inoltre, i primi due figli del suo secondo matrimonio morirono giovani e il terzo figlio, Ottone, nacque solo alla fine del 955.\nSecondo ricerche pi\u00f9 vecchie, Ottone avrebbe fatto un secondo tentativo dopo la battaglia di Lechfeld per consolidare il regno, sfruttando la \"Reichskirche\" per i suoi scopi contro i grandi secolari. In particolare, il fratello minore di Ottone, Bruno, che era stato cancelliere dal 940, arcicappelliere del regno dal 951 e arcivescovo di Colonia dal 953, avrebbe preparato i chierici della cappella di corte per il loro successivo insediamento come vescovi del regno. Questo cosiddetto sistema ecclesiastico reale/imperiale ottoniano-salico \u00e8 giudicato pi\u00f9 cautamente dalle recenti ricerche. Con Poppo I di W\u00fcrzburg e Othwin di Hildesheim, solo due dei ventitr\u00e9 vescovi della provincia della chiesa di Magonza investiti da Ottone provenivano della cappella di corte. Nel rapporto tra re e vescovo, in realt\u00e0, il capitolo della cattedrale di Hildesheim e le scuole della cattedrale avevano una funzione centrale. Il re non poteva assolutamente decidere da solo sulla nomina degli uffici episcopali. Soprattutto nella seconda fase del suo regno si osserv\u00f2 un aumento delle intercessioni nelle elezioni vescovili. I figli delle stirpi nobili erano ammessi in via preferenziale nella cappella di corte. In quanto dignitari ecclesiastici, erano protetti dal diritto canonico e in gran parte erano sottratti dall'influenza reale.\nLa \"Reichskirche\" ricevette numerose donazioni che, oltre alla propriet\u00e0 terriera, comprendevano anche diritti di sovranit\u00e0 (regalie) come i diritti doganali, di conio e di mercato. Questi doni, tuttavia, obbligavano i destinatari a servire ancora di pi\u00f9 il re e il regno/impero. I re ottoniani si facevano ospitare e nutrire dalle chiese imperiali. Furono anche le chiese imperiali che al tempo di suo figlio e successore Ottone II fornirono i due terzi dell'esercito di cavalleria in tempo di guerra, ma erano anche obbligate a pagare in natura (\"servitium regis\") in tempo di pace. Oltre alla loro funzione di approvvigionamento, i monasteri e le diocesi imperiali servivano a implementare l'ordine religioso divino, a fornire supporto alla preghiera e a diffondere il culto cristiano.\nPreparazione del secondo \"Italienzug\".\nUna grave malattia di Ottone nel 958, insieme alla rivolta di Liudolfo, contribu\u00ec alla grave crisi del regno. Berengario II sfrutt\u00f2 l'occasione per continuare a consolidare il suo potere, sebbene formalmente mantenne l'Italia solo in qualit\u00e0 di feudo di Ottone. La morte di Liudolfo e i problemi di Ottone nella parte settentrionale del regno, oltre che i numerosi ducati vacanti, sembrano quindi aver incoraggiato Berengario a portare Roma e il \"Patrimonium Petri\" sotto la sua influenza. Cos\u00ec facendo, entr\u00f2 in conflitto con papa Giovanni XII, che chiese l'aiuto di Ottone nell'autunno del 960. Anche diversi grandi italiani intervennero alla corte di Ottone con uno scopo simile, tra cui l'arcivescovo di Milano, i vescovi di Como e Novara e il margravio Oberto. Il percorso verso l'incoronazione imperiale \u00e8 stato trattato in modo diverso nella ricerca.Si discute se la politica di Ottone fosse finalizzata a un rinnovo a lungo termine dell'impero carolingio o o se fosse esclusivamente basata sull'iniziativa del papa, il quale si trovava in un contesto di emergenza.\nIl re, che nel frattempo si era ripreso, fece accurati preparativi per la sua campagna verso Roma. Nell\"'Hoftag\" di Worms nel maggio 961, elev\u00f2 il figlio minorenne Ottone II al rango di co-re. Alla Pentecoste del 961 Ottone II fu onorato dalla Lotaringia ad Aquisgrana e unto re dagli arcivescovi renani Bruno di Colonia (fratello del re), Guglielmo di Magonza (figlio bastardo del re) ed Enrico I di Treviri. La lunga assenza port\u00f2 con s\u00e9 numerosi \u00ab\u00bb. Gli \"Italienzug\" esigevano alte prestazioni da parte delle stirpi aristocratiche e dalle chiese del regno. La regalit\u00e0 e la stabilit\u00e0 del regno dipendeva essenzialmente dalla presenza del re e una rete stabile di parenti, amici e fedeli doveva garantire il mantenimento dell'ordine durante l'assenza del sovrano. I due arcivescovi e familiari stretti Bruno e Guglielmo furono nominati rappresentanti del re in sua assenza e il giovane Ottone II rimase con loro a nord delle Alpi. Durante l'assenza di Ottone dal regno dei Franchi Orientali, il figlio firm\u00f2 i documenti a proprio nome. Per mezzo di concessioni, come la precedenza sugli altri vescovi e il diritto di incoronazione del re, Ottone ruppe la resistenza di Guglielmo e da quel momento in poi ricevette da lui l'appoggio dei suoi piani di Magdeburgo.\nL'incoronazione imperiale e la politica italiana.\nNell'agosto del 961 l'esercito di Ottone marci\u00f2 da Augusta verso l'Italia e attravers\u00f2 il Brennero fino a Trento. La prima meta fu Pavia, dove Ottone celebr\u00f2 il Natale. Berengario e i suoi seguaci si ritirarono nei castelli ed evitarono il combattimento in campo aperto. Ottone si rec\u00f2 quindi a Roma senza essere contrastato.\nIl 31 gennaio 962, l'esercito raggiunse Roma. Il 2 febbraio Ottone fu incoronato imperatore da papa Giovanni XII. L'incoronazione imperiale stabil\u00ec una tradizione per tutte le future incoronazioni imperiali del Medioevo. Anche Adelaide fu unta e incoronata, ricevendo la stessa elevazione, ci\u00f2 costitu\u00ec una novit\u00e0: infatti non una sola moglie di un carolingio era mai stata incoronata imperatrice. Per la coppia, l'incoronazione congiunta venne combinata con la rivendicazione dell'Italia come loro possesso, per s\u00e9 stessi e per il loro erede, che era gi\u00e0 stato elevato a re.\nNell'immagine del sigillo, nella percezione del sovrano nelle rappresentazioni storiografiche e nell'ambito del linguaggio cancelleresco, si verificarono cambiamenti fondamentali negli anni sessanta del X secolo. La rappresentazione del sovrano sui sigilli era cambiata bruscamente nel febbraio 962 da modelli franco-carolingi a una rappresentazione del sovrano secondo il modello bizantino. Secondo Hagen Keller, questi cambiamenti nella rappresentazione dei governanti sotto Ottone I non possono assolutamente essere interpretati come una conseguenza dell'incoronazione imperiale, ma piuttosto era stata l'assunzione della regalit\u00e0 italiana ad aver gi\u00e0 impostato gli impulsi decisivi al cambiamento.\nUn sinodo del 12 febbraio ha documentato la cooperazione tra l'imperatore e il papa. Per garantire il successo della missione, il papa ordin\u00f2 l'elevazione dell'abbazia di San Maurizio a Magdeburgo ad arcivescovado e dell'abbazia di San Lorenzo di Merseburgo a vescovato. Ottone e i suoi successori ricevettero inoltre l'autorizzazione a fondare altre diocesi e il papa obblig\u00f2 gli arcivescovi di Magonza, Treviri e Colonia a sostenere questi progetti. Nel documento, Giovanni sottolinea ancora una volta i meriti di Ottone che giustificano la sua elevazione a imperatore: la vittoria sui Magiari, ma anche gli sforzi per convertire gli slavi. Poco dopo Ottone eman\u00f2 il cosiddetto \"privilegium Othonis\": con essa riconobbe i diritti papali e le rivendicazioni di propriet\u00e0 con cui i suoi predecessori carolingi avevano gi\u00e0 confermato i possedimenti della Chiesa romana al papa in carica. Tuttavia, il \"privilegium Othonis\" and\u00f2 chiaramente oltre i documenti precedenti nei suoi conferimenti e concesse al papato territori che erano precedentemente appartenuti al regno d'Italia: vennero riconosciuti il possesso della citt\u00e0 e del ducato di Roma, l'esarcato di Ravenna, i ducati di Spoleto e Benevento e altri possedimenti. Ma nessuno degli imperatori cedette veramente i suddetti territori, e il loro possesso rimase un punto di contesa nelle relazioni papali-imperiali fino al periodo degli Hohenstaufen. Inoltre il \"privilegium\" regolava l'elezione del papa, la quale doveva essere di competenza del clero e del \"popolo di Roma\"; tuttavia, il papa poteva essere consacrato solo dopo aver prestato giuramento di fedelt\u00e0 all'imperatore. Inoltre, vennero negoziati i piani di Magdeburgo. Ottone ottenne una prima carta di fondazione da papa Giovanni XII, secondo la quale l'abbazia di San Maurizio a Magdeburgo doveva essere convertita in un arcivescovado; ma ancora una volta il progetto fall\u00ec a causa dell'opposizione dell'arcivescovo di Magonza e del vescovo di Halberstadt. Dopo l'incoronazione imperiale, Ottone torn\u00f2 a Pavia, da dove guid\u00f2 la campagna contro Berengario II, che si ritir\u00f2 nel 963 nell'inespugnabile castello di San Leo vicino a San Marino.\nApparentemente scontento delle ambizioni di Ottone, Giovanni XII, nella primavera del 963, fece un'inaspettata inversione di marcia. Ricevette a Roma il figlio di Berengario, Adalberto II, e concluse con lui un'alleanza contro l'imperatore. Di conseguenza, nell'ottobre del 963 Ottone dovette interrompere l'assedio di Berengario, che era durato tutta l'estate, ed affrettarsi a Roma per riaffermare le sue pretese. Tuttavia non ebbe luogo alcuna battaglia in quanto Giovanni e Adalberto fuggirono. Appena entrato a Roma, Ottone fece giurare ai romani che non avrebbero mai eletto o consacrato un papa prima di aver ottenuto il consenso o il voto dell'imperatore e del suo co-re.\nA Roma si riun\u00ec un sinodo alla presenza dell'imperatore per giudicare il papa. Esso rispose per lettera con la minaccia di anatema contro chiunque avesse osato deporlo. In risposta, il sinodo depose Giovanni e innalz\u00f2 Leone VIII come nuovo papa; questo evento non aveva precedenti e nessun imperatore aveva mai osato tanto, poich\u00e9 secondo la logica papale solo Dio era autorizzato a giudicare il successore dell'apostolo Pietro. Contemporaneamente a ci\u00f2, Berengario e sua moglie Willa furono catturati ed esiliati a Bamberga. Cos\u00ec, alla fine del 963, il ritorno alla stabilit\u00e0 in Italia e a Roma sembrava essere stato raggiunto. Ma il papa deposto riusc\u00ec a scatenare una rivolta dei romani contro Ottone e Leone VIII, che l'imperatore riusc\u00ec in un primo momento a domare. Dopo la sua partenza da Roma, per\u00f2, i romani riportarono Giovanni XII in citt\u00e0, e a Leone VIII non rimase altro che fuggire presso l'imperatore. Un sinodo dichiar\u00f2 invalide le decisioni del precedente sinodo imperiale e depose Leone VIII. Prima che potesse aver luogo uno scontro armato, Giovanni XII mor\u00ec inaspettatamente il 14 maggio 964, e i romani elessero un nuovo papa, Benedetto V, sfidando le norme imperiali. Ottone assedi\u00f2 quindi Roma nel giugno del 964 e riusc\u00ec a entrare in citt\u00e0 dopo poche settimane. L\u00ec intronizz\u00f2 nuovamente Leone VIII e fece mandare Benedetto in esilio ad Amburgo.\nRoma e Magdeburgo: gli ultimi anni.\nStabilito un ordine provvisorio, Ottone torn\u00f2 nella parte settentrionale dell'impero nell'inverno del 965. La sua processione verso nord venne accompagnata da numerose grandi feste di corte. Dal momento che la scrittura come strumento di governo perse importanza nel X secolo rispetto al periodo carolingio, gli atti rituali di rappresentazione del governo acquisirono importanza. Le feste di corte divennero cos\u00ec il pi\u00f9 importante strumento di governo. Per esprimere l'auspicio di una continuit\u00e0 dinastica, l'anniversario dell'incoronazione di Ottone II come imperatore fu celebrato il 2 febbraio a Worms, il luogo della sua elezione a re. Poche settimane, dopo Ottone celebr\u00f2 la Pasqua a Ingelheim. il momento culminante fu un grande \"Hoftag\" a Colonia all'inizio di giugno, alla quale erano presenti quasi tutti i membri della famiglia imperiale.\nMa la calma in Italia era solo apparente. Adalberto II, figlio di Berengario, combatt\u00e9 nuovamente per la corona reale d'Italia, tanto che Ottone dovette mandare contro di lui il duca Burcardo III, che port\u00f2 a termine il suo compito con successo.\nOttone era ora in grado di continuare con i suoi piani di fondare l'arcivescovado di Magdeburgo e prese una decisione di vasta portata alla fine di giugno. Dopo la morte del margravio Gero, che aveva subito il peso maggiore dei combattimenti al confine slavo dal 937, l'imperatore decise di dividere il margraviato in sei nuovi domini di cui i tre meridionali coincidevano grosso modo con i distretti delle successive diocesi di Merseburgo, Zeitz e Mei\u00dfen. La morte di Bruno, l'11 ottobre del 965, priv\u00f2 Ottone di una persona che, fin dai suoi inizi nella cappella di corte, si era sempre visto come un leale aiutante del fratello reale (per quanto, come riferisce Tietmaro, sembra che una volta prov\u00f2 a elevare il cognato Ugo il Grande a re dei Franchi Orientali).\nIl 1\u00ba ottobre, papa Giovanni XIII fu eletto successore dell'ormai defunto Leone VIII con l'approvazione della corte ottoniana. Ma solo dieci settimane dopo fu catturato dai romani e imprigionato in Campania. Il suo grido di aiuto spinse Ottone a tornare nuovamente in Italia. Avrebbe trascorso l\u00ec i sei anni successivi.\nA Worms, nell'agosto del 966, Ottone organizz\u00f2 una reggenza al di qua delle Alpi durante la sua assenza in Italia: l'arcivescovo e figliastro Guglielmo doveva essere responsabile dell'impero, il duca Ermanno per la Sassonia. Poi si trasfer\u00ec con un esercito in Italia passando per Coira. Il rimpatrio e la reintegrazione nelle sue funzioni del papa procedette senza opposizione il 14 novembre 966. I dodici capi della milizia romana che avevano catturato e maltrattato il papa furono puniti dall'imperatore e dal papa con la morte su una croce. Nel 967, l'imperatore e il papa Giovanni XIII si recarono a Ravenna per celebrare la Pasqua. In un sinodo successivo la questione di Magdeburgo fu nuovamente negoziata. In una carta papale, a differenza della carta precedente del 962, l'ambito della prevista provincia ecclesiastica fu definito in modo pi\u00f9 dettagliato. Magdeburgo doveva essere elevato ad arcivescovado e le diocesi di Brandeburgo e di Havelberg dovevano passare dalla diocesi di Magonza alla neonata diocesi; inoltre, nuovi vescovadi dovevano essere stabiliti a Merseburgo, Meissen e Zeitz. Tuttavia, per la realizzazione della nuova organizzazione diocesana, era ancora necessario il consenso del vescovo di Halberstadt e del metropolita di Magonza. Bernardo di Hadmersleben (923-968), vescovo di Halberstadt, aveva rifiutato di acconsentire all'istituzione della provincia ecclesiastica di Magdeburgo fino alla fine della sua vita.\nDopo la morte del vescovo Bernardo di Hadmersleben, dell'arcivescovo Guglielmo di Magonza e della regina Matilde nei primi mesi del 968, i piani di Ottone per la fondazione della diocesi di Magdeburgo poterono prendere ulteriore forma. L'imperatore fu in grado di obbligare i successori dei vescovi deceduti ad accettare i suoi piani prima dell'investitura. Ordin\u00f2 ai vescovi Attone II di Magonza e Hildeward di Halberstadt di venire in Italia a visitarlo e ottenne dal vescovo di Halberstadt che parti della sua diocesi fossero cedute a Magdeburgo e altre a Merseburgo. L'arcivescovo Attone II diede anche il suo consenso alla subordinazione delle sue diocesi di Brandeburgo e Havelberg al nuovo arcivescovado di Magdeburgo. Tuttavia Ottone, in una lettera dal mittente sconosciuto, fu dissuaso a cambiare il suo candidato ad arcivescovo di Magdeburgo, che era l'abate dell'abbazia di San Maurizio Richar, accogliendo la richiesta della lettera di nominare il missionario presso i Rus' e abate di Weissenburg, Adalberto. Il nuovo arcivescovado di Magdeburgo serv\u00ec principalmente a diffondere la fede cristiana, e fin dall'inizio fu il luogo di sepoltura scelto da Ottone. A causa delle difficile situazione italiana, tuttavia, Ottone non fu in grado di assistere personalmente all'istituzione dell'arcivescovado. Fu solo nella primavera del 973, quattro anni e mezzo dopo la sua fondazione, che Ottone visit\u00f2 per la prima volta l'arcidiocesi di Magdeburgo.\nParallelamente ai piani di Magdeburgo, Otto spost\u00f2 il suo raggio d'azione nell'area a sud di Roma dal febbraio 967. Nelle campagne per Benevento e Capua, accett\u00f2 l'omaggio dei duchi del luogo. Poich\u00e9 Bisanzio rivendicava la sovranit\u00e0 su queste aree e i suoi governanti si consideravano gli unici legittimi portatori del titolo imperiale, si intensificarono i conflitti con l'imperatore Niceforo II Foca, che mal sopportava la presenza di Ottone, soprattutto per i suoi contatti con Pandolfo I di Capua e Benevento. Tuttavia, l'imperatore bizantino sembr\u00f2 essere stato pronto fin dall'inizio a impegnarsi in un legame pace e amicizia, cosa importante anche per Ottone, che pensava anche a una principessa bizantina nata nella porpora come sposa di suo figlio e successore. Ovviamente Ottone sperava che il legame matrimoniale con la gloriosa dinastia dei Macedoni avrebbe legittimato ulteriormente suo figlio e la sua casa. Per promuovere i suoi piani dinastici, Ottone chiese a suo figlio, in una lettera scritta insieme al papa, di recarsi a Roma nell'autunno del 967 per celebrare il Natale con loro.\nL'elevazione del giovane Ottone potrebbe essere stata decisa con l'invito. Il padre gli and\u00f2 incontro a Verona. A tre miglia dalla citt\u00e0, Ottone e suo figlio furono cerimoniosamente catturati dai romani il 21 dicembre, e il giorno di Natale Giovanni XIII elev\u00f2 Ottone II a co-imperatore. Il matrimonio desiderato avrebbe dovuto fungere da catalizzatore per chiarire le questioni aperte: il problema dei due imperatori e la sistemazione del dominio in Italia nel quadro di un'alleanza di amicizia in cui nessuna delle parti soffriva una perdita di prestigio. Di conseguenza, gli intrecci militari nell'Italia meridionale si svolsero parallelamente al traffico di legazioni negli anni successivi. Per organizzare la situazione nell'Italia meridionale e per espandersi, l'Imperatore e il papa elevarono la diocesi di Benevento ad arcidiocesi nel 969. Fu solo quando Niceforo II fu assassinato e sostituito da Giovanni I Zimisce nel dicembre 969 che il nuovo imperatore bizantino rispose al corteggiamento degli ottoniani e invi\u00f2 a Roma sua nipote Teofano, una principessa che non era porfirogenita ma che proveniva dalla famiglia imperiale. Nel 972, subito dopo il matrimonio, fu incoronata imperatrice dal papa il 14 aprile. Ottone II, in qualit\u00e0 di co-imperatore, assegn\u00f2 alla moglie grandi possedimenti per mezzo di un magnifico documento. Il matrimonio di Ottone II con Teofano allevi\u00f2 i conflitti nell'Italia meridionale; tuttavia, non si sa come la riorganizzazione delle relazioni l\u00ec fu effettivamente realizzata. Pochi mesi dopo i festeggiamenti del matrimonio, in agosto la famiglia imperiale torn\u00f2 in Germania\nDopo il suo ritorno nel regno dei Franchi OrientalI, nel settembre 972 si tenne un sinodo a Ingelheim. Questo sinodo riguardava principalmente la successione del vescovo Ulrico di Augusta; questo e Ottone si erano gi\u00e0 accordati in Italia per la successione del nipote di Ulrico, Adalberto. Tuttavia, il sinodo decise inizialmente contro il candidato designato, poich\u00e9 il nipote di Ulrico portava gi\u00e0 apertamente il pastorale. La crisi fu risolta da un giuramento con il quale Adalberto dovette confermare di essere diventato involontariamente un eretico. Questa decisione sconfessava chiaramente l'approvazione che Ottone aveva dato alla successione, e permette di osservare la forza dell'episcopato ottoniano. Nella primavera del 973 l'imperatore visit\u00f2 la Sassonia e celebr\u00f2 la Domenica delle Palme a Magdeburgo. Questa celebrazione ripristin\u00f2 anche un ordine che era stato provocatoriamente messo in discussione l'anno precedente. Ermanno Billung, fino a quel momento fedele vice-re di Ottone in Sassonia, si era fatto accogliere in citt\u00e0 come un re dall'arcivescovo Adalberto. Nel palazzo di Ottone aveva preso il suo posto a tavola e aveva persino dormito nel letto del re, e alla fine fece in modo che questo fosse riferito all'imperatore, assicurandosi che ci\u00f2 fosse riferito all'imperatore. Nell'usurpazione del cerimoniale di ricevimento reale c'era evidentemente una protesta contro la lunga assenza dell'imperatore. Ottone era rimasto in Italia per sei anni senza interruzioni, cos\u00ec che in un organo di governo strutturato principalmente su base personale, l'autorit\u00e0 del re in patria cominci\u00f2 a diminuire, il tutto anche in un contesto di volont\u00e0 di vicinanza al sovrano da parte degli aristocratici sassoni (\"K\u00f6nigsn\u00e4he\").\nLa festa di Pasqua a Quedlinburg il 23 marzo 973 mostra l'imperatore all'apice del suo potere e la dimensione europea del suo dominio. A Quedlinburg ricevette i maggiorenti del regno e i duchi Miecislao I di Polonia e Boleslao II di Boemia, oltre che gli inviati da Bisanzio, dai beneventani, dagli ungari, bulgari, danesi e da diversi popoli slavi. Per le rogazioni e il giorno dell'Ascensione, Ottone viaggi\u00f2 via Merseburgo fino al palazzo imperiale di Memleben. Qui si ammal\u00f2 gravemente. Dopo attacchi di febbre chiese l'estrema unzione e mor\u00ec il 7 maggio 973, nello stesso luogo dove era gi\u00e0 morto suo padre.\nIl trasferimento del governo al figlio Ottone II avvenne senza problemi, poich\u00e9 la successione era gi\u00e0 stata stabilita dall'incoronazione di Ottone II. Il giorno successivo, i grandi presenti confermarono il figlio, che ora regnava da solo, nella sua carica. Dopo uno splendido corteo funebre di trenta giorni, suo padre fu sepolto alla presenza degli arcivescovi Adalberto di Magdeburgo e Gerone di Colonia nella cattedrale di Magdeburgo al fianco della prima moglie Edith, morta nel 946.\nEffetti.\nContinuit\u00e0 e cambiamenti sotto Ottone II.\nIn Italia persistevano i problemi irrisolti dell'ultimo decennio del padre, cio\u00e8 soprattutto il governo dell'Italia e la responsabilit\u00e0 del papato. Nella politica italiana, Ottone II ruppe con la tradizione di suo padre. In relazione a Venezia, che si era sempre difesa con successo dall'incorporazione territoriale nell'impero e alla subordinazione politica, il nuovo imperatore intraprese un'azione massiccia, che erano state regolate dalla \"Pax Nicephori\" fin dall'812.\nMentre il primo blocco del commercio ordinato da Ottone II nel gennaio o febbraio 981 colp\u00ec a malapena Venezia (cfr. Storia economica della Repubblica di Venezia), il secondo nel luglio 983 invece inflisse notevoli danni a Venezia e divise il suo gruppo dirigente. Solo la morte prematura di Ottone II imped\u00ec forse l'imminente sottomissione di Venezia all'impero.\nOttone I si era limitato a legare a s\u00e9 i principati di Capua, Benevento e Salerno sotto il diritto feudale; suo figlio aveva invece obiettivi molto pi\u00f9 ambiziosi. Ottone II fece grandi sforzi per sottometterli pi\u00f9 intensamente e direttamente al suo dominio imperiale, sia politicamente sia ecclesiasticamente.\nOttone II apr\u00ec nuove strade anche nella sfera religiosa e monastica: il monachesimo e i monasteri dovevano servire come fattori nella struttura imperiale che sosteneva e stabilizzava il dominio imperiale. Mentre Ottone I aveva fondato in trentasette anni di regno una sola abbazia, quella di San Maurizio a Magdeburgo, Ottone II pu\u00f2 invece rivendicare il rango di fondatore o co-fondatore di almeno quattro monasteri: Memleben, Tegernsee, Bergen bei Neuburg/Donau e Arneburg. Il coinvolgimento attivo del monachesimo nella politica imperiale costitu\u00ec una costante fondamentale nel suo rapporto con il sistema monastico, ai cui rappresentanti affid\u00f2 funzioni politiche centrali.\nIl progetto di istituire una provincia ecclesiastica non si concluse con la fondazione dell'arcivescovado di Magdeburgo nemmeno dopo il 968. Ottone lasci\u00f2 infatti al suo successore e al suo entourage la regolamentazione di molti dettagli, dalla demarcazione esatta dei confini alla dotazione delle nuove diocesi. Ottone II colse la prima opportunit\u00e0 utile per abolire nel 981 la diocesi di Merseburgo collocando il suo vescovo Giselero sulla cattedra di arcivescovo di Magdeburgo, atto fortemente deprecato da Tietmaro, vescovo di una diocesi di Merseburgo ormai ripristinata da Enrico II, nella sua Cronaca. Questo passo sembra essere stato pianificato per un periodo di tempo pi\u00f9 lungo e concordato con i vescovi pi\u00f9 importanti. Non si sa quale sia stato il fattore decisivo per allontanarsi dall'opera di Ottone I.\nUn anno dopo l'abolizione di Merseburgo, l'esercito imperiale fu sconfitto a Capo Colonna dalle truppe dei Kalbiti musulmani nell'Italia meridionale. L'anno successivo, le trib\u00f9 slave dall'altra parte dell'Elba insorsero con successo contro il dominio ottoniano. Infine, l'imperatore mor\u00ec nel 983 all'et\u00e0 di ventotto anni, lasciando un figlio di soli tre anni dallo stesso nome, Ottone III.\nRipresa culturale.\nIl crollo del grande Impero carolingio aveva portato a un declino della vita culturale. Fu solo dopo che Enrico I stabil\u00ec il suo dominio e Ottone finalmente lo assicur\u00f2 con la vittoria sui magiari nel 955 che pot\u00e9 rifiorire. Questa rinascita culturale pu\u00f2 essere suddiviso in due fasi. Durante la prima fase, la corte reale garant\u00ec le condizioni materiali e cre\u00f2 cos\u00ec le basi per la rinascita. Il successo di Ottone come sovrano port\u00f2 nuove fonti di reddito, come i tributi dalla regione slava a est e le vene d'argento di recente sviluppo nelle montagne dell'Harz. Di ci\u00f2 beneficiarono anche beneficiato delle chiese.\nLa seconda fase fu determinata dal lavoro del fratello di Ottone Bruno. Come capo della cappella di corte e arcivescovo di Colonia, Bruno fece uno sforzo speciale per promuovere le scuole della cattedrale, ma anche l'arte e la costruzione di chiese. Seguendo il suo esempio, furono costruite scuole cattedrali a Magdeburgo, W\u00fcrzburg e numerosi altri luoghi. Inoltre, monasteri come Fulda, San Gallo, Sant'Emmerano/Ratisbona o Corvey mantennero il loro posto come centri di educazione. Furono i monasteri femminili promossi da Ottone in cui fior\u00ec la cosiddetta rinascita ottoniana. Le opere pi\u00f9 importanti dell'epoca ebbero origine nella diocesi e nei monasteri pi\u00f9 strettamente legati al re. Vitichindo di Corvey e Rosvita di Gandersheim confessarono con orgoglio che il re e i suoi successi avevano ispirato le loro opere.\nVescovi come Gero di Colonia o Villigiso di Magonza gareggiarono nella costruzione di chiese e assunsero miniatori, orafi e fonditori di bronzo per rendere sempre pi\u00f9 splendida la liturgia nelle loro chiese. L'arte ottoniana, che si svilupp\u00f2 nello scambio e nella competizione tra vari centri, attinse alle tradizioni tardo antiche e carolinge e incorpor\u00f2 suggestioni bizantine contemporanee, senza che sia possibile delineare con precisione la parte delle varie influenze in ogni caso.\nGiudizi della storiografia medievale.\nNel X secolo, l'importanza della scrittura come strumento di pratica di governo e comunicazione diminu\u00ec enormemente rispetto al periodo alto carolingio. Solo dalla met\u00e0 del X secolo emersero tutta una serie di opere storiche con le opere di Vitichindo, Liutprando, Rosvita, le \"Vite\" di Matilde la Cronaca di Tietmaro, che erano principalmente dedicate alla casa regnante ottoniana. Gli autori legittimarono la regalit\u00e0 di Ottone con tre strategie: l'espressa volont\u00e0 di Dio (\"elettio\" divina), il riconoscimento di Ottone da parte dei \"principes\" ecclesiastici e secolari e il rafforzamento del principio dinastico.\nLo storico ottoniano Vitichindo di Corvey \u00e8 considerato un \"testimone chiave\" della storia di Ottone I. Con le \"Res gestae Saxonicae\", scrisse una \"storia dei Sassoni\", che risale alla loro leggendaria presa delle terre nel VI secolo e presenta Ottone come un punto culminante nella storia dei Sassoni che superava tutto ci\u00f2 che era stato prima. Per Vitichindo, Ottone era addirittura \u00abcapo di tutto il mondo\u00bb (\"totius orbis caput\"). Dedic\u00f2 la sua opera alla figlia di Ottone, Matilde: pertanto doveva essere consapevole che il contenuto della sua opera sarebbe diventato noto al sovrano. Pi\u00f9 volte sottolinea che la \"devotio\" (devozione) lo aveva guidato mentre scriveva, e chiede \"pietas\" (mitezza) degli alti lettori nel ricevere la sua opera. Ad esempio, Vitichindo inizi\u00f2 il suo racconto su Federico di Magonza, che si era ribellato a Ottone, con l'implorante assicurazione: \u00abSpiegare la causa della defezione e rivelare misteri reali (\"regalia mysteria\") \u00e8 cosa superiore a noi, pensiamo che la verit\u00e0 della storia sia sufficiente, e che qualunque modo in cui abbiamo peccato in questa parte, sia perdonabile\u00bb. Tale modestia \"topos\" si trova spesso nella storiografia.\nCos\u00ec facendo, Vitichindo rivel\u00f2 una sorprendente strategia di legittimazione, aggirando l'incoronazione imperiale e sviluppando, per cos\u00ec dire, un'\"idea imperiale senza Roma\". Al posto della sacralizzazione da parte del papa e l'incoronazione imperiale furono sostituite da un'acclamazione dell'imperatore da parte degli eserciti vittoriosi. La vittoria di Ottone a Lechfeld divenne l'atto effettivo di legittimazione del suo dominio. Oltre a questa idea dell'incoronazione imperiale nello stile degli antichi imperatori-soldati, Vitichindo mescolava anche idee germaniche e cristiane di governo ed eroismo. L'imperatore non \u00e8 un sovrano universale, ma un \"rex gentium\" germanico, un re supremo sui popoli. Infine, lo storico loda le conquiste del lungo regno di Ottone I: \u00ab[Il popolo] ricord\u00f2 che aveva governato con piet\u00e0 paterna, li aveva liberati dai nemici, aveva vinto con le armi i superbi nemici Ungari, Saraceni, Danesi, Slavi, aveva soggiogato l'Italia, aveva distrutto i sacrari degli dei nei popoli vicini, aveva costruito templi e ordini di ministri del culto\u00bb.\nLiutprando di Cremona era inizialmente al servizio di Berengario II di Ivrea. Dopo un alterco con lui, trov\u00f2 rifugio presso Ottone e fu da lui nominato vescovo di Cremona nel 961. Nella sua opera principale, l\"'Antapodosis\", Liutprando volle ritrarre le gesta di tutti i governanti d'Europa. Il titolo di \"Antapodosis\" (che in italiano dal greco \u00e8 traducibile con Restituzione) indica anche una resa dei conti personale con il re Berengario, che Liutprando cerca di bollare come un tiranno. La regalit\u00e0 di Ottone \u00e8, per Liutprando, voluta da Dio (\"divina elettio\"). Enrico I era un umile sovrano che vinse la sua malattia e sconfisse i Magiari (933). Ottone I \u00e8 il suo degno successore, che vince i suoi nemici sempre grazie all'aiuto di Dio. Liutprando conosceva la corte bizantina grazie a diverse ambasciate da lui intraprese. Il suo ritratto ironico della vita di corte bizantina serve la pi\u00f9 grande gloria di Ottone ed era inteso come una contro-immagine per glorificare il suo dominio.\nPer lo storico Tietmaro di Merseburgo, le conquiste fatte per la diocesi di Merseburgo era un criterio essenziale per valutare i governanti ottoniani. A circa quarant'anni dalla morte di Ottone, Tietmaro descrisse il suo regno con le parole: \u00abAi suoi tempi brill\u00f2 davvero un'et\u00e0 dell'oro\u00bb (\"\") e celebr\u00f2 Ottone come il sovrano pi\u00f9 importante dai tempi di Carlo Magno.\nUna caratteristica di tutte e tre le rappresentazioni \u00e8 che mostrano Ottone come uno strumento di Dio, come un re che trae la sua forza dal fatto che cammina sulla strada giusta e pu\u00f2 quindi contare sulla protezione e sull'aiuto di Dio. Nelle opere storiche scritte alla fine della sua vita o poco dopo, Ottone il Grande \u00e8 solitamente stilizzato come un eroe. Le opere lodano i suoi successi, lodano la sua amministrazione e attestano in molti modi che possedeva tutte le qualit\u00e0 che un re dovrebbe possedere. Tuttavia, ci \u00e8 pervenuto lo scritto di uno storico anonimo del periodo ottoniano che non solo critica Ottone, ma vede anche la sua vita terminata per vendetta divina. Questa rappresentazione proviene da Halberstadt, dove Ottone non fu perdonato per aver ridimensionato in modo significativo la diocesi di Halberstadt a favore della fondazione dell'arcidiocesi di Magdeburgo e della diocesi di Merseburgo.\nIl soprannome \"il Grande\" \u00e8 attestato almeno dalla met\u00e0 del XII secolo attraverso la Cronaca di Ottone di Frisinga. Egli ritenne che Ottone aveva riportato il regno dai Longobardi ai \"Franchi orientali tedeschi\" (\"ad Teutonicos orientales Francos\") e fu forse quindi chiamato il primo re dei Germani (\"rex Teutonicorum\"), anche se l'impero rimase franco, in cui solo la dinastia regnante era cambiata.\nAlla fine del XIII secolo, il cronista domenicano Martino Polono defin\u00ec Ottone il Grande il primo imperatore tedesco (\"primus imperator Theutonicum\").\nImmagini storiche e prospettive di ricerca moderna.\nIl periodo degli ottoniani divenne il centro delle immagini storiche nazionali a partire dal XIX secolo. Gli storici hanno cercato le ragioni del ritardo della costruzione della nazione tedesca nel Medioevo. I regni di Enrico I e Ottone I furono considerati il primo Stato indipendente dei tedeschi e la vittoria di Ottone nella battaglia di Lechfeld nel 955 contro i Magiari, la conquista dell'Italia e l'acquisizione della corona imperiale nel 962 diedero alla Germania il primo posto tra le nazioni europee. Con l'istituzione dell'arcivescovado a Magdeburgo, Ottone inizi\u00f2 anche l\"'Ostsiedlung\". Per decenni, Enrico e Ottone furono considerati i fondatori del Reich tedesco nel Medioevo. \u00c8 solo grazie alle ricerche degli ultimi decenni sulla costruzione della nazione che tali idee, un tempo considerate certe, sono ormai state superate. Oggi, i moderni studi medievali vedono l'Impero tedesco come il risultato di un processo che non era ancora completato nei secoli XI e XII.\nSotto l'aspetto degli interessi nazionali, la controversia Sybel-Ficker del XIX secolo contrapponeva la politica italiana alla \"Ostpolitik\", che sarebbe stata disastrosa per la sua fissazione sull'Italia. La Ostpolitik storica \u00e8 entrata in scena quando si \u00e8 tentato di decidere la forma nazionale della Germania, la cosiddetta soluzione Grande Germania o Piccola Germania, sulla base di argomenti storici.\nLa disputa sulla politica imperiale tedesca nel Medioevo fu innescata nel 1859 da Wilhelm von Giesebrecht. Egli glorific\u00f2 l'era imperiale come un \u00abperiodo in cui il nostro popolo, forte grazie all'unit\u00e0, fior\u00ec fino al suo pi\u00f9 alto sviluppo di potenza, dove non solo disponeva liberamente del proprio destino, ma comandava anche altri popoli, dove l'uomo tedesco era il pi\u00f9 rispettato nel mondo e il nome tedesco \u00bb. Lo storico prussiano Heinrich von Sybel contraddisse energicamente Giesebrecht. Per Sybel, Ottone \u00abun salvatore della Germania e dell'Europa dalla miseria desolata di un'epoca senza imperatori\u00bb. Ma il Reich tedesco e la regalit\u00e0 tedesca \u00ab\u00bb. Vedere l'espansione a est come l'obiettivo naturale del popolo tedesco era la sua esigenza principale. Secondo Sybel, Carlo Magno, Ottone il Grande, anche Federico Barbarossa non avrebbero promosso tale movimento, ma l'avrebbero incautamente messo a rischio, sperperando cos\u00ec il potere imperiale. Giesebrecht nel 1861 ribatt\u00e9 che la sua visione politica del mondo e la sua visione del passato differiscono da quella di Sybels solo nella direzione della bussola. Egli annoverava anche lo sviluppo del potere e l'influenza dominante sul mondo.\nNel 1861 Julius Ficker intervenne nella disputa degli storici e accus\u00f2 Sybel di posizioni anacronistiche: una nazione tedesca non esisteva ancora ai tempi di Ottone; gli imperatori non sono da biasimare per il declino, ma piuttosto per l'eccessiva penetrazione del Barbarossa in Sicilia. Leopold von Ranke, invece, si tenne lontano dalla lite: Egli interpret\u00f2 l'impero di Ottone pi\u00f9 dal contrasto tra il mondo romano e quello germanico che dalla politica italiana o oriental-slava, essendo la prima rappresentata dalla Chiesa, mentre l'ultima dall'imperatore di Sassonia. Di conseguenza, nuovi approcci di ricerca e domande, come la storia culturale di Karl Lamprecht, non hanno ricevuto alcuna attenzione all'epoca. La disputa, in cui si alternarono le posizioni della Piccola o Grande Germania, prussiana o austriaca, protestante o cattolica, apr\u00ec anche prospettive europee.\nErnst D\u00fcmmler vide nel 1876, in quello che \u00e8 ancora il suo resoconto pi\u00f9 dettagliato del regno di Ottone, una \u00abripresa giovanile\u00bb, un \u00abviaggio nazionale\u00bb sotto questo imperatore che attraversava \u00abil cuore del popolo\u00bb che \u00abin quel momento cominci\u00f2 per la prima volta [...] a chiamarsi tedesco e a sentirsi tedesco\u00bb. La disputa degli storici divise la storiografia e modell\u00f2 ancora i giudizi degli storici agli inizi del XX secolo: sebbene Heinrich Cla\u00df fosse pieno di \u00abgioioso orgoglio\u00bb per il successo di Ottone nel 1926, tuttavia condann\u00f2 la sua politica italiana come \u00abfatale e gravida di sventure\u00bb. Nel 1936, Robert Holtzmann dedic\u00f2 la sua biografia di Ottone \u00abal popolo tedesco\u00bb con l'osservazione che egli aveva \u00abmostrato la via e la meta alla storia tedesca del Medioevo, non solo aveva iniziato l'era imperiale tedesca, ma l'aveva veramente dominata per i secoli a venire\u00bb.\nNel periodo nazionalsocialista, \"la riunione nazionale dei tedeschi\" inizi\u00f2, per gli ideologi nazisti, sotto Enrico I, e sotto Ottone il Grande \"il tentativo cosciente di elevazione e coltivazione nazionale\". Questo tenore fu presto diffuso da tutti i centri di formazione del partito fino al V\u00f6lkischer Beobachter. Al contrario, Heinrich Himmler e storici di orientamento prussiano come Franz L\u00fcdtke o Alfred Thoss inizialmente volevano vedere solo il padre di Ottone, Enrico I, come il fondatore della nazione tedesca. Questo cambi\u00f2 con l'Anschluss dell'Austria e la conseguente rivendicazione della \"Grande Germania\" al Reich. Albert Brackmann, lo storico pi\u00f9 influente e pi\u00f9 importante dell'epoca, scrisse, su invito di Himmler, subito dopo l'inizio della guerra, l'opera \"Krisis und Aufbau in Osteuropa. Ein weltgeschichtliches Bild\" (in italiano Crisi e ricostruzione nell'Europa orientale: un quadro storico mondiale), pubblicato dalla casa editrice delle SS Ahnenerbe nel 1939 e di cui 7.000 copie furono ordinate anche dalla Wehrmacht per scopi di addestramento. Il piano di Ottone di \u00absubordinare l'intero mondo slavo\u00bb all'arcidiocesi di Magdeburgo viene presentato come \u00abil piano pi\u00f9 completo che uno statista tedesco abbia mai elaborato riguardo all'Est\u00bb.\nAdolf Hitler si un\u00ec alla valutazione di Sybel con una visione pi\u00f9 favorevole di Ottone. Nel \"Mein Kampf\" nomin\u00f2 tre fenomeni essenziali e duraturi che erano emersi dal \u00abmare di sangue\u00bb della storia tedesca: La conquista dell'Ostmark (l'Austria) che segu\u00ec la battaglia di Lechfeld, la conquista del territorio a est dell'Elba e la creazione dello stato di Brandeburgo-Prussia. Di conseguenza, chiam\u00f2 \"La direttiva militare per l'invasione dell'Austria dell'11 marzo 1938\" il primo documento della sua attivit\u00e0 come nuovo comandante in capo della Wehrmacht, \"Unternehmen Otto\", che si concluse con la direttiva di rinominare l'Austria \"Ostmark\" del 24 maggio 1938. Il nuovo capo di stato maggiore di Hitler, Franz Halder, non coinvolto nel \"Unternehmen Otto\", elabor\u00f2 la campagna del 1940 contro l'Unione Sovietica come \"Piano Otto\". Per evitare duplicazioni, questo divenne \"operazione Barbarossa\".\nAncora nel 1962, in occasione del millenario dell'incoronazione, Leo Santifaller disse che Ottone aveva \u00abuna solida concezione di un forte stato tedesco globale\u00bb, che era riuscito a \u00abunificare l'impero all'interno e a respingere con successo gli attacchi nemici all'esterno, espandendo il territorio dell'impero ed estendendo la sfera di influenza tedesca su quasi tutta l'Europa - tanto che l'impero di Ottone I pu\u00f2 essere descritto come un [...] tentativo di unificazione europea\u00bb.\nTali toni di entusiasmo per una realizzazione nazionale nel X secolo, compreso il suo vertice europeo, sono oggi quasi del tutto taciuti nei circoli di studiosi. Dagli anni 1980, la prospettiva su Ottone I \u00e8 cambiata in modo permanente. Gli studi medievali arrivarono a nuove intuizioni sul funzionamento della regalit\u00e0 medievale nel X secolo attraverso indagini sull'organizzazione del governo e sul significato dell'azione cerimoniale e simbolica. Nella doppia biografia di Gerd Althoff e Hagen Keller (1985), i primi due ottoniani, Enrico I e Ottone I, non sono pi\u00f9 visti come simboli della prima potenza e grandezza della Germania, ma piuttosto come lontani rappresentanti di una societ\u00e0 arcaica. Nel 2001, Johannes Laudage ha considerato il \u00abcambiamento strutturale che Ottone I mirava all'interno della struttura di governo e che alla fine \u00e8 stato anche largamente attuato\u00bb come una delle sue azioni pi\u00f9 significative. Questo cambiamento consisteva essenzialmente in una pi\u00f9 forte \u00abaccentuazione del suo potere decisionale e della sua autorit\u00e0\u00bb. Nel 1100\u00ba anniversario della nascita di Ottone, Matthias Becher ha presentato una biografia nel 2012: secondo lo studioso, \u00abi successi di Ottone e l'acquisizione della corona imperiale [...] hanno comunque dato alla storia tedesca un impulso decisivo\u00bb.\nDopo Ottone a Magdeburgo.\nA differenza di Carlo Magno, Ottone non divenne mai una figura leggendaria e popolare e tutte le immagini create dal primo imperatore sassone dopo la sua morte sono legate a Magdeburgo. L'importanza di Magdeburgo per il regno di Ottone \u00e8 evidente anche dalla frequenza dei suoi soggiorni: vari documenti e altre registrazioni scritte testimoniano che Ottone Magno visit\u00f2 la citt\u00e0 almeno ventitr\u00e9 volte durante la sua vita. Non ci sono prove di un soggiorno pi\u00f9 frequente in nessun altro luogo. La commemorazione liturgica della salvezza di Ottone fu mantenuta per secoli dal capitolo della cattedrale di Magdeburgo. Tuttavia, non ci fu mai una elevazione a culto del santo.\nDurante il regno dell'arcivescovo Arduico/Hartwig di Magdeburgo (1079-1102) furono coniate monete che mostrano da un lato una vista stilizzata della citt\u00e0 con l'iscrizione + MAGAD(A)BVRG, dall'altro l'immagine di un arcivescovo identificato dal suo pastorale, ma attorniato dalla scritta OTTO IM(P) AVGV + (Otto imperator augustus). Queste monete sono associate al 150\u00ba anniversario dell'arcidiocesi di Magdeburgo.\nNel XII e ancora all'inizio del XIII secolo, sotto l'influenza della fonderia di Magdeburgo, furono prodotte le \"ciotole Ottone\", che furono ampiamente utilizzate nella zona dell'Elba-Saale e nella regione del Baltico meridionale. Di particolare pregio \u00e8 una \"ciotola Ottone\" rinvenuta a Halle e datata intorno al 1200, al centro del quale si trova un medaglione raffigurante un uomo incoronato con l'iscrizione \"OTTO\". L'iscrizione HIER(RUSALEM V)ISIO PACIS (\"Gerusalemme, aspetto della Pace\") suggerisce un collegamento contestuale con le idee della crociata. Nella Sassonia del XII secolo queste erano dirette soprattutto contro i vicini slavi pagani, a causa dei quali l'arcivescovado aveva perso gran parte delle sue diocesi suffraganee dopo la rivolta slava del 983.\nPer la \"S\u00e4chsische Weltchronik\" (Cronaca mondiale sassone), che potrebbe essere stata scritta a Magdeburgo, l'impero di Ottone il Grande era uno dei nove eventi pi\u00f9 importanti della storia mondiale dalla nascita di Cristo al 1229. Anche la tomba imperiale, che non era stata rialzata dal 1844, era importante per Magdeburgo. Secondo la sua iscrizione tombale, descritta nel 1501, Ottone il Grande era celebrato come \u201c\"summus honor patriae\"\u201d. Intorno al 1240, il Cavaliere di Magdeburgo, il pi\u00f9 importante monumento postumo di Ottone il Grande, fu creato a Magdeburgo. La scultura raffigura quasi a grandezza naturale un sovrano alto medievale a cavallo. L'interpretazione della statua equestre, tuttavia, rimane controversa.\nPer i cittadini di Magdeburgo, Ottone non era solo considerato il fondatore dell'arcivescovado, ma anche il fondatore della citt\u00e0 e un grande elargitore di privilegi. Cos\u00ec, il monumento equestre \u00e8 stato incluso molto presto in questo filone di significato. La citt\u00e0 vedeva il cavaliere come un documento di pietra, un monumento ai privilegi di Ottone il Grande. Nella Sch\u00f6ppenchronik iniziata a met\u00e0 del XIV secolo dall'impiegato del consiglio comunale Heinrich von Lammespringe, i privilegi concessi dall'imperatore Ottone sono commemorati nell'anno 938 sotto il titolo \"Koning Otto gaf der stad Magdeborch water und weide\" (Il re Ottone concesse alla citt\u00e0 acqua e pascolo).\nPer commemorare la fondazione di Magdeburgo, la citt\u00e0 fece coniare nel 1622 delle monete che divennero note come i talleri \"Hurenkarren\" (carro delle prostitute) o \"Venus\" (Venere), che mostrano l'imperatore a cavallo in armatura con uno scettro.\nOttone fu ulteriormente onorato come primo signore della citt\u00e0 nel tardo Medioevo fino a quando la citt\u00e0 perse la sua indipendenza politica nell'abbazia di Berge nel 1666. Magdeburgo si afferm\u00f2 ora come citt\u00e0 del Brandeburgo, pi\u00f9 tardi nello Stato prussiano e citt\u00e0 di guarnigione. Monumenti pi\u00f9 popolari acquisirono importanza.\nFu solo nel XIX secolo che a Ottone furono dedicati di nuovo monumenti pi\u00f9 significativi e trov\u00f2 la sua strada nella letteratura, che si concentr\u00f2 in particolare sulla componente psicologica delle lotte di Ottone contro i suoi parenti.\nSotto i governanti Federico Guglielmo III, Federico Guglielmo IV e Guglielmo I la cattedrale di Magdeburgo fu pi\u00f9 volte rinnovata e restaurata. Anche il monumento equestre venne rinnovato e ricevette un'immagine neogotica in pietra arenaria. Nel 1858, durante la loro visita, i cittadini di Magdeburgo regalarono al principe ereditario e poi imperatore Federico III e alla sua neo-moglie Vittoria, figlia della regina britannica Vittoria, un trionfo da tavola che recava l'iscrizione \"A voi la felicit\u00e0 di Editha e la fama di Otto per la salvezza vostra e del paese\". Questo dono era destinato a commemorare il primo matrimonio del sovrano dei Franchi Orientali della casa sassone con la principessa anglosassone Edith.\nDurante l'Impero tedesco, il Museo dell'imperatore Federico di Magdeburgo, inaugurato nel 1906, fu il momento culminante del ricevimento dell'imperatore Ottone a Magdeburgo. Uno dei pezzi forti del museo \u00e8 la \"Magdeburg Hall\", in cui sono tematizzati alcuni momenti salienti della storia della citt\u00e0. Un murale di 120 metri quadrati del pittore storico Arthur Kampf mostra tre scene della vita di Ottone legate alla citt\u00e0: il dipinto di sinistra, intitolato \"Ottone I e Edith gestiscono le fortificazioni di Magdeburgo\", mostra Ottone, insieme alla sua prima moglie Edith, mentre si fa spiegare un piano da un capomastro in un cantiere. L'immagine centrale, intitolata \"Ottone I entra a Magdeburgo come vincitore sugli Slavi e i Venedi\", raffigura un'entrata trionfale dell'imperatore nel Medioevo. Il terzo quadro, intitolato \"Ottone I e Adelaide si congedano dalla tomba di Edith\", mostra il sovrano poco prima della sua morte con la sua seconda moglie Adelaide.\nMentre sotto il nazionalsocialismo i luoghi di sepoltura di alcuni sovrani medievali in particolare, come la tomba imperiale salico nella cattedrale di Spira o la chiesa collegiata di Quedlinburg con la tomba del re Enrico I, furono o furono modificati strutturalmente in linea con l'ideologia nazionalsocialista, nella cattedrale di Magdeburgo non ci furono interventi su larga scala. Le sculture del cavaliere di Magdeburgo furono trasferite al sicuro nel bunker dell'Elba durante la seconda guerra mondiale per proteggerle dai bombardamenti. Nel 1961, il gruppo scultoreo del Cavaliere di Magdeburgo fu collocato nell'atrio del ricostruito Museo di Storia della Cultura. Una replica artistica realizzata da Heinrich Apel \u00e8 stata dorata.\nAll'inizio del XXI secolo, tre mostre di Magdeburgo portarono Otto al centro dell'attenzione di un pubblico storicamente interessato e allo stesso tempo vi \u00e8 stata un'intensificazione della ricerca. Nel 2001, il regno di Otto e il X secolo sono stati collocati in contesti europei e regionali alla mostra di Magdeburgo \"Otto der Gro\u00dfe, Magdeburg und Europa\". Duecento anni dopo la fine del Sacro Romano Impero, nel 2006, \u00e8 stata allestita a Magdeburgo una mostra che ha coperto il periodo da Ottone il Grande alla fine del Medioevo. Nel 2012, in occasione del 1100\u00ba compleanno di Otto e del 1050\u00ba anniversario della sua incoronazione come imperatore nel 962, il Kulturhistorisches Museum Magdeburg ha allestito una mostra sull'impero del primo millennio. L'attenzione si \u00e8 concentrata sulla storia delle origini dell'impero da Augusto al ristabilimento dell'Impero romano d'Occidente nel 962 su basi carolinge da parte di Ottone il Grande. Dal 2006 al 2010, gli scavi sono stati effettuati nella cattedrale di Magdeburgo e nei suoi dintorni, culminati nel 2008 con la scoperta delle ossa della prima moglie di Otto, Edith. Dal 2018, la citt\u00e0 di Magdeburgo e lo stato della Sassonia-Anhalt hanno onorato Ottone con un proprio museo, il Dommuseum Ottonianum Magdeburg.\nMatrimoni e figli.\nOttone ebbe una relazione, senza vincoli matrimoniali e all'et\u00e0 di sedici anni, con una nobile slava prigioniera, forse sorella del principe degli Evelli Tugumir e della principessa Drahom\u00edra, madre di San Venceslao (quest'ultima sorella o zia di Tugumir e di questa principessa dal nome sconosciuto). Essi ebbero:\nDal primo matrimonio con Edith nel 929 ebbe:\nDal secondo matrimonio Adelaide di Borgogna nel 951 ebbe:"}
{"id": "24030", "revid": "123947047", "url": "https://it.wikipedia.org/wiki?curid=24030", "title": "Giovanni III del Portogallo", "text": "Figlio del re Manuele I e di Maria d'Aragona, figlia quartogenita di Ferdinando II d'Aragona e di Isabella di Castiglia. Giovanni succedette a suo padre nel 1521, all'et\u00e0 di diciannove anni.\nDurante il suo governo, i possedimenti portoghesi vennero estesi in Asia e nel nuovo mondo attraverso la colonizzazione del Brasile. La politica di Giovanni III tesa a rafforzare le basi commerciali del Portogallo in India (ad esempio a Goa) assicurarono alla sua nazione il monopolio sul commercio di alcune spezie come i chiodi di garofano o la noce moscata dalle Molucche, al punto da venire soprannominato \"Re speziere\". Alla vigilia della sua morte nel 1557, l'impero portoghese spaziava per circa 4 milioni di chilometri quadrati.\nDurante il suo regno, i portoghesi divennero i primi europei a mantener i contatti sia con la Cina, all'epoca sotto il dominio della dinastia Ming, e con il Giappone durante il periodo Muromachi. Abbandon\u00f2 i territori musulmani del Nord Africa in favore del commercio con l'India e negli investimenti in Brasile. In Europa miglior\u00f2 le relazioni con le regioni del mar Baltico e con la Renania, sempre per espandere il commercio nazionale.\nBiografia.\nI primi anni.\nGiovanni, figlio primogenito del re Manuele I, nacque a Lisbona il 7 giugno 1502. L'evento venne celebrato con la rappresentazione a cura di Gil Vicente de \"La Visitazione o il Monologo del Bovaro\" (\"Auto da Visita\u00e7\u00e3o ou Mon\u00f3logo do Vaqueiro\") nella camera della regina.\nIl giovane principe venne dichiarato erede al trono ufficialmente nel 1503, l'anno in cui nacque sua sorella minore, Isabella del Portogallo, poi imperatrice consorte del Sacro Romano Impero.\nGiovanni venne educato dai professori pi\u00f9 in vista dell'epoca in Portogallo, tra cui l'astrologo Tom\u00e1s de Torres e Diogo de Ortiz, vescovo di Viseu, oltre a Lu\u00eds Teixeira Lobo, uno dei primi umanisti del rinascimento portoghese, rettore dell'Universit\u00e0 di Siena (1476) e professore di legge a Ferrara (1502).\nIl cronista ufficiale di Giovanni, Ant\u00f3nio de Castilho, disse che \"Dom Jo\u00e3o III affrontava i problemi facilmente, completando le sue lacune culturali con la propria formazione pratica che dimostr\u00f2 sempre di saper usare durante il suo regno\" (\"Elogio d'el rei D. Jo\u00e3o de Portugal, terceiro, do nome\"). Nel 1514, ottenne una propria casa, e alcuni anni dopo inizi\u00f2 a ricoprire incarichi amministrativi per conto del padre.\nAll'et\u00e0 di sedici anni, Giovanni venne prescelto per sposare sua cugina di primo grado, la ventenne Eleonora d'Asburgo, figlia primogenita di Filippo il Bello e della regina Giovanna di Castiglia, ma ella fin\u00ec invece per sposare suo padre Manuele I che era gi\u00e0 vedovo. Giovanni prese questo fatto come un'offesa personale e diversi cronisti lo descrissero in questo periodo come melanconico e sofferente. Alcuni storici suggeriscono che questo potrebbe essere stato uno dei motivi per cui Giovanni divenne successivamente un fervente religioso, ottenendo il soprannome di \"il Pio\" (portoghese: \"o Piedoso\").\nI primi anni di regno.\nIl 19 dicembre 1521, Giovanni venne incoronato re nella chiesa di S\u00e3o Domingo a Lisbona, dando inizio ai suoi trentasei anni di regno, caratterizzati da un'intensa attivit\u00e0 intera ed estera, specialmente nelle relazioni con gli altri stati europei. Giovanni III continu\u00f2 a centralizzare l'assolutismo politico come i suoi predecessori. Convoc\u00f2 le Cortes portoghesi solo tre volte nella sua vita e con grandi intervalli: nel 1525 a Torres Novas, nel 1535 a \u00c9vora e nel 1544 ad Almeirim. Tent\u00f2 inoltre di ristrutturare la vita amministrativa e giudiziaria del suo reame.\nIl matrimonio della sorella di Giovanni, Isabella con l'imperatore Carlo V d'Asburgo consent\u00ec al re portoghese di forgiare una forte alleanza con la Spagna e col Sacro Romano Impero. Per rafforzare questi legami ulteriormente, egli stesso spos\u00f2 una sua prima cugina, Caterina d'Austria, sorella minore di Carlo V e quindi sorella anche di Eleonora, sua ex promessa e attualmente sua matrigna. Il matrimonio venne celebrato a Crato, in Portogallo. La coppia ebbe nove figli da questo matrimonio, ma gran parte di loro mor\u00ec in giovent\u00f9. All'epoca della morte di Giovanni, solo suo nipote Sebastiano era rimasto in vita per ereditarne la corona.\nLa politica.\nIl grande Impero portoghese aveva all'epoca dell'ascesa di Giovanni III non poche difficolt\u00e0 sulle spese e amministrative, gravato com'era da diversi debiti esteri e da deficit nel commercio. L'India portoghese e gli interessi della nazione nell'estremo oriente erano divenuti caotici sotto l'amministrazione superficiale di governatori ambiziosi ma poco ligi al loro dovere. Giovanni III rispose a tutto ci\u00f2 con nuove nomine che diedero prova spesso di creare ulteriori problemi: in molti casi, i nuovi governatori si trovarono persino a dover combattere contro i loro predecessori per poter prendere possesso del loro incarico. Questi fallimenti nell'amministrazione portarono a un graduale declino del monopolio commerciale portoghese. In considerazione del cambio di tendenza e relativamente alla situazione militare internazionale con cui il Portogallo doveva confrontarsi, Giovanni III dichiar\u00f2 che ogni maschio tra i 20 e i 65 anni era reclutabile per il servizio militare dal 7 agosto 1549.\nTra i governatori nominati da Giovanni III alcuni sono rimasti famosi nella storia: Vasco da Gama, Pedro Mascarenhas, Lopo Vaz de Sampaio, Nuno da Cunha, Est\u00eav\u00e3o da Gama, Martim Afonso de Sousa, Jo\u00e3o de Castro ed Henrique de Meneses.\nOltremare l'impero era ostacolato dall'Impero ottomano sia nell'Oceano Indiano che nel Nord Africa, fatto che caus\u00f2 al Portogallo ulteriori spese per la difesa e le fortificazioni. Nel frattempo, nell'Atlantico dove le navi portoghesi erano sottoposte costantemente agli attacchi dei corsari, riuscirono per\u00f2 ad aprirsi un varco tra gli iniziali insediamenti francesi in Brasile e a stabilire un nuovo fronte per la colonizzazione. I francesi a questo punto strinsero delle alleanze con i nativi sudamericani contro i portoghesi.\nNel primo anno di regno di Giovanni III, le esplorazioni dell'estremo oriente continuarono e i portoghesi raggiunsero la Cina e il Giappone; questi successi ad ogni modo erano sempre ostacolati dall'ingerenza di Solimano il Magnifico in India, dove si verificarono frequenti attacchi. Le spese per proteggere l'India portoghese furono notevoli e per pagarle Giovanni III fu costretto ad abbandonare un gran numero di fortezze in Nord Africa tra cui Safim (attuale Marocco), Azemmour, Alc\u00e1cer Ceguer e Asilah.\nGiovanni III riusc\u00ec a conseguire un'importante vittoria nell'assicurarsi il controllo delle Molucche, le \"Isole delle spezie\", pretese dalla Spagna sin dall'epoca della circumnavigazione di Magellano-Elcano. Dopo una decade di scontri nell'Asia meridionale, venne siglato dunque il Trattato di Saragozza con l'imperatore Carlo V il 22 aprile 1529. Esso defin\u00ec le aree di influenza spagnola e portoghese in Asia e port\u00f2 poi anche al Trattato di Tordesillas.\nRelazioni internazionali.\nIl regno di Giovanni III venne contraddistinto da un'intensa attivit\u00e0 diplomatica. Con la Spagna, egli sigl\u00f2 delle alleanze matrimoniali (lui stesso con Caterina di Spagna; Isabella con Carlo V; Maria - sua figlia - con Filippo II di Spagna e altri) per assicurarsi la pace nella Penisola iberica. Ad ogni modo, i continui matrimoni tra le due famiglie furono probabilmente i fattori che portarono alla scarsa salute dei figli di Giovanni e del futuro re Sebastiano. Giovanni III rimase neutrale nella guerra tra Francia e Spagna, ma mantenne la fermezza nel combattere i corsari francesi che attaccavano le sue navi. Rafforz\u00f2 le relazioni con lo Stato Pontificio introducendo l'Inquisizione in Portogallo e l'adesione del clero portoghese alla Controriforma. Queste relazioni con la chiesa cattolica furono possibili in quanto Giovanni fu un sovrano particolarmente attento alle problematiche religiose del suo paese: i suoi fratelli Enrico e Alfonso vennero creati entrambi cardinali, mentre un suo figlio naturale, Duarte, divenne arcivescovo di Braga. Relazioni commerciali vennero intensificate con l'Inghilterra, i paesi delle regioni del Baltico e le Fiandre, mentre sul piano internazionale il Portogallo fu appunto la prima nazione europea a intrattenere contatti commerciali col Giappone. In Cina, Macao venne offerta ai portoghesi e ben presto il Portogallo divenne la principale potenza commerciale dell'area. A sud i portoghesi continuarono le loro ostilit\u00e0 contro i loro rivali musulmani e i capi indiani insorgenti.\nCultura.\nIl supporto di Giovanni III alla causa umanista fu significativo. In campo letterario, egli fu sostenitore attivo di Gil Vicente, Garcia de Resende, S\u00e1 de Miranda, Bernardim Ribeiro, Fern\u00e3o Mendes Pinto, Jo\u00e3o de Barros e Lu\u00eds de Cam\u00f5es. Nel campo delle scienze, Giovanni III support\u00f2 il matematico Pedro Nunes e il fisico Garcia de Orta. Per questi suoi interessi e per i contatti col noto umanista portoghese Lu\u00eds Teixeira Lobo, Erasmo da Rotterdam gli dedic\u00f2 il suo \"Chrysostomi Lucubrationes\" nel 1527.\nIl re consider\u00f2 anche in gran stima alcune famose universit\u00e0 estere inviando cinquanta studenti capeggiati da Diogo de Gouveia a studiare presso l'Universit\u00e0 di Parigi, al Coll\u00e8ge Sainte-Barbe. Trasfer\u00ec definitivamente l'universit\u00e0 del Portogallo da Lisbona a Coimbra nel 1537.\nNel 1542 Giovanni III cre\u00f2 a Coimbra un Collegio delle Arti Liberali e vi chiam\u00f2 personaggi di rilievo come Andr\u00e9 de Gouveia che era al Collegio di Guienne a Bordeaux.\nTra i personaggi di rilievo che pervennero in queste sue istituzioni ricordiamo George Buchanan, Diogo de Teive, Girolamo Osorio, Nicolas de Grouchy, Guillaume Gu\u00e9rante e \u00c9lie Vinet, che divenne decisivo nelle disquisizioni col contemporaneo Pedro Nunes.\nI gesuiti fondarono anche in Portogallo numerosi istituti ma questo cre\u00f2 non pochi problemi nell'educazione nazionale, creando rivalit\u00e0 con l'Universit\u00e0 di Coimbra che si presentava maggiormente innovativa rispetto alle posizioni conservatrici della Societ\u00e0 di Ges\u00f9. L'Inquisizione inoltre arrest\u00f2 e uccise diversi insegnanti, censurando le loro idee come erasmiste.\nAltro aspetto rilevante del governo di Giovanni III fu il supporto da lui dato ai missionari nel Nuovo Mondo, in Asia e in Africa. Nel 1540, dopo una serie di appelli al papa con la richiesta di missionari per le Indie orientali portoghesi, Giovanni III nomin\u00f2 San Francesco Saverio quale Nunzio Apostolico. Questi, che era stato studente di Diogo de Gouveia al Coll\u00e8ge Sainte-Barbe, consigli\u00f2 il re di portare con s\u00e9 alcuni membri della Societ\u00e0 di Ges\u00f9. I gesuiti si dimostrarono cos\u00ec particolarmente importanti nella mediazione delle relazioni portoghesi coi popoli nativi.\nL'Inquisizione.\nL'Inquisizione venne introdotta in Portogallo nel 1536. Come nel caso della Spagna, l'Inquisizione venne posta sotto la diretta autorit\u00e0 del re.\nIl Grande inquisitore, o Inquisitore generale, era nominato dal papa dopo essere stato prescelto dal re e solitamente era un membro della famiglia reale. Il suo compito era quello di nominare altri inquisitori e pertanto la delicata scelta ricadde sul cardinale Enrico, fratello del re (che divenne poi re lui stesso).\nTribunali dell'Inquisizione vennero stabiliti a Lisbona, Coimbra, Evora e, dal 1560, anche a Goa. L'Inquisizione di Goa cambi\u00f2 radicalmente la demografia di Goa, in Asia.\nLe attivit\u00e0 dell'inquisizione si estesero anche alla censura dei libri, alla repressione della pratica della divinazione, della stregoneria e della bigamia, oltre alla persecuzione di crimini di natura sessuale, in particolar modo della sodomia. La censura in campo letterario ebbe notevoli influssi nell'evoluzione culturale portoghese, mantenendo il paese in ignoranza e arretratezza culturale rispetto a molti altri paesi europei dell'epoca.\nRelazioni luso-africane.\nAl tempo di Giovanni III, il commercio tra i portoghesi e gli africani era estremamente intenso nelle \"feitorias\" di Arguim, Mina, Mombasa, Sofala o Mozambico. Sotto Giovanni III, molte spedizioni partite dalla costa africana avanzarono all'interno del continente. Queste spedizioni vennero costituite da navigatori, mercanti, avventurieri e missionari. Le missioni in Africa vennero coordinate dal Collegio delle Arti di Coimbra. L'obbiettivo era di incrementare i domini del regno, sviluppando relazioni pacifiche e cristianizzando la popolazione indigena. Le relazioni coi regnanti locali vennero spesso complicate dal commercio degli schiavi, come dimostrato dalla fitta corrispondenza di Giovanni con loro.\nGiovanni III rifiut\u00f2 di abbandonare tutte le postazioni portoghesi nel Nord Africa, ma dovette compiere delle scelte su base economica e strategica. Giovanni III decise pertanto di abbandonare Safi e Azamor nel 1541, seguite da Asilah e Alc\u00e1cer Ceguer nel 1549. Le fortezze di Ceuta, Tangeri e Mazagan vennero invece rafforzate con \"ulteriori e nuove tecniche militari, imposte dalla generalizzazione dell'artiglieria pesante, combinata con le spade e le armi da fuoco leggere\".\nRelazioni luso-asiatiche.\nPrima del regno di Giovanni III, i portoghesi avevano gi\u00e0 raggiunto il Siam (1511), le Molucche (1512), le coste della Cina (1513), Canton (1517) e Timor (1515). Durante il governo di Giovanni, i portoghesi raggiunsero il Giappone, e alla fine del suo regno Macao venne offerta al Portogallo dalla Cina. Dall'India, Giovanni III faceva provenire ogni sorta di spezia, droghe e cotone, \"taficiras\" e \"alaquecas\" (prodotti tipici indiani). Dalla Malacca, mandarini, marzapane, legno di sandalo, canfora, porcellana, \"beijoim &amp; calaim\" (tipi di spezie). Dal Bengala, \"sinafabos\", flanella, \"chautares\", semi di ricino e \"rebotins\". Da Alessandria d'Egitto e dal Cairo, cinabro, zafferano, rame, \"borcados\" (un tipo di seta), velluti, taffeta, cammellotti, oro e argento in lingotti o monete, tappeti. Dalla Cina provenivano muschio, rabarbaro e seta, oltre a perle, cavalli, seta non lavorata e lavorata, frutti di palma da dattero, resine, sale, zolfo e molti altri beni.\nCome i musulmani, molte altre popolazioni attaccarono costantemente la flotta portoghese in India e dal momento che quello Stato si trovava molto distante dalla madrepatria del Portogallo, risult\u00f2 molto difficile per Giovanni III assicurarsi il dominio sull'area. Venne pertanto nominato un Vicer\u00e9, ma anche questo provvedimento risult\u00f2 inefficace per difendere i possedimenti portoghesi in India. Come avevano gi\u00e0 fatto in Africa settentrionale, i portoghesi iniziarono a questo punto a creare delle \"feitorias\" (delle fortezze commerciali, presenti a Cochin, Cannanore, Coul\u00e3o, Cranganore e Tanor \u2013 con l'iniziale obbiettivo di mantenere unicamente attivi i traffici commerciali nella regione.\nL'ostilit\u00e0 di molti regni indiani e l'alleanza tra sultani e Zamorin per espellere i portoghesi rese necessario da parte degli europei privare della loro secolare sovranit\u00e0 agli stati locali. Il Portogallo per questo occup\u00f2 militarmente alcune citt\u00e0 chiave della costa indiana, e Goa divenne il quartier generale dell'impero portoghese nell'est dal 1512. Goa divenne nel contempo anche il punto iniziale per l'introduzione dei valori culturali e religiosi europei in India, oltre che di chiese, scuole e ospedali. Goa rimase un possedimento oltremare del Portogallo sino a quando l'India non lo reclam\u00f2 nel 1961.\nI portoghesi giunsero in Giappone nel 1543. Il Giappone era gi\u00e0 noto al Portogallo dai tempi di Marco Polo che lo chiam\u00f2 col nome di \"Cipango\". I primi portoghesi a giungere sull'isola furono secondo alcuni lo scrittore Fern\u00e3o Mendes Pinto, secondo altri i navigatori Ant\u00f3nio Peixoto, Ant\u00f3nio da Mota e Francisco Zeimoto.\nI mercanti portoghesi iniziarono i loro negoziati col Giappone prima del 1550 e stabilirono la loro base commerciale a Nagasaki. Da allora, il commercio col Giappone fu sotto il monopolio portoghese sotto il controllo di un capitano. Quando i portoghesi si stabilirono a Macao, le relazioni commerciali cinesi, in particolare nel commercio dell'argento col Giappone, migliorarono notevolmente.\nDopo il viaggio di Ferdinando Magellano, i castigliani reclamarono le Molucche. Nel 1524, una conferenza di esperti composta da cartografi, cosmografi, piloti e altri, venne convocata per risolvere la disputa che ne era sorta per determinare il meridiano come stabilito dal Trattato di Tordesillas. La delegazione portoghese inviata da Giovanni III includeva tra gli altri Ant\u00f3nio de Azevedo Coutinho, Diogo Lopes de Sequeira, Lopo Homem e Sim\u00e3o Fernandes. \nLa disputa venne risolta nel 1529 col Trattato di Saragozza, siglato da Giovanni III e Carlo V di Spagna. I portoghesi pagarono 350.000 ducati d'oro alla Spagna per assicurarsi la loro presenza nell'isola, pur stabilendo che sulla base dei calcoli fatti e del trattato di Tordesillas lo Stato sarebbe comunque spettato al Portogallo.\nNel 1553, Leonel de Sousa ottenne l'autorizzazione dai portoghesi di stabilire a Canton e Macao degli uffici commerciali. Macao venne poi offerta a Giovanni III come ricompensa ai portoghesi per l'assistenza contro la pirateria marittima tra il 1557 e il 1564. La Malacca, che controllava il relativo Stretto di Malacca, era un punto di interesse vitale per i portoghesi nell'estremo oriente. Dopo una spedizione senza successo nel 1509, la Malacca venne infine conquistata da Afonso de Albuquerque, il vicer\u00e9 portoghese in India, il 24 agosto 1511. La Malacca venne poi conquistata dagli olandesi nel 1641.\nPer seguire tutte le proprie rotte commerciali, il Portogallo dipendeva dai monsoni stagionali dell'Oceano Indiano. In inverno, i monsoni impedivano invece di viaggiare verso l'India; in estate le partenze dall'India apparivano pi\u00f9 difficoltose. Per questo motivo il Portogallo si risolse alla necessit\u00e0 di creare basi stabili in India. Oltre a Goa, i portoghesi si stabilirono anche a Ceylon (attuale Sri Lanka) attraverso la conquista di molti regni locali durante tutto il XVI secolo. Ceylon rimase portoghese sino al 1658, quando venne assediata dagli olandesi in un epico assedio.\nI portoghesi in America.\nDurante il regno di Giovanni III, l'Impero portoghese si stabil\u00ec in Sud America, con la fondazione di dodici colonie capitanali in Brasile (dal 1534 in poi), ciascuna col proprio capitano responsabile, al punto che spesso esse si trovavano in lotta tra loro. Nel 1549, Giovanni III stabil\u00ec il Governatorato Generale del Brasile, e le dodici colonie gli divennero subordinate. Il primo governatore generale nominato da Giovanni III, Tom\u00e9 de Sousa, fond\u00f2 la citt\u00e0 di Salvador (S\u00e3o Salvador da Bahia de Todos os Santos) nel 1549.\nImmediatamente dopo la scoperta del Brasile nel 1500, i portoghesi iniziarono a importare il legno di pernambuco, schiavi e uccelli esotici. Durante il regno di Giovanni III, dopo l'iniziale colonizzazione, gli esploratori portoghesi intensificarono la ricerca di pernambuco e iniziarono la coltivazione in loco della canna da zucchero notando come essa cresceva bene in Brasile, specialmente attorno alle citt\u00e0 di Recife e Bah\u00eda.\nNegli ultimi anni di regno di Giovanni III, la colonia brasiliana dei portoghesi riusciva a produrre a tal punto da compensare il graduale declino delle rendite del commercio dall'Asia, sviluppo che continu\u00f2 durante il regno (1557\u20131578) di suo nipote e successore, Sebastiano. Dal momento che il Brasile vantava gran parte della popolazione nativa, i portoghesi iniziarono a importarvi degli schiavi africani per lavorare nelle piantagioni, in particolare dalla regione della Guinea da dove giunsero nel 1539.\nGli ultimi anni.\nDal 1539, l'erede al trono era Giovanni Manuele del Portogallo, che spos\u00f2 Giovanna d'Austria, figlia di Carlo V. L'unico figlio di Giovanni III a sopravvivere all'infanzia, il principe Giovanni, era comunque malato e mor\u00ec giovane (di diabete giovanile), diciotto giorni prima che sua moglie desse alla luce Sebastiano il 20 gennaio 1554. Quando Giovanni III mor\u00ec di apoplessia nel 1557, il suo unico erede era il nipote di appena tre anni, Sebastiano.\nAttualmente il corpo di Giovanni III riposa nel monastero dei gerolamini di Lisbona.\nDiscendenti di Giovanni III.\nDalla moglie, Caterina d'Asburgo, sua cugina e figlia di Filippo il Bello e di Giovanna la Pazza, (nonch\u00e9 sorella della sua matrigna Eleonora), principessa di Spagna (1507 \u2013 1578):\nDall'amante Isabel Moniz ebbe anche un figlio illegittimo:"}
{"id": "24031", "revid": "640277", "url": "https://it.wikipedia.org/wiki?curid=24031", "title": "Lacaille 9352", "text": " \nLacaille 9352 (Gliese 887) \u00e8 una stella nella costellazione del Pesce Australe, di magnitudine 7,34. Si tratta di una nana rossa ed \u00e8 tra le stelle pi\u00f9 vicine alla Terra, tuttavia, pur essendo la nana rossa pi\u00f9 luminosa del cielo notturno, \u00e8 troppo debole per essere vista a occhio nudo. \u00c8 localizzata a poco meno di 11 anni luce dal Sole, nella costellazione del Pesce Australe, a sud-est di \u03b2 e a sud-ovest di \u03b3 e \u03b4 Piscis Austrini. Fu menzionata per la prima volta dal Nicolas Louis de Lacaille.\n\u00c8 una nana rossa di tipo spettrale M0,5V (o M2V, secondo altre fonti). Sia la massa che il raggio risultano circa la met\u00e0 di quelli solari, mentre la luminosit\u00e0 \u00e8 circa un centesimo. La metallicit\u00e0 \u00e8 un po' pi\u00f9 bassa di quella del Sole ([Fe/H] = \u22120,06, circa l'87%). Con un moto proprio di 6,9 secondi d'arco all'anno, \u00e8 la quarta stella con il pi\u00f9 alto moto proprio del cielo.\nUna ricerca effettuata con il Telescopio spaziale Hubble nel 2000 non aveva dato evidenza dell'esistenza di eventuali oggetti substellari orbitanti attorno alla stella.\nLa bassa luminosit\u00e0, la piccola massa dell'astro e la lieve attivit\u00e0 magnetica della stella hanno indotto in un primo momento gli studiosi a ritenere che il sistema fosse un buon candidato per la ricerca di pianeti potenzialmente abitabili; in un ciclo completo del telescopio TESS della durata di 27 giorni di monitoraggio ottico, la stella non ha mostrato brillamenti rilevabili.Tuttavia osservazioni di archivio del 2015 effettuate con il telescopio Hubble in luce ultravioletta avrebbero evidenziato potenti bagliori, generalmente associati a espulsioni di massa coronale, tali da investire i pianeti vicini con una pioggia di radiazioni che avrebbe completamente eroso una eventuale atmosfera presente sui pianeti gi\u00e0 da diverso tempo.\nSistema planetario.\nNel giugno 2020 \u00e8 stata annunciata la scoperta di due super terre in orbita attorno alla stella, grazie al metodo della velocit\u00e0 radiale tramite lo spettrografo HARPS da parte di un team di ricercatori dell'universit\u00e0 di Gottinga. Data la loro vicinanza alla stella madre, orbitano pi\u00f9 veloci di Mercurio; il pianeta pi\u00f9 distante si trova ai limiti interni della zona abitabile e ha una temperatura di equilibrio, se calcolata con un'albedo simile a quella terrestre, di circa (77\u00a0\u00b0C), mentre la temperatura del pianeta pi\u00f9 vicino \u00e8 di circa 195\u00a0\u00b0C.\nUn terzo segnale \u00e8 stato rilevato nello studio, di un possibile terzo pianeta con periodo di 50 giorni, che potrebbe essere nella zona abitabile della stella, tuttavia gli astronomi sono dubbiosi a riguardo e pensano che il segnale possa derivare dall'attivit\u00e0 propria della stella."}
{"id": "24032", "revid": "394", "url": "https://it.wikipedia.org/wiki?curid=24032", "title": "Picasso", "text": ""}
{"id": "24035", "revid": "104458", "url": "https://it.wikipedia.org/wiki?curid=24035", "title": "Ottone II", "text": ""}
{"id": "24036", "revid": "104458", "url": "https://it.wikipedia.org/wiki?curid=24036", "title": "Ottone I il Grande", "text": ""}
{"id": "24038", "revid": "729019", "url": "https://it.wikipedia.org/wiki?curid=24038", "title": "Battaglia di Novara (1513)", "text": "La battaglia di Novara, detta anche battaglia dell'Ariotta, venne combattuta il 6 giugno 1513.\nLe truppe svizzere, parte della Lega Santa, sconfissero i francesi guidati da Louis de la Tr\u00e9moille, costringendoli ad abbandonare Milano. Come conseguenza il Ducato di Milano torn\u00f2 sotto Massimiliano Sforza.\nAntefatti.\nIn seguito alla cattura di Ludovico il Moro, i francesi dominarono il Ducato di Milano appoggiati dalle nobili famiglie dei Caccia, dei Tornielli, dei Trivulzio. Tra il 1512 e il 1525, la citt\u00e0 fu campo di battaglia nelle lotte tra francesi e svizzeri. Il 3 giugno 1513, l'esercito svizzero, ridotto numericamente e privo di artiglieria, presidiava la citt\u00e0 assediata dai francesi decisi a riconquistarla. La situazione era difficile, ma quando nel pomeriggio del 4 giugno giunse la notizia dell'imminente arrivo di 8.000 svizzeri, il duca La Tremoille e Gian Giacomo Trivulzio, temendo di trovarsi prigionieri tra due fuochi, diedero ordine alle truppe di ritirarsi.\nBattaglia.\nL'esercito francese si accamp\u00f2 a pochi chilometri ad est di Novara, sulla strada per Trecate, tra il borgo di Pernate a nord e la cascina Mirabella a sud, su un fronte di circa due chilometri. \nIl grosso dell'esercito si trovava nei pressi della cascina Ariotta (non pi\u00f9 esistente) che dar\u00e0 il nome alla battaglia. Frattanto gli svizzeri entravano in Novara accolti trionfalmente dalla popolazione. Occorreva per\u00f2 sfruttare il momento di incertezza dell'esercito francese: il 6 giugno, alle prime luci dell'alba, l'esercito svizzero usc\u00ec dalla citt\u00e0 diviso in tre colonne.\nLa colonna che costituiva l'ala sinistra attacc\u00f2 a sorpresa la cavalleria leggera francese che fu costretta a ritirarsi, poi si diresse contro i mercenari tedeschi e svizzeri al soldo dei francesi.\nLa seconda colonna svizzera caric\u00f2 l'artiglieria francese schierata davanti alla cascina Ariotta in modo da tenerla impegnata e silenziarla mentre la terza aggir\u00f2 i cannoni e attacc\u00f2 da dietro la fanteria pesante francese. La cavalleria pesante francese, vanto dell'esercito, non riusc\u00ec ad intervenire a causa del terreno particolarmente fangoso dato che in precedenza era stato fatto allagare da Gian Giacomo Trivulzio e fu costretta a ritirarsi dal campo. La battaglia dur\u00f2, a seconda delle fonti, da due a quattro ore. Lo scontro molto cruento fu vinto dalle fanterie svizzere che catturarono i 22 cannoni francesi e distrussero gli odiati mercenari antagonisti.\nConseguenze.\nLe perdite di vite umane furono ingenti: caddero 1.300-1.500 svizzeri e 5.000-6.000 francesi oltre ad un simile numero tra feriti. Gli svizzeri catturarono tutti i 22 pezzi d'artiglieria e i carriaggi dell'esercito nemico e giustiziarono i mercenari tedeschi catturati. Sul campo di battaglia non si \u00e8 inspiegabilmente trovata alcuna traccia di sepolture. \nCon la battaglia dell\u2019Ariotta gli svizzeri raggiunsero l\u2019apice della loro gloria militare. I francesi furono costretti a ritirarsi da Milano e Massimiliano Sforza fu restaurato in qualit\u00e0 di duca sebbene sotto tutela della Vecchia Confederazione.\nSolamente due anni dopo, tuttavia, Luigi XII avrebbe riconquistato Novara. Ricominciarono cos\u00ec gli scontri tra francesi e svizzeri che durarono sino alla sconfitta decisiva di questi ultimi alla battaglia di Marignano del 1515 che port\u00f2 al trattato di Friburgo in seguito al quale non si sarebbero pi\u00f9 verificati scontri militari tra le due parti sino al 1798."}
{"id": "24059", "revid": "125230761", "url": "https://it.wikipedia.org/wiki?curid=24059", "title": "Giuseppe Pinelli", "text": "Mor\u00ec nella notte tra il 15 e il 16 dicembre 1969 precipitando da una finestra della questura di Milano, dove era trattenuto (oltre le 48 ore di fermo di polizia) per accertamenti in seguito alla esplosione di una bomba nella sede di piazza Fontana della Banca Nazionale dell'Agricoltura, evento noto come strage di piazza Fontana e dal quale risult\u00f2 poi essere stato estraneo. La dinamica della morte non \u00e8 mai stata chiarita.\nBiografia.\nNato a Milano, nel quartiere popolare di Porta Ticinese, il 21 ottobre 1928, finite le scuole elementari deve andare a lavorare prima come garzone, poi come magazziniere, per mantenersi e aiutare la famiglia. Legge, per\u00f2, molti libri per colmare i suoi studi lacunosi, fino ad avere una buona cultura autodidatta.\nNel '44/'45 partecipa alla Resistenza antifascista come staffetta della Brigata autonoma Franco, qui conosce l'anarchico Angelo Rossini, attraverso cui entrer\u00e0 nel movimento libertario. Il fatto che Rossini compaia anche negli elenchi delle Brigate Bruzzi Malatesta fa supporre che tra le due formazioni vi fosse un collegamento. Dopo la fine della guerra \"Pino\", come \u00e8 chiamato, continua l'attivit\u00e0 nel movimento anarchico a Milano.\nNel 1954 vince un concorso ed entra nelle Ferrovie dello Stato come manovratore. L'anno successivo si sposa con Licia Rognini, incontrata ad un corso di esperanto. Nel 1963 si unisce ai giovani anarchici della Giovent\u00f9 Libertaria, due anni dopo \u00e8 tra i fondatori del circolo Sacco e Vanzetti. Dal novembre 1966 partecipa e sostiene la rivista \u00abMondo Beat\u00bb.\nNel mese di novembre del 1966, gi\u00e0 militante anarchico, d\u00e0 appoggio a Gennaro De Miranda, Umberto Tiboni, Gunilla Hunger, Tella e altri ragazzi del giro dei cosiddetti \"capelloni\" per stampare le prime copie della rivista \"Mondo Beat\" nella sezione anarchica \"Sacco e Vanzetti\" di viale Murillo.\nNel 1968 uno sfratto costringe i militanti alla chiusura del circolo ma, il 1\u00ba maggio Pinelli \u00e8 tra gli inauguratori di un nuovo circolo, in piazzale Lugano 31, a pochi metri dal Ponte della Ghisolfa. Al nuovo Circolo si succedono cicli di conferenze e assemblee dei primi comitati di base unitari; \u00e8 tra i promotori della ricostruzione della sezione dell'Unione Sindacale Italiana (USI), l'organizzazione di ispirazione sindacalista rivoluzionaria e libertaria.\nDopo gli arresti degli anarchici per le bombe (poste dai neofascisti di Ordine Nuovo, gli stessi che saranno considerati dietro la bomba di piazza Fontana) esplose il 25 aprile 1969 a Milano, alla stazione centrale e alla fiera campionaria (saranno assolti nel giugno 1971), Pinelli si impegna per raccogliere pacchi di cibo, vestiario e libri da inviare ai compagni in carcere. Nell'ambito della appena costituita Croce Nera Anarchica, si impegna nella costruzione di una rete di solidariet\u00e0 e di controinformazione, che possa servire anche in altri casi simili.\nStrage di piazza Fontana e morte.\nIl 1969 fu l'anno dell'autunno caldo, il momento di pi\u00f9 alta unit\u00e0 e conflittualit\u00e0 operaia dalla nascita della Repubblica. Scioperi, picchetti, occupazioni delle fabbriche e cortei segnarono fortemente la seconda met\u00e0 di quell'anno, in particolare per l'intensit\u00e0 dello scontro politico in atto che, alimentato da una diffusa ideologia rivoluzionaria dei gruppi della sinistra extraparlamentare nati dopo il Sessantotto, sfociava in violenti scontri di piazza.\nIn questo clima arroventato, sul finire del 1969, il 12 dicembre, nei locali della Banca Nazionale dell'Agricoltura di piazza Fontana a Milano, lo scoppio di una bomba uccise numerose persone.\nLa sera stessa della strage la polizia ferm\u00f2 84 sospetti, tra cui Pinelli, invitato dal commissario Calabresi a precedere la volante della polizia in questura con il suo motorino per accertamenti.\nTre giorni dopo, il 15 dicembre, Pinelli si trovava ancora nel palazzo della questura. Erano abbondantemente scadute le 48 ore e il fermo era diventato illegale in quanto non convalidato dal magistrato. Durante un interrogatorio da parte di Antonino Allegra (responsabile dell'Ufficio politico della questura) e del commissario Luigi Calabresi, in presenza di quattro agenti della polizia in forza all'Ufficio Politico (Vito Panessa, Giuseppe Caracuta, Carlo Mainardi, Pietro Mucilli) e del tenente dei carabinieri (nonch\u00e9 agente del SISDe) Savino Lograno, Pinelli precipit\u00f2 dalla finestra dell'ufficio al quarto piano della questura in un'aiuola sottostante. Portato all'ospedale Fatebenefratelli, ci arriv\u00f2 gi\u00e0 morto.La prima versione data dal questore Marcello Guida nella conferenza stampa convocata poco dopo la morte dell'anarchico, a cui parteciparono anche il dott. Antonino Allegra ed il commissario Calabresi, fu quella del suicidio (\"Improvvisamente il Pinelli ha compiuto un balzo felino verso la finestra che per il caldo era stata lasciata socchiusa e si \u00e8 lanciato nel vuoto\"), dovuto al fatto che il suo alibi si era rivelato falso; versione poi ritrattata quando l'alibi di Pinelli si rivel\u00f2 invece credibile. Secondo alcune versioni iniziali della polizia, mai confermate, Pinelli precipitando avrebbe gridato l'ormai celebre frase: \u00ab\u00c8 la fine dell'anarchia!\u00bb\nIl trattenimento di Pinelli in questura oltre le 48 ore, non essendo stato il fermo convalidato dall'autorit\u00e0 giudiziaria, in base a quanto previsto dall'art. 13 della Costituzione, doveva intendersi revocato e privo di ogni effetto: il 15 dicembre 1969, giorno in cui precipit\u00f2 dalla finestra della questura, quindi, egli avrebbe dovuto essere libero. Il giorno successivo, 16 dicembre, in seguito alla comparsa di un testimone, un tassista, per la strage di Piazza Fontana veniva arrestato Pietro Valpreda, che sar\u00e0 poi giudicato innocente.\nIl 20 dicembre 1969 si svolsero i funerali di Giuseppe Pinelli, al cimitero di Musocco, a cui parteciparono la famiglia, i compagni anarchici e alcuni intellettuali come Franco Fortini (che ne scriver\u00e0 un resoconto giornalistico), Vittorio Sereni, Marco Forti e Giovanni Raboni. Successivente, il corpo di Pinelli sar\u00e0 traslato nel cimitero di Turigliano, vicino a Carrara, e sulla lapide verr\u00e0 apposta anche una poesia di Edgar Lee Masters, \"Carl Hamblin\" tratta dall\"Antologia di Spoon River\" (libro che Pinelli aveva regalato al commissario Calabresi nei giorni in cui la polizia indagava gli anarchici per le bombe dell'aprile 1969).\nIndagini sulla morte.\nSulla morte di Giuseppe Pinelli si apr\u00ec un primo processo per diffamazione a mezzo stampa intentato da Calabresi nei confronti di Pio Baldelli, direttore del periodico Lotta Continua, iniziato il 9 ottobre 1970, di cui era presidente del consiglio giudicante Carlo Biotti. Gli interrogatori dei testimoni riguardo alla morte di Pinelli presentarono alcune discrepanze che spinsero la Procura della Repubblica a riaprire il caso Pinelli inviando un \u00abavviso di reato\u00bb ai testimoni e al commissario Calabresi. Su questo processo Francesco Leonetti realizz\u00f2 il documentario \"Processo Politico\", con l'aiuto di Arnaldo Pomodoro e la fotografia di Carla Cerati.\nIl presidente Carlo Biotti ordin\u00f2 la riesumazione della salma di Pinelli e la relativa autopsia, ma fu ricusato prima in corte d'appello, poi sospeso da ogni funzione, infine accusato di verbale rivelazione di segreti d'ufficio (si sostenne che aveva gi\u00e0 comunicato ad altri la sua convinzione di giudizio), prima con un procedimento disciplinare e poi con un processo penale. Biotti lasci\u00f2 ogni carica, affrontando il processo prima disciplinare e poi penale che dur\u00f2 sette anni. \"Un piccolo episodio \u00e8 rivelatore del clima di quei giorni: Biotti and\u00f2 al cinema e, riconosciuto dal pubblico, fu fragorosamente applaudito\" per venti minuti da tutti gli spettatori alzati in piedi. Il magistrato verr\u00e0 portato sul banco degli imputati a Firenze e verranno chiesti per lui, oltre alla sospensione della pensione, diciotto mesi di reclusione. Le uniche accuse, poi completamente smentite, nate senza alcun supporto probatorio\n, furono la rivelazione di segreto d'ufficio e l'aver anticipato, in un colloquio privato, la sua convinzione gi\u00e0 determinata sulla sentenza, che il presidente Biotti avrebbe fornito in confidenza all'avvocato Michele Lener, fatto sempre negato dal giudice Biotti. A sostegno dell'accusa fu determinante, come indizio, il fatto che al termine di un'udienza il presidente Biotti strinse la mano a un imputato, Pio Baldelli (il quale avvertiva che sarebbe mancato alla successiva udienza e il presidente Biotti \"usa stringere sempre la mano a chi gliela porge\"). La lunga battaglia legale fin\u00ec con l'assoluzione di Biotti da ogni accusa in ogni grado di giudizio, con formula piena.\nLa seconda autopsia.\nAlcuni organi di stampa, tra cui \"Lotta continua\" (n. 12, 14/05/1970), sostenevano che la salma di Pinelli presentasse una lesione bulbare compatibile con quelle che pu\u00f2 provocare un colpo di karate. Peraltro, una lesione bulbare avrebbe provocato la morte immediata di Pinelli, il quale mor\u00ec due ore dopo la caduta dalla finestra.\nIn seguito a tali polemiche e su denuncia della moglie di Pinelli fu aperta una nuova inchiesta, assegnata al giudice Gerardo D'Ambrosio, nominato giudice istruttore il 16 settembre 1972. La salma di Pinelli venne riesumata e analizzata. In realt\u00e0 nella prima perizia necroscopica non si parlava di una lesione bulbare, ma di \"un'area grossolanamente ovolare\" conseguenza del contatto del cadavere con il marmo dell'obitorio. Fu fatta quindi una seconda autopsia che conferm\u00f2 il risultato della prima.\nLa sentenza dell'inchiesta sulla morte di Giuseppe Pinelli fu emessa nell'ottobre 1975: il caso venne chiuso attribuendo la morte di Pinelli a un malore, secondo la sentenza del giudice D'Ambrosio. Lo stress degli interrogatori, le troppe sigarette a stomaco vuoto unito al freddo che proveniva dalla finestra aperta avrebbero causato un malore e Pinelli, invece di accasciarsi come nel caso di un collasso, avrebbe subito un'alterazione del \"centro di equilibrio\", che caus\u00f2 la caduta. Nessuna imputazione, n\u00e9 per omicidio colposo n\u00e9 per abuso d'ufficio (Pinelli era trattenuto illegalmente dopo che il fermo era ormai scaduto) n\u00e9 per falso ideologico (per aver dichiarato che Pinelli si era suicidato), verr\u00e0 mai contestata a nessuna delle persone coinvolte. L'inchiesta della magistratura accolse le dichiarazioni dei coimputati, secondo i quali il commissario Calabresi non era presente nel momento della caduta. Gerardo D'Ambrosio scrisse nella sentenza: \"L'istruttoria lascia tranquillamente ritenere che il commissario Calabresi non era nel suo ufficio al momento della morte di Pinelli\". Erano invece presenti quattro agenti della polizia e un ufficiale dei carabinieri, che furono prosciolti. L'unico testimone, Pasquale Valitutti, anch'egli presente in Questura e trattenuto in una stanza vicina, dichiar\u00f2 sotto giuramento che al contrario il commissario era presente nella stanza da dove cadde Pinelli.\nIl caso suscit\u00f2 una polemica politica intrisa di vibrante animosit\u00e0, tanto da parte di coloro che sostengono la tesi dell'omicidio, quanto da parte delle autorit\u00e0, ed \u00e8 peraltro assai arduo isolare la polemica riguardante questo caso da quelle relative, fra l'altro, alla strage di piazza Fontana, al terrorismo, alla cosiddetta teoria della strategia della tensione, al cosiddetto stragismo di stato, alla repressione dei circoli anarchici italiani e all'assassinio del commissario Calabresi.\nLa vedova di Pinelli, Licia, ha sempre pensato che Pinelli possa essere svenuto in seguito a un colpo preso in una colluttazione con i poliziotti, e creduto morto, per cui venne inscenato il \"suicidio\" e sua opinione \u00e8 che il commissario Calabresi sia forse stato ucciso non per vendetta ma per farlo tacere sulle responsabilit\u00e0 dei suoi capi. Anche il film \"Romanzo di una strage\" di Marco Tullio Giordana sostiene, facendo intuire pi\u00f9 che mostrandolo, che la morte di Pinelli fu un omicidio colposo a causa dell'inesperienza di alcuni giovani poliziotti che avrebbero \"perso la testa\", e non un \"malore\" come detto dalla sentenza.\nI dubbi sulla morte.\nLe circostanze della sua morte, ufficialmente attribuita ad un malore, hanno destato sospetto a causa di alcune circostanze legate ai momenti del tutto eccezionali vissuti nel capoluogo lombardo a seguito della strage di piazza Fontana del 12 dicembre 1969. Con lui venne indagato anche Pietro Valpreda, ed entrambi saranno dichiarati innocenti (Pinelli solo dopo la morte). I fatti strani legati alla morte di Pinelli indussero molti a parlare, sempre pi\u00f9 apertamente, di omicidio: Pinelli sarebbe stato gettato dalla finestra.\nLe motivazioni.\nLa prima ragione per credere all'omicidio sarebbe l'incoerenza della pulsione suicida con il carattere di Pinelli. Chi lo conosceva escludeva una sua eventuale propensione al suicidio. Secondo queste fonti, Pinelli non avrebbe preso in considerazione l'ipotesi del suicidio, neppure di fronte al pericolo di una condanna all'ergastolo per strage. Al momento della morte non si profilava comunque una condanna, data la mancanza assoluta di prove e l'inconsistenza degli indizi nei suoi confronti.\nValutazioni critiche.\nTra i critici che mettevano in dubbio il verificarsi dei fatti come descritto della posizione ufficiale delle forze o dalla ricostruzione effettuata nel processo molti sostennero, pur non avendo ovviamente prove, ma solo ipotesi, che Pinelli fosse stato coscientemente defenestrato per usare il suo \"suicidio\" come prova della sua colpevolezza: la versione del suicidio fu effettivamente la prima versione data alla stampa dal questore Marcello Guida, nella conferenza stampa a cui parteciparono anche Calabresi e il dottor Antonino Allegra (responsabile dell'Ufficio politico della questura), versione poi ritrattata quando l'alibi di Pinelli, al contrario di quanto affermato durante la conferenza stampa stessa, si rivel\u00f2 veritiero.\nPasquale Valitutti, un anarchico che era stato fermato insieme a Pinelli e si trovava in una stanza vicina afferm\u00f2 sempre che non vide nessuno, dalla finestra della stanza, attraversare il corridoio nei quindici minuti antecedenti il fatto, e che dopo la caduta venne prelevato da due agenti: il commissario Calabresi in persona gli comunic\u00f2 che l'anarchico si era buttato. Valitutti fu immediatamente trasferito a San Vittore, dove verr\u00e0 rilasciato il giorno dopo (anche per lui era scaduto il tempo massimo del fermo) senza essere stato interrogato.\nQuest'ultima testimonianza che, insieme ad alcuni errori e contraddizioni contenute nelle prime versioni date dalle forze dell'ordine, metteva in dubbio le affermazioni della polizia, venne ovviamente considerata credibile dai gruppi che ritenevano la morte di Pinelli causata dal tentativo di trovare un capro espiatorio per gli attentati di piazza Fontana. Valitutti come riportato sostenne anche di aver visto e di aver parlato alcune volte con Pinelli durante i due giorni, trovandolo provato per gli interrogatori e per la mancanza di sonno (sarebbe stato tenuto appositamente sveglio), sostenendo che Pinelli aveva anche affermato che il suo alibi non veniva creduto.\nLa sentenza del Tribunale di Milano afferma che tutti i coimputati e gli agenti presenti al quarto piano dell'edificio confermarono che il commissario Calabresi non si trovava nella stanza al momento del fatto e ritiene difficile escludere l'eventualit\u00e0 che Valitutti (unico testimone sotto giuramento) si fosse distratto per il tempo sufficiente ad una persona per attraversare la frazione di corridoio visibile dalla stanza.\nI dubbi sulla versione ufficiale.\nLa versione ufficiale viene considerata inoltre, secondo le stesse fonti, contraddittoria ed incongruente: l'ambulanza sarebbe stata chiamata alcuni minuti prima della caduta, Pinelli non avrebbe urlato durante la caduta, avvenuta quasi in verticale (quindi probabilmente senza lo spostamento verso l'esterno che ci sarebbe stato se si fosse lanciato), pur avendo sbattuto contro i cornicioni, sulle mani non avrebbe avuto nessun segno che mostrasse tentativi (anche istintivi) di proteggersi dalla caduta, gli agenti presenti forniranno nel tempo versioni leggermente contrastanti sull'accaduto (in una di queste sostennero di essere riusciti ad afferrarlo, ma di non essere riusciti a trattenerlo, motivando quindi la caduta in verticale senza spostamento dovuto all'eventuale slancio) e infine le dimensioni della stanza, la disposizione dei mobili e delle sedie per l'interrogatorio avrebbero reso difficile gettarsi dalla finestra in presenza di tanti poliziotti. Secondo una delle diverse versioni date dalla Questura, nel tentativo di trattenere Pinelli per impedire la caduta dalla finestra, nelle mani di un poliziotto sarebbe rimasta una scarpa del ferroviere, prova che i tentativi di trattenerlo erano avvenuti, ma in realt\u00e0 quando il ferroviere fu raccolto sul selciato indossava ancora entrambe le scarpe.\nRiguardo all'ora della caduta, la sentenza cita le testimonianze dei quattro giornalisti presenti nella sala stampa della questura, concordi nell'affermare che il fatto avvenne qualche minuto prima della mezzanotte, informazione definita \"assolutamente certa\". La sentenza poi afferma che l'ambulanza fu chiamata alle 00:01, in base all'ora trascritta sul registro delle richieste d'intervento pervenute alla centrale operativa del corpo dei vigili urbani.\nLeonardo Sciascia elenc\u00f2 in seguito, in un articolo su \"L'Espresso\" del 28 agosto 1988, alcune ipotesi alternative: omicidio seguito a violenze della polizia, suicidio in seguito a pressioni psicologiche eccessive, suicidio per sfuggire a torture.\nLe illazioni sulle persone coinvolte.\nUno degli argomenti addotti su cui vengono fatte molte illazioni \u00e8 la qualit\u00e0 dei soggetti coinvolti, cio\u00e8 delle 5 persone che erano nella stanza con Pinelli.\nLuigi Calabresi era noto per il suo lavoro di contrasto politico alle formazioni di estrema sinistra (fra cui Lotta Continua).\nIn un primo momento vennero indicati come sospetti gli avanzamenti di grado di alcuni ufficiali ritenuti anch'essi coinvolti nella misteriosa morte, tra cui Marcello Guida, direttore delle guardie delle carceri di Ventotene (l'isola dove vennero segregati gli anarchici prima di esser trasferiti nel campo di concentramento di Renicci d'Anghiari, in provincia di Arezzo) e Santo Stefano durante il ventennio anche se si accert\u00f2 poi che si trattava semplicemente di ordinari avanzamenti per anzianit\u00e0.\nIn visita a Milano, l'allora Presidente della Camera Sandro Pertini (ex detenuto politico a Ventotene) si rifiut\u00f2 comunque di stringere la mano a Guida, poich\u00e9 \"su di lui gravava l'ombra della morte dell'anarchico Pinelli\".\nL'assassinio del Commissario Calabresi.\nL'assenza del commissario dalla stanza al momento della caduta di Pinelli non sar\u00e0 tuttavia creduta da parte degli ambienti anarchici e della sinistra e lo stesso verr\u00e0 fatto segno di una violenta campagna di stampa avente il risultato di isolarlo. Alla campagna di stampa, condotta in maniera assai forte, aderirono molti esponenti della sinistra italiana. Calabresi fu assassinato nel maggio 1972, da aderenti alla sinistra extraparlamentare. Verranno condannati, secondo sentenza definitiva, Leonardo Marino (reo confesso) come autista del commando, Ovidio Bompressi come esecutore del delitto, e come mandanti, per concorso morale, due leader di LC, Giorgio Pietrostefani per aver organizzato l'agguato e Adriano Sofri per averlo approvato dando a Marino (secondo la testimonianza di Marino stesso) il suo assenso alla fine di un comizio. L'assassinio del Commissario incise anche nelle indagini sulla strage di piazza Fontana.\nLa contro-inchiesta delle Brigate Rosse.\nLa Commissione Stragi accert\u00f2 che sulla strage di piazza Fontana la controinchiesta delle Brigate Rosse arriv\u00f2 alla conclusione che la strage fu opera di una collaborazione tra anarchici (probabilmente inconsapevoli capri espiatori), fascisti e servizi segreti.\nIl 10 gennaio 1991 un pentito delle BR, Michele Galati, riassunse i risultati della controinchiesta sulla strage di piazza Fontana al giudice istruttore di Venezia.\nIl pentito afferm\u00f2 davanti al giudice che la controinchiesta era arrivata alla conclusione che materialmente l'ordigno era stato posto nella banca da anarchici (Valpreda o Pinelli), che pensavano di attuare un attentato dimostrativo, non mortale e a banca chiusa; timer ed esplosivo (molto pi\u00f9 potente del previsto) erano stati messi a disposizione da una cellula nera. I risultati della controinchiesta su piazza Fontana furono tenuti riservati, secondo Galati, perch\u00e9 concludeva che Pinelli aveva collocato la bomba ed era morto suicida perch\u00e9 sconvolto. L'inchiesta delle Br, secondo il racconto di Galati, concluse che la strage avvenne per un errore nella valutazione dell'orario di chiusura della banca.\nNel settembre 1992, anche l'allora segretario del PSI, Bettino Craxi fece affermazioni analoghe, cos\u00ec come l'ex Presidente della Repubblica Francesco Cossiga.\nIl riconoscimento d'innocenza per piazza Fontana.\nLe conclusioni che coinvolgono ancora gli anarchici sono in contrasto con le sentenze giudiziarie, che hanno invece affermato l'innocenza di Pinelli e Valpreda gi\u00e0 alla fine degli anni '70, attribuendo la strage al gruppo neofascista Ordine Nuovo, sebbene le condanne dei presunti esecutori e mandanti furono prescritte (come avvenuto per Carlo Digilio) o essi stessi non furono processabili (caso di Nino Sottosanti, da taluni indicato come \"sosia di Valpreda\" e come infiltrato nei gruppi anarchici), spesso perch\u00e9 gi\u00e0 assolti in via definitiva (i due leader del movimento in Veneto, Franco Freda e Giovanni Ventura, indicanti come probabili mandanti da una sentenza della Cassazione del 2005). Alcuni di essi erano collaboratori dei servizi segreti deviati. I pentiti di ON Carlo Digilio e Maurizio Siciliano indicarono nell'ordinovista Delfo Zorzi, con alcuni complici, il vero esecutore materiale della strage e Carlo Maria Maggi (poi condannato come ispiratore della strage di piazza della Loggia) come mandante; tuttavia non furono creduti e Zorzi e Maggi vennero assolti.\nInfluenza culturale.\nLa figura di Pinelli \u00e8 stata presa, in ambienti anarchici, a simbolo dell'opposizione al potere costituito in genere ed in particolare al potere poliziesco.\nCinema.\nNei mesi successivi alla morte di Pinelli il \"Comitato cineasti contro la repressione\" raccolse numerosi materiali per la realizzazione di un lungometraggio sulla vicenda di Giuseppe Pinelli; due gruppi di lavoro, coordinati da Elio Petri e Nelo Risi, portarono a termine l'opera. Il film, \"Documenti su Giuseppe Pinelli\", usc\u00ec nel 1970 e circol\u00f2 attraverso i canali politici del PCI e del Movimento Studentesco. Alcuni estratti di questi film sono utilizzati in 12/12 - Piazza Fontana (2019) di Matteo Bennati e Maurizio Scarcella per ricostruire la storia processuale della Strage di Piazza Fontana e del Processo Calabresi.\nLa figura di Pinelli appare anche nei film \"Romanzo di una strage\" (2012) di Marco Tullio Giordana (interpretato da Pierfrancesco Favino), nell'episodio \"Il commissario\" (2014) della miniserie televisiva \"Gli anni spezzati\" (interpretato da Paolo Calabresi) e in \"Faccia da spia\" (1975), regia di Giuseppe Ferrara.\nMusica.\nSono state composte diverse canzoni su Pinelli, come diverse versioni de \"La ballata del Pinelli\" (o \"Ballata dell'anarchico Pinelli\") scritta sia dal cantautore pisano di LC Pino Masi che da G. Barozzi, F. Lazzarini, U. Zavanella (giovani anarchici mantovani) la sera stessa dei funerali e successivamente rielaborata, ampliata e musicata da Joe Fallisi nel 1969. La canzone \u00e8 stata abitualmente portata sul palco, con un testo molto simile all'originale e l'arrangiamento modificato, da Claudio Lolli, uno dei pi\u00f9 politicizzati cantautori italiani.\nNel febbraio 1970, il cantastorie Franco Trincale compose un \"Lamento per la morte di Giuseppe Pinelli\", che divenne molto popolare e fu inciso in diversi album di questo artista.\nRiccardo Mannerini, poeta anarchico e paroliere (collaboratore di De Andr\u00e9) scrive su questo tema il testo di un brano musicale per i New Trolls, \"Ballata per un ferroviere\" (1970).\nSempre del 1970 \u00e8 \"Povero Pinelli\", sulla musica di \"Povero Matteotti\" (rielaborazione a sua volta di \"Povero Cavallotti\"), scritta da Luisa Ronchini con una strofa aggiunta da Giovanna Marini, per il Canzoniere Popolare Veneto.\nLa canzone \"Asilo \"Republic\"\" di Vasco Rossi contenuta nell'album \"Colpa d'Alfredo\" del 1980 \u00e8 tratta dalla vicenda di Giuseppe Pinelli, affrontata con ironia e metafore:\nL'interpretazione politica del pezzo \u00e8 stata fornita dallo stesso Vasco Rossi: \"\u00ab\u00c8 una metafora della rivoluzione culturale giovanile degli anni Settanta. I bambini dell'asilo sono il movimento studentesco\u2026 il bambino che si butta dalla finestra \u00e8 Pinelli\u2026 e ci volevano far credere che si fosse buttato da solo! La madre \u00e8 l'opinione pubblica. L'agente \u00e8 lo stato di polizia\u00bb\".\nAnche il gruppo folk emiliano dei Modena City Ramblers ha citato il caso all'interno di una loro canzone presente su un demotape autoprodotto del 1993 intitolato Combat Folk, la canzone \u00e8 intitolata \"Quarant'anni\": \nIl gruppo ska romano Banda Bassotti cita il ferroviere nella canzone \"Luna Rossa\" contenuta in \"Avanzo de cantiere\", cover di \"Piazza Fontana\" degli Yu Kung:\nIl musicista comasco Filippo Andreani\nnarra la vicenda di Pinelli vista da parte della compagna in \"Quasi soltanto mia\" nell'album Scritti per Pablo.\nTeatro.\nAlla vicenda di Pinelli si ispir\u00f2 anche un'opera teatrale di Dario Fo: \"Morte accidentale di un anarchico\" (ma in realt\u00e0 il riferimento quasi esplicito che viene fatto \u00e8 per Andrea Salsedo, per motivi di censura). All'omicidio Calabresi, seguito alla strage di piazza Fontana e alla morte di Pinelli, Fo dedic\u00f2 \"Marino libero! Marino \u00e8 innocente!\".\nNel 1970 in Brasile il Living Theatre inaugur\u00f2 \"L'eredit\u00e0 di Caino\", un ciclo di creazioni collettive per interventi in strade, fabbriche, universit\u00e0, manicomi e altri luoghi dove sembrasse utile portare l'azione diretta del teatro. Di questo ciclo di spettacoli fa parte anche \"Il corpo di Giuseppe Pinelli\", rappresentato per la prima volta a Napoli, all'Ottavo Liceo Scientifico, nel gennaio 1977 e sviluppato nel novembre seguente, in occasione di una rappresentazione presso la facolt\u00e0 di Giurisprudenza dell'Universit\u00e0 di Roma, col titolo \"Il corpo di Giuseppe Pinelli e Andreas Baader\". A questo testo Julian Beck ha continuato a lavorare fino al gennaio '79, quando \u00e8 giunto alla forma definitiva di una lunga poesia in tre parti, finora inedita e reperibile ora nella traduzione di Serena Urbani, che ha intitolato \"Pinelli Baader manifesto\".\nIl 9 dicembre 2019 debutta al Teatro dell'Elfo di Milano \"Il rumore del silenzio\" di Renato Sarti, con Laura Curino e lo stesso Sarti. Il testo, finalista al 55\u00ba Premio Riccione, racconta le vicende delle vittime della Strage di piazza Fontana e di Pinelli. \nPittura.\nL'opera pittorica di Enrico Baj, che doveva essere esposta a Milano lo stesso giorno dell'omicidio Calabresi, intitolata \"I funerali di Pinelli\", si ispira anch'essa a questi eventi.\nLetteratura e giornalismo.\nL'obiettore di coscienza cattolico Giuseppe Gozzini difese pubblicamente l'immagine di Giuseppe Pinelli e, come ricorda Giorgio Nebbia, \"sar\u00e0 il primo a sostenere l'impegno nonviolento di questo sconosciuto ferroviere, con una lettera aperta pubblicata da decine di giornali e riviste\". Della vicenda Pinelli si occup\u00f2 lungamente Camilla Cederna, giornalista di fama, che pubblic\u00f2 la sua testimonianza in un libro intitolato \"Pinelli. La finestra sulla strage\", edito nel 1971 e ripubblicato nel 2004.\nIl citato poeta anarchico genovese Riccardo Mannerini ha scritto \"Il Ferroviere\".\nLe lapidi commemorative.\nOgni anno, a Milano si organizzano diverse manifestazioni per non dimenticare Pinelli e la strage di piazza Fontana dove \u00e8 stata apposta nel 1977 una lapide che recita: \"A Giuseppe Pinelli, ferroviere anarchico ucciso innocente nei locali della questura di Milano; 16/12/1969.\"\nNel novembre 1988, una lapide simile a quella di piazza Fontana viene apposta a Roma all'ingresso della Facolt\u00e0 di Lettere e Filosofia della Sapienza.\nNel marzo 2006 il Comune di Milano, come il sindaco Gabriele Albertini aveva promesso di fare prima della fine del proprio mandato, ha cercato di placare le polemiche sulla presenza della lapide (che di fatto ufficializza la versione secondo cui Pinelli sarebbe stato assassinato), sostituendola con una lapide simile in cui il testo \u00e8 stato cambiato per renderlo meno accusatoria: la nuova lapide recita \"innocente morto tragicamente\" al posto di \"ucciso innocente\". La sostituzione \u00e8 avvenuta di notte e non \u00e8 stata precedentemente annunciata, ufficialmente per evitare possibili incidenti.\nLa decisione ha trovato l'opposizione degli ambienti anarchici. La sostituzione della targa \u00e8 stata considerata da alcuni esponenti del mondo anarchico e della sinistra come un'operazione elettorale dovuta alle imminenti elezioni politiche e elezioni amministrative per il sindaco.\nIl 23 marzo 2006, gli anarchici del Ponte della Ghisolfa hanno ricollocato in piazza Fontana la loro targa, completa della dicitura originale. Pertanto ora in quel luogo vi sono due targhe che commemorano Giuseppe Pinelli. L'allora sindaco Albertini afferm\u00f2 che avrebbe chiesto alla giustizia civile di far rimuovere nuovamente la targa degli anarchici, sostenendo che per decenni \"\u00e8 stata tollerata una targa che occupava abusivamente il suolo pubblico\" ma, attualmente, la targa \u00e8 l\u00ec collocata.\nNel maggio del 2016 gli stessi anarchici del Ponte della Ghisolfa hanno rimosso l'originaria lapide commemorativa, ormai logora, per sostituirla con una nuova a cui \u00e8 stata aggiunta alla base un'opera artistica in metallo, composta da una trave d'acciaio spezzata da cui si erge una rosa. Rispetto alla precedente, la nuova lapide non riporta pi\u00f9 come data della morte di Pinelli il 16 dicembre 1969, ma quella del giorno antecedente.\nNel dicembre 2010 una scultura commemorativa a lui dedicata \u00e8 stata posta nella Stazione Garibaldi di Milano.\nArchivio.\nA Giuseppe Pinelli \u00e8 intitolato il Centro studi libertari Archivio Giuseppe Pinelli che ha sede a Milano. L'archivio \u00e8 stato creato nel 1976 con lo scopo di conservare la memoria anarchica. Nel 2017 l'archivio avvia il progetto \"Giuseppe Pinelli: una storia soltanto nostra, una storia di tutti\" per raccogliere le testimonianze sulla vita di Giuseppe Pinelli, sulla Strage di piazza Fontana e sulla sua morte. Nell'archivio sono raccolte lettere di Giuseppe Pinelli, articoli di giornale, testimonianze video e immagini.\nAltre lettere e documenti di Giuseppe Pinelli sono conservati presso l'Archivio Storico della Federazione Anarchica Italiana."}
{"id": "24061", "revid": "6923", "url": "https://it.wikipedia.org/wiki?curid=24061", "title": "Strage di piazza Fontana", "text": "La strage di piazza Fontana fu conseguenza di un grave attentato terroristico compiuto il 12 dicembre 1969 nel centro di Milano presso la Banca Nazionale dell'Agricoltura e che caus\u00f2 17 morti e 88 feriti. Considerata \u00abla madre di tutte le stragi\u00bb, il \u00abprimo e pi\u00f9 dirompente atto terroristico dal dopoguerra\u00bb, \u00abil momento pi\u00f9 incandescente della strategia della tensione\u00bb e da alcuni ritenuto l'inizio del periodo passato alla storia in Italia come anni di piombo.\nPer tanti aspetti si pu\u00f2 parlare d'una storia della Repubblica prima e dopo piazza Fontana. Gli attentati terroristici di quel giorno furono cinque, concentrati in un lasso di tempo di appena 53 minuti, e colpirono contemporaneamente Roma e Milano, le due maggiori citt\u00e0 d'Italia. A Roma ci furono tre attentati che provocarono 16 feriti, uno alla Banca Nazionale del Lavoro in via San Basilio, uno in piazza Venezia e un altro all'Altare della Patria; a Milano, una seconda bomba venne ritrovata inesplosa in piazza della Scala. Oltre a quelli menzionati, obiettivi degli attentati furono diversi edifici giudiziari (il Palazzo di Giustizia a Torino, la Corte di Cassazione e la Procura Generale a Roma, il Tribunale di Milano), dove per\u00f2, a causa di difetti tecnici i dispositivi non esplosero.\nLa strage della Banca dell'Agricoltura non fu la pi\u00f9 atroce tra quelle che hanno insanguinato l'Italia, ma diede avvio al periodo stragista della \"strategia della tensione\", che vide realizzarsi numerosi attentati, come la strage di piazza della Loggia del 28 maggio 1974 (8 morti), la strage del treno Italicus del 4 agosto 1974 (12 morti) e la pi\u00f9 sanguinosa strage di Bologna del 2 agosto 1980 (85 morti).\nLe lunghe e innumerevoli indagini hanno rivelato che la strage fu compiuta da terroristi dell'estrema destra, probabilmente collegati a settori deviati degli apparati di sicurezza dello Stato con complicit\u00e0 e legami internazionali, i quali per\u00f2 non sono mai stati perseguiti. Nel giugno 2005 la Corte di Cassazione stabil\u00ec che la strage fu opera di \u00abun gruppo eversivo costituito a Padova nell'alveo di Ordine nuovo\u00bb e \u00abcapitanato da Franco Freda e Giovanni Ventura\u00bb, non pi\u00f9 perseguibili in quanto precedentemente assolti con giudizio definitivo (\"ne bis in idem\") dalla Corte d'assise d'appello di Bari nel 1987; non \u00e8 mai stata emessa una sentenza per gli esecutori materiali, coloro che cio\u00e8 portarono la valigia con la bomba, che restano ignoti. A causa del ricorso al segreto di Stato durante le indagini, la storia giudiziaria della strage di Piazza Fontana rappresenta sul versante terrorismo quello che il golpe Borghese rappresenta sul versante dell'eversione.\nLe indagini si sono susseguite nel corso degli anni, con imputazioni a carico di vari esponenti anarchici e neofascisti; tuttavia alla fine tutti gli accusati sono stati sempre assolti in sede giudiziaria (peraltro alcuni sono stati condannati per altre stragi e altri hanno usufruito della prescrizione, evitando la pena).\nStoria.\nIl 12 dicembre 1969 la sede della Banca Nazionale dell'Agricoltura in piazza Fontana, a Milano, era piena di clienti venuti soprattutto dalla provincia; alle 16:30, mentre gli altri istituti di credito chiudevano, all'interno della filiale c'erano ancora molte persone. L'esplosione avvenne alle 16:37, quando nel grande salone dal tetto a cupola scoppi\u00f2 un ordigno contenente 7 chili di tritolo, uccidendo 17 persone delle quali 13 sul colpo, e ferendone altre 87; la diciassettesima vittima mor\u00ec un anno dopo per problemi di salute legati all'esplosione. Una seconda bomba fu rinvenuta inesplosa nella sede milanese della Banca Commerciale Italiana, in piazza della Scala. La borsa fu recuperata ma l'ordigno, che poteva fornire preziosi elementi per l'indagine, fu fatto brillare dagli artificieri la sera stessa. Una terza bomba esplose a Roma alle 16:55 nel passaggio sotterraneo che collegava l'entrata di via Veneto della Banca Nazionale del Lavoro con quella di via di San Basilio; altre due esplosero a Roma tra le 17:20 e le 17:30, una davanti all'Altare della Patria e l'altra all'ingresso del Museo centrale del Risorgimento, in piazza Venezia. I feriti a Roma furono in tutto 16.\nLa ricaduta politico-parlamentare.\nGi\u00e0 sabato 13 dicembre 1969 il ministro dell'interno Franco Restivo rifer\u00ec alla Camera dei deputati sui tragici eventi occorsi il giorno prima; le comunicazioni furono ripetute il 16 dicembre al Senato della Repubblica dal medesimo membro del Governo. Dopo la partecipazione ai funerali insieme con trecentomila persone in piazza Duomo, il presidente del consiglio Mariano Rumor, la sera di luned\u00ec 15 dicembre, ebbe un incontro in casa sua a Milano con i segretari della coalizione di governo che si era frantumata qualche mese prima; successivamente, ebbe luogo la riunione della Direzione del partito di maggioranza relativa del 19 dicembre. In una nota preparatoria redatta in funzione di questo incontro, il Presidente del consiglio formul\u00f2 la seguente presa di posizione: \u00abIl problema, dunque, non \u00e8 quello di formare un Governo quasi di salute pubblica. Personalmente dico \u2018no\u2019 ad un Governo sulle bombe\u00bb; il riferimento potrebbe avvalorare la tesi secondo cui erano stati affacciati informalmente, ai dirigenti di governo, esiti politici costruiti come reazione alla strage.\nAldo Moro avrebbe poi ricordato che il suo ritorno da una visita di Stato a Parigi, il giorno della strage, fu \u201cnon privo di apprensione\u201d.\nLe indagini.\nLe indagini vennero orientate inizialmente nei confronti di tutti i gruppi in cui potevano esserci possibili estremisti; furono fermate per accertamenti circa 80 persone, in particolare alcuni anarchici del Circolo anarchico 22 marzo di Roma (tra i quali figurava Pietro Valpreda) e del Circolo anarchico Ponte della Ghisolfa di Milano (tra i quali figurava Giuseppe Pinelli). Secondo quanto dichiarato da Antonino Allegra, ai tempi responsabile dell'ufficio politico della questura, alla Commissione Stragi, gli arresti erano stati particolarmente numerosi e avevano interessato anche esponenti della destra estrema, con lo scopo di evitare che nei giorni seguenti questi individui, ritenuti a rischio, potessero dare vita a manifestazioni o altre azioni pericolose per l'ordine pubblico.\nDa Milano il prefetto Libero Mazza, su segnalazione di Federico Umberto D'Amato, direttore dell'Ufficio affari riservati del Viminale, avvis\u00f2 il Presidente del Consiglio Mariano Rumor: \u00abL'ipotesi attendibile che deve formularsi indirizza le indagini verso gruppi anarcoidi\u00bb. Ipotesi che si rivel\u00f2 un depistaggio attuato proprio dall'Ufficio Affari Riservati; trent'anni dopo, Paolo Emilio Taviani avanz\u00f2 l\u2019ipotesi \"che i depistaggi, in base ai quali quella strage sarebbe stata a lungo attribuita agli anarchici e a Pietro Valpreda, fossero stati organizzati prima, non dopo lo scoppio della bomba\".\nGiuseppe Pinelli.\nIl 12 dicembre l'anarchico Giuseppe Pinelli (gi\u00e0 fermato ed interrogato con altri anarchici nella primavera 1969 per alcuni attentati, successivamente rivelatisi invece di matrice neofascista), venne fermato e interrogato a lungo in questura. Il 15 dicembre, dopo tre giorni di interrogatori, mor\u00ec dopo essere precipitato dal quarto piano della questura; l'inchiesta giudiziaria, coordinata dal sostituto procuratore Gerardo D'Ambrosio, individu\u00f2 la causa della morte in un malore, in seguito al quale l'uomo sarebbe caduto da solo, sporgendosi troppo dalla ringhiera del balcone della stanza; la prima versione, risalente al 16 dicembre, indicava che Pinelli si era buttato dopo che il suo alibi era crollato, urlando \u00ab\u00c8 la fine dell\u2019anarchia\u00bb; \nPietro Valpreda.\nIl 16 dicembre venne arrestato anche un altro anarchico, Pietro Valpreda, indicato dal tassista Cornelio Rolandi come l'uomo che nel pomeriggio del 12 dicembre era sceso dal suo taxi in piazza Fontana, recando con s\u00e9 una grossa valigia. Rolandi ottenne anche la taglia di 50 milioni di lire disposta per chi avesse fornito informazioni utili. Valpreda fu interrogato dal sostituto procuratore Vittorio Occorsio che gli contest\u00f2 l'omicidio di quattordici persone e il ferimento di altre ottanta. Il giorno dopo il \"Corriere della Sera\" titol\u00f2 che il \u00abmostro\u00bb era stato catturato, .\nLe dichiarazioni del tassista determinano, per\u00f2, uno scenario poco plausibile in quanto egli dichiar\u00f2 che Valpreda avrebbe preso il suo taxi in piazza Cesare Beccaria, la quale dista 130 metri a piedi da piazza Fontana, ma venne osservato che Valpreda fosse claudicante. Il taxi, per\u00f2, non si ferm\u00f2 in piazza Fontana, ma prosegu\u00ec sino alla fine di via Santa Tecla e in tal modo Valpreda dovette percorrere 110 metri a piedi, al posto dei 130 metri originari risparmiando 20 metri ma ponendolo per\u00f2 di fronte al rischio di farsi riconoscere; inoltre Valpreda avrebbe chiesto al tassista di attenderlo e in questo modo, avrebbe dovuto ripercorrere all'inverso i 110 metri (anche se questa volta non avrebbe portato pi\u00f9 con s\u00e9 la pesante valigia). Indagini successive videro prendere corpo l'ipotesi di un sosia, il quale prese il taxi al posto di Valpreda. Venne quindi avanzata dalla pubblicistica un'ipotesi, secondo cui il sosia sarebbe stato tale Antonino Sottosanti, un ex legionario siciliano, infiltrato nel circolo anarchico di Pinelli nel quale era conosciuto \u2013 per via dei suoi trascorsi \u2013 come \u00abNino il fascista\u00bb, ipotesi mai riscontrata.\nI processi.\nIl processo inizi\u00f2 a Roma il 23 febbraio 1972; dopo essere stato trasferito a Milano per incompetenza territoriale fu spostato a Catanzaro per motivi di ordine pubblico e legittimo sospetto. Dopo una serie di rinvii dovuti al coinvolgimento di nuovi imputati (Franco Freda e Giovanni Ventura nel 1974, Guido Giannettini nel 1975) la Corte d'assise condann\u00f2 all'ergastolo Freda, Ventura e Giannettini, ritenuti gli organizzatori della strage. Gli altri imputati, Valpreda e Merlino, furono assolti per insufficienza di prove ma condannati a 4 anni e 6 mesi per associazione a delinquere. La Corte d'appello assolse tutti gli imputati dall'accusa principale, confermando le condanne di Valpreda e Merlino, e condann\u00f2 i due neofascisti a 15 anni per gli attentati di Milano e Padova, compiuti tra l'aprile e l'agosto del 1969: la Cassazione conferm\u00f2 l'assoluzione per Giannettini e ordin\u00f2 un nuovo processo per gli altri quattro imputati. Il nuovo dibattimento cominci\u00f2 il 13 dicembre 1984 presso la Corte d'appello di Bari e si concluse il 1\u00ba agosto 1985 con l'assoluzione di tutti gli imputati per insufficienza di prove: il 27 gennaio 1987 la Cassazione rese definitive le assoluzioni per strage, condannando soltanto alcuni esponenti dei servizi segreti italiani (il generale Gianadelio Maletti e il capitano Antonio Labruna) per aver depistato le indagini.\nUna nuova istruttoria, aperta a Catanzaro, port\u00f2 a processo i neofascisti Stefano Delle Chiaie e Massimiliano Fachini, accusati di essere rispettivamente l'organizzatore e l'esecutore della strage: il 20 febbraio 1989 entrambi gli imputati furono assolti per non aver commesso il fatto (l'accusa aveva chiesto l'ergastolo per Delle Chiaie e l'assoluzione per insufficienza di prove per Fachini). Il 5 luglio 1991, al termine del processo d'appello, fu confermata l'assoluzione di Delle Chiaie.\nNegli anni novanta l'inchiesta del giudice Guido Salvini affacci\u00f2 anche un'ipotesi di connessione col fallito golpe Borghese e raccolse le dichiarazioni di Martino Siciliano e Carlo Digilio, ex neofascisti di Ordine Nuovo, i quali confessarono il proprio ruolo nella preparazione dell'attentato, ribadendo le responsabilit\u00e0 di Freda e Ventura; in particolare Digilio sostenne di aver ricevuto una confidenza in cui Delfo Zorzi gli raccontava di aver piazzato personalmente la bomba nella banca. Zorzi, trasferitosi in Giappone nel 1974, divenne un imprenditore di successo. Ottenne la cittadinanza giapponese che gli garant\u00ec poi l'immunit\u00e0 all'estradizione.\nIl nuovo processo cominci\u00f2 il 24 febbraio 2000 a Milano. Il 30 giugno 2001 furono condannati all'ergastolo Delfo Zorzi (come esecutore della strage), Carlo Maria Maggi (come organizzatore, gi\u00e0 assolto per la strage della questura ma condannato in seguito all'ergastolo in via definitiva per la strage di piazza della Loggia) e Giancarlo Rognoni (come basista). Carlo Digilio ottenne la prescrizione del reato per il prevalere delle attenuanti riconosciutegli per il suo contributo alle indagini, mentre Stefano Tringali fu condannato a tre anni per favoreggiamento). Il 12 marzo 2004 furono cancellati i tre ergastoli (e ridotta la condanna di Tringali da tre anni a uno) e il 3 maggio 2005 la Cassazione ha confermato la sentenza (dichiarando prescritto il reato di Tringali). Al termine il processo nel maggio 2005 ai parenti delle vittime sono state addebitate le spese processuali.\nLa Cassazione, assolvendo i tre imputati, ha tuttavia affermato che la strage di piazza Fontana fu realizzata dalla cellula eversiva di Ordine Nuovo capitanata da Franco Freda e Giovanni Ventura, non pi\u00f9 processabili in quanto assolti con sentenza definitiva nel 1987. Sebbene gli ordinovisti indicati siano quindi considerati gli ispiratori ideologici, non \u00e8 mai stato mai individuato a livello giudiziario l'esecutore materiale, ossia l'uomo che pose personalmente la valigia con la bomba.\nLe dichiarazioni della stampa e dei partiti.\nLa sera stessa della strage, intervistato da TV7, Indro Montanelli espresse dei dubbi sul coinvolgimento degli anarchici, e vent'anni dopo ribad\u00ec quella tesi affermando: \u00abIo ho escluso immediatamente la responsabilit\u00e0 degli anarchici per varie ragioni: prima di tutto, forse, per una specie di istinto, di intuizione, ma poi perch\u00e9 conosco gli anarchici. Gli anarchici non sono alieni dalla violenza, ma la usano in un altro modo: non sparano mai nel mucchio, non sparano mai nascondendo la mano. L'anarchico spara al bersaglio, in genere al bersaglio simbolico del potere, e di fronte. Assume sempre la responsabilit\u00e0 del suo gesto. Quindi, quell'infame attentato, evidentemente, non era di marca anarchica o anche se era di marca anarchica veniva da qualcuno che usurpava la qualifica di anarchico, ma non apparteneva certamente alla vera categoria, che io ho conosciuto ben diversa e che credo sia ancora ben diversa...\u00bb.\nIl quotidiano del Partito Socialista Italiano \"Avanti!\" decise di condannare Valpreda immediatamente e scriver\u00e0 in quei giorni di lui:\nPietro Nenni scrisse il 13 gennaio 1970: \nLo stesso Partito Comunista Italiano era convinto che l'attentato fosse stato opera degli anarchici. Bettino Craxi ricorder\u00e0 nel 1993 che il principale teste d'accusa contro Valpreda, il tassista Rolandi, era iscritto al PCI e questo avvalor\u00f2 la sua deposizione tra molti esponenti del partito. Sul punto, in realt\u00e0, c'\u00e8 scarsa chiarezza. In data 19 dicembre 1969, Sergio Camillo Segre ad una riunione del PCI, presente Berlinguer, riferisce che Guido Calvi \u2013 allora avvocato d'ufficio di Valpreda e iscritto allo PSIUP, poi Senatore di PDS e DS \u2013 aveva svolto una sua indagine tra gli anarchici; Segre riporta quanto dettogli da Calvi: \nEppure agli atti processuali risulta che Calvi \u2013 chiamato a svolgere funzioni di avvocato d'ufficio di Valpreda a Roma nel confronto tra Valpreda ed il tassista Rolandi \u2013 richiese se Rolandi avesse mai visto prima un'immagine dell'imputato, ed ebbe la risposta che una sua fotografia gli era stata mostrata alla questura di Milano nel corso della sua deposizione del giorno prima. Nel caso specifico l'eccezione difensiva era tuttavia infondata, poich\u00e9 foto di Valpreda erano comparse sin dai primissimi giorni su tutti i quotidiani, e dunque appariva ininfluente che Rolandi le avesse viste anche nel corso dell'interrogatorio. La circostanza dell'accoglimento della tesi dell'avvocato Calvi fu dunque interpretata come manifestazione di un atteggiamento innocentista verso Valpreda, che andava peraltro diffondendosi nella pubblica opinione grazie al \"battage\" della stampa nazionale.\nValpreda, ballerino in una compagnia di avanspettacolo, a differenza di Pinelli che era un militante non violento, non si limitava a teorizzare: era un fautore dell'azione. La motivazione della sentenza d'appello, che a Catanzaro lo assolse dall'accusa di strage per insufficienza di prove, ne illustr\u00f2 duramente la personalit\u00e0: aveva abbandonato il circolo \"Bakunin\" (considerato troppo moderato) per fondarne un altro, chiamato \"22 marzo\" insieme a Mario Merlino (iscritto ad Avanguardia Nazionale) e a un certo Andrea (infiltrato della polizia). Il nuovo circolo anarchico si ancorava con metodi basati sulla violenza\u00a0\u2013 utilizzando il motto \u00abbombe sangue ed anarchia\u00bb \u2013 e il sospetto che potesse essere l'esecutore della strage non era del tutto infondato.\nLa contro-inchiesta delle Brigate Rosse e la Commissione Stragi.\nSulla strage anche le Brigate Rosse (BR) svolgeranno una loro inchiesta, che venne rinvenuta il 15 ottobre 1974 in un loro covo a Robbiano, fraz. di Mediglia, insieme ad altri materiali riguardanti gli avvenimenti politici e terroristici relativi agli anni sessanta e settanta.\nSolo una minima parte del materiale sequestrato che riguardava piazza Fontana fu messo a disposizione dei magistrati che indagavano sulla strage, indebolendo cos\u00ec le loro indagini. Successivamente questo materiale scomparve e venne forse parzialmente distrutto nel 1992.\nL'indagine delle BR \u00e8 stata ricostruita grazie alle relazioni stilate dai carabinieri, a vario materiale ritrovato e alle testimonianze di un brigatista pentito. Originariamente l'indagine comprendeva anche un'intervista a Liliano Paolucci (colui che aveva raccolto la testimonianza di Cornelio Rolandi e l'aveva convinto a parlare ai carabinieri) e delle interviste di alcuni membri del circolo anarchico Ponte della Ghisolfa.\nLe conclusioni di questa indagine sono in parte differenti dalle ricostruzioni che si faranno nella lunga storia dei processi: secondo l'indagine, l'attentato era stato organizzato materialmente dagli anarchici. Costoro avrebbero avuto in mente un atto dimostrativo, che solo per un errore nella valutazione dell'orario di chiusura della banca si trasform\u00f2 in una strage. Esplosivo, timer e inneschi sarebbero stati forniti loro da un gruppo di estrema destra. Pinelli, sempre secondo questa ricostruzione, si sarebbe realmente suicidato perch\u00e9 sarebbe rimasto coinvolto involontariamente nel traffico di esplosivo poi utilizzato per la strage. Le Brigate Rosse mantennero segreti i risultati della loro inchiesta, per motivi di opportunit\u00e0 politica.\nL'inchiesta delle BR ebbe una rinnovata notoriet\u00e0 durante i lavori della Commissione Stragi. La maggior parte dei documenti dell'inchiesta condotta dalle Brigate Rosse sulla strage di piazza Fontana era divenuta intanto irreperibile, apparentemente persa nel 1980 nei trasferimenti tra le varie procure e tribunali e forse distrutta erroneamente nel 1992, in quanto ritenuta non significativa.\nIl 10 gennaio 1991 un pentito delle BR, Michele Galati, riassunse i risultati della controinchiesta sulla strage di Piazza Fontana al giudice istruttore di Venezia.Il pentito afferm\u00f2 davanti al giudice che la controinchiesta era arrivata alla conclusione che materialmente l'ordigno era stato posto nella banca da anarchici, che pensavano di attuare un attentato dimostrativo; timer ed esplosivo erano stati messi a disposizione da una cellula nera. I risultati della controinchiesta su piazza Fontana furono tenuti riservati, secondo Galati, perch\u00e9 concludeva che l'anarchico che aveva collocato la bomba era morto suicida perch\u00e9 sconvolto. L'inchiesta delle Br, secondo il racconto di Galati, concluse che la strage avvenne per un errore nella valutazione dell'orario di chiusura della banca.La Commissione Stragi accert\u00f2 che sulla strage di Piazza Fontana la controinchiesta delle BR arriv\u00f2 alla conclusione che la strage fu opera di una collaborazione tra anarchici, fascisti e servizi segreti, con la bomba detonata per errore o all'insaputa degli anarchici.\nNel settembre 1992, anche l'allora segretario del PSI, Bettino Craxi fece affermazioni analoghe. L'ex Presidente della Repubblica ed ex Ministro dell'Interno Francesco Cossiga e l'ex ministro Paolo Emilio Taviani sostennero tesi simili, o che fossero presenti due bombe.\nEventi e persone legate alla strage.\nIl caso Pinelli.\nPer chiarire le circostanze in cui avvenne la morte di Giuseppe Pinelli fu avviata un'inchiesta. La Questura di Milano afferm\u00f2 in un primo tempo che Pinelli si suicid\u00f2 perch\u00e9 era stato dimostrato il coinvolgimento nella strage, ma questa versione fu smentita nei giorni successivi. Il presidente del collegio giudicante del tribunale di Milano Carlo Biotti, che avrebbe dovuto pronunciarsi sul procedimento per diffamazione promosso da Calabresi nei confronti di \"Lotta Continua\" chiese la riesumazione del corpo di Pinelli.\nGli interrogatori dei testimoni riguardo alla morte di Pinelli presentarono alcune discrepanze che spinsero la Procura della Repubblica a riaprire il caso, inviando un \u00abavviso di reato\u00bb ai testimoni e al commissario Calabresi. Su questo processo Francesco Leonetti realizz\u00f2 il documentario \"Processo politico\", con l'aiuto di Arnaldo Pomodoro e la fotografia di Carla Cerati.\nIl fermo di Pinelli era illegale perch\u00e9 egli era stato trattenuto troppo a lungo in questura: il 15 dicembre 1969 non era stato rilasciato anche se non gli era stata contestata una specifica accusa.\nIn un primo momento lo stesso questore Marcello Guida dichiar\u00f2 alla stampa che il suicidio di Pinelli era la dimostrazione della sua colpevolezza, ma questa versione fu poi ritrattata quando l'alibi di Pinelli si rivel\u00f2 credibile.\nLa versione ufficiale della caduta venne fortemente criticata dagli ambienti anarchici e da parte della stampa, per via di alcune incongruenze nella descrizione dei fatti e perch\u00e9 gli stessi agenti presenti diedero via via versioni contrastanti dell'accaduto.\nNel 1971 il caso si riapr\u00ec in seguito a una denuncia di Licia Rognini, vedova di Pinelli, contro sette persone: Antonino Allegra (capo dell'ufficio politico della Questura milanese), Luigi Calabresi (commissario di polizia) e i funzionari Lo Grano, Panessa, Caracuta, Mainardi e Mucilli.\nIl presidente del Tribunale di Milano, Carlo Biotti, dopo mesi di sue personali indagini, sopralluoghi giudiziari e interrogatori, tronc\u00f2 la sfilata dei testimoni a volte caduti in contraddizione, e mise fine alle deposizioni, ordin\u00f2 la riesumazione della salma di Pinelli e la relativa autopsia, continuando con forza sulla sua decisione fino a rinunciare al proprio stipendio e ad ogni suo potenziale interesse personale, poco dopo fu prima ricusato (la ricusazione fu accolta il 27 maggio 1971), poi sospeso da ogni funzione, e infine accusato di verbale rivelazione di segreti d'ufficio (sostenendo che aveva gi\u00e0 comunicato ad altri la sua convinzione di giudizio), prima con un procedimento disciplinare e poi con un processo penale. Biotti lasci\u00f2 ogni carica, iniziando il processo prima disciplinare e poi penale che dur\u00f2 sette anni. Il magistrato verr\u00e0 portato sul banco degli imputati a Firenze e verranno chiesti per lui, oltre alla sospensione a vita della pensione, un anno e mezzo di carcere. Il presidente Biotti continu\u00f2 per anni una lunga battaglia legale, smontando sempre ogni accusa in ogni grado di giudizio, con formula piena. Le uniche accuse, poi completamente smentite, nate senza alcun supporto probatorio, furono la rivelazione di segreto d'ufficio e l'aver anticipato, in un colloquio privato, la sua convinzione gi\u00e0 determinata sulla sentenza che il presidente Biotti avrebbe fornito in confidenza all'avvocato Michele Lener, fatto sempre negato dal giudice. A supporto dell'accusa fu determinante come indizio che al termine di un'udienza preliminare il presidente Biotti strinse la mano all'imputato Pio Baldelli.\nIl provvedimento di archiviazione dell'inchiesta sulla morte di Giuseppe Pinelli fu depositato il 25 ottobre 1975. Il giudice Gerardo D'Ambrosio, il cui intervento nell'istruttoria era stato chiesto a gran voce da chi temeva che la verit\u00e0 fosse inquinata, scrisse: \u00abL'istruttoria lascia tranquillamente ritenere che il commissario Calabresi non era nel suo ufficio al momento della morte di Pinelli\u00bb. Tutti gli imputati, agenti e funzionari di polizia, furono prosciolti con formula piena \u00abperch\u00e9 il fatto non sussiste\u00bb. Nel 1977, pochi mesi dopo essere stato assolto con formula piena in Cassazione, Carlo Biotti fu colpito da arresto cardiaco sul molo di Alassio e mor\u00ec d'infarto.\nIl caso Calabresi.\nA seguito della tragica morte di Pinelli, il commissario Luigi Calabresi, incaricato delle indagini, sebbene secondo l'inchiesta non fosse presente nella stanza dove era interrogato Pinelli al momento della sua caduta dalla finestra, sar\u00e0 oggetto di una dura campagna di stampa, petizioni e minacce da parte di gruppi di estrema sinistra e di fiancheggiatori, che ebbero il risultato di isolarlo e renderlo vulnerabile.\nOltre settecento tra intellettuali, scrittori, uomini di cinema e artisti (alcuni dissociatisi negli anni seguenti) firmarono una petizione pubblicata dall\"'Espresso\" il 27 giugno 1971, che iniziava cos\u00ec: \u00abIl processo che doveva far luce sulla morte di Giuseppe Pinelli si \u00e8 arrestato davanti alla bara del ferroviere ucciso senza colpa. Chi porta la responsabilit\u00e0 della sua fine, Luigi Calabresi, ha trovato nella legge la possibilit\u00e0 di ricusare il suo giudice\u00bb, il presidente del Tribunale di Milano Carlo Biotti.\nLa petizione contribu\u00ec ad isolare e colpevolizzare il commissario, gi\u00e0 bersagliato da una campagna di stampa, con minacce esplicite di morte, da parte del giornale \"Lotta Continua\".\nEppure il commissario Calabresi riteneva che la strage fosse frutto di \u00abmenti di destra, manovali di sinistra\u00bb con il coinvolgimento dunque in sede di ideazione della strage di movimenti ed apparati neofascisti.\nIl 17 maggio 1972 Luigi Calabresi fu assassinato da militanti di estrema sinistra, membri di Lotta Continua.\nDopo 25 anni e un iter processuale lungo e tormentato, per l'omicidio Calabresi sono stati condannati in via definitiva Ovidio Bompressi come autore materiale, Giorgio Pietrostefani e Adriano Sofri quali mandanti. Per Leonardo Marino, ex militante del gruppo diventato collaboratore di giustizia, il reato fu dichiarato prescritto.\nL'assassinio del commissario cre\u00f2 una certa indecisione sulla direzione da dare alle indagini.\n\u00abNino il fascista\u00bb.\nNell'ambito delle indagini e delle inchieste giornalistiche sulla strage spesso sono comparse alcune persone vicine a quelli che allora erano gli ambienti anarchici e dell'estremismo (di sinistra e di destra) che, seppur non implicati nell'attentato, sono stati al centro di eventi vicini a questo. Tra questi vi era Antonio Sottosanti, noto tra gli anarchici come \u00abNino il fascista\u00bb: al tempo quarantenne, era nato nel 1928 a Verpogliano (Provincia di Gorizia) da genitori filo-fascisti di origine siciliana (il padre venne ucciso durante gli anni trenta, forse da antifascisti slavi). Dopo la seconda guerra mondiale aveva lavorato in diversi Paesi europei, per poi arruolarsi nella Legione straniera francese (con lo pseudonimo di \u00abAlfredo Solanti\u00bb, per sua ammissione nel reparto informativo della stessa). Tornato a Milano nel 1966 effettu\u00f2 diversi lavori saltuari, iniziando anche a frequentare gli ambienti anarchici della citt\u00e0, fino al suo trasferimento in Sicilia nell'ottobre 1969.\nSottosanti, per una supposta somiglianza con Pietro Valpreda e dopo che Guido Giannettini, Nico Azzi e Pierluigi Concutelli avevano parlato dell'uso di un militante di destra come sosia dell'anarchico, venne a volte indicato dalla pubblicistica legata alla strage proprio come il sosia in oggetto. Secondo questa tesi il sosia venne utilizzato dai servizi deviati o dai gruppi di destra per portare la valigia con la bomba sul taxi e far ricadere quindi la responsabilit\u00e0 della strage sugli anarchici. Sottosanti ha sempre negato il fatto e ha querelato diversi organi d'informazione, come il \"Corriere della Sera\", che avevano dato per buona la tesi. Durante le indagini Sottosanti dimostr\u00f2 di avere un alibi, che lo lega al caso Pinelli: il giorno dell'attentato infatti era proprio in compagnia del ferroviere anarchico, il quale gli aveva consegnato un assegno di lire, come risarcimento spese da parte della Croce Nera Anarchica (un gruppo di solidariet\u00e0 dei circoli anarchici) per essere tornato a Milano a testimoniare per confermare l'alibi di Tito Pulsinelli, accusato di aver effettuato un attentato alla caserma di pubblica sicurezza Garibaldi il 19 gennaio 1969. Pulsinelli, che era gi\u00e0 agli arresti con altri anarchici in quanto indagati anche nell'ambito degli attentati del 25 aprile, verr\u00e0 poi assolto da tutte le accuse in quanto estraneo ad entrambi i fatti. Proprio la reticenza di Pinelli a parlare della presenza di Sottosanti e dell'assegno, dovuta al fatto che questo avrebbe potuto essere interpretato dalla procura come un pagamento per una confessione falsa, furono, secondo quanto riferito da Allegra in commissione stragi, tra i motivi che prolungarono il fermo dell'anarchico poi morto in questura. Lo stesso Allegra dar\u00e0 un duro giudizio sulla persona di Sottosanti:\nAl capitano dei ROS dei Carabinieri Massimo Giraudo, che negli anni novanta indagava sui collegamenti tra l'estrema destra e la strage, Sottosanti riferir\u00e0 di aver visto, il giorno precedente quello della strage, un esponente del gruppo Freda intento a controllare la casa di Corradini e Vincileone, due anarchici poi inquisiti dalla polizia nelle indagini sull'atto terroristico. Lo stesso Sottosanti, intervistato da Paolo Biondani, giornalista del \"Corriere della Sera\", nel giugno 2000, affermer\u00e0 di essere comunque a conoscenza di alcuni retroscena degli avvenimenti, ma di non volerli rivelare:\nAntonio Sottosanti \u00e8 morto nel luglio 2004.\nL'agente Zeta.\nNel Natale del 1971 vengono rinvenuti dei carteggi in una cassetta di sicurezza della Banca Popolare di Montebelluna. Cointestatarie della cassetta di sicurezza sono la madre e la zia di Giovanni Ventura e i contenuti dei documenti, analizzati in quella occasione dal giudice Gerardo D'Ambrosio, lasciano pensare a delle veline dei servizi segreti italiani, ovvero il SID (i documenti contengono informazioni riservate che non possono essere nella disponibilit\u00e0 di persone al di fuori degli ambienti dei servizi segreti). Il giudice solleciter\u00e0 quindi il SID, per avere informazioni direttamente da loro, ma in un primo tempo non ricever\u00e0 alcuna risposta.\nTale documento reca la sigla KSD/VI M ed il numero progressivo 0281.\nGiovanni Ventura confider\u00e0 in seguito al giudice D'Ambrosio di essere entrato in contatto con tale Guido Giannettini (alias \u00abAgente Zeta\u00bb, alias \u00abAdriano Corso\u00bb), autore delle veline che lui conservava nella cassetta di sicurezza. Il contatto avviene in occasione di un incontro a tre, del 1967, tra lui, il Giannettini e un agente del controspionaggio rumeno.\nSuccessivamente, la magistratura milanese ordiner\u00e0 la perquisizione dell'abitazione di Guido Giannettini e in quell'occasione la polizia rinverr\u00e0 documenti del tutto paragonabili a quelli rinvenuti nella cassetta di sicurezza della banca. Si tratta infatti di documenti che possono essere definiti gli archetipi dei documenti in possesso di Ventura.\nIl documento rinvenuto nella casa di Giannettini reca la stessa sigla del documento di cui sopra (KSD/VI M) ed il numero progressivo immediatamente successivo 0282.\nIl 15 maggio 1973 nell'ambito dei processi sulla strage vengono incriminati Guido Giannettini, che fugge a Parigi e, anche a seguito di alcune dichiarazioni di Ventura sul legame di un \u00abgiornalista di destra\u00bb con la strage, il giornalista de \"La Nazione\" Guido Paglia, appartenente ad Avanguardia Nazionale (successivamente prosciolto in istruttoria dal giudice D'Ambrosio). Si scoprir\u00e0 successivamente che la fuga di Giannettini era stata coperta dal SID, di cui era collaboratore, e che in Francia continuer\u00e0 ad essere stipendiato per diverso tempo dai servizi.\nIl SID, interpellato nuovamente e incalzato dagli eventi, il 12 luglio 1973, dichiarer\u00e0 per voce del generale Vito Miceli \u00abnotizie da considerarsi segreto militare\u00bb e \u00abnon possono essere rese note\u00bb.\nIl 20 giugno 1974, l'allora Ministro della Difesa Giulio Andreotti, in un'intervista a \"Il Mondo\", indic\u00f2 Giannettini quale collaboratore del SID, sostenendo che era stato uno sbaglio non rivelare durante le indagini dei mesi precedenti l'appartenenza dello stesso ai servizi segreti. Nel successivo agosto Giannettini si consegna all'ambasciata italiana di Buenos Aires. Il generale Saverio Malizia, consulente giuridico del ministro della Difesa Mario Tanassi, fu arrestato in aula al processo di Catanzaro per falsa testimonianza durante la deposizione.\nNel febbraio 1979 si concluse il processo di primo grado a Catanzaro con Giannettini condannato all'ergastolo. Due anni dopo, il 20 marzo 1981 sempre a Catanzaro, Giannettini fu assolto per insufficienza di prove (ne fu ordinata la scarcerazione) e la Corte di Cassazione, il 10 giugno 1982, rese definitiva la sentenza.\nAffermazioni attribuite ad Aldo Moro.\nNel memoriale Moro il presidente democristiano avrebbe indicato come probabili responsabili della strage, cos\u00ec come in generale della strategia della tensione, rami deviati del SID in cui si erano insediati negli anni diversi esponenti legati alla destra, con possibili influenze dall'estero, mentre gli esecutori materiali erano da ricercarsi nella pista nera.\nLe vittime.\nI nomi delle vittime dalla bomba di piazza Fontana sono:\nLe manifestazioni.\nNegli anni numerose manifestazioni si sono svolte e si svolgeranno in ricordo della strage di piazza Fontana e di Giuseppe Pinelli.\nDiverse di tali iniziative sono degenerate in scontri tra polizia e manifestanti. In particolare il 12 dicembre 1970, ad un anno esatto dalla strage, mor\u00ec lo studente Saverio Saltarelli (si veda targa commemorativa all'incrocio tra via Larga e via Bergamini a Milano), ucciso da un lacrimogeno sparato ad altezza d'uomo dai carabinieri. Ancora oggi \u00e8 attiva la contestazione, motivo ricorrente negli ambienti di sinistra milanesi e non solo, ma anche la riflessione, della quale si \u00e8 fatto interprete anche il Presidente della Repubblica Giorgio Napolitano incontrando i familiari delle vittime il 7 dicembre 2009: in questa circostanza Napolitano ha elogiato \u00abla passione civile, l'impegno che mostrate per alimentare la memoria collettiva e la riflessione, due cose alle quali l'Italia e la coscienza nazionale non possono abdicare [...] quello che avete vissuto voi mi auguro diventi parte della coscienza nazionale [...] comprendo il peso che la verit\u00e0 negata rappresenta per ciascuno di voi, un peso che lo Stato italiano porta su di s\u00e9 [...] La riflessione \u00e8 necessaria perch\u00e9 ci\u00f2 che \u00e8 avvenuto nella nostra societ\u00e0 non \u00e8 del tutto chiaro e limpido e non \u00e8 del tutto stato maturato. Continuate a operare per recuperare ogni elemento di verit\u00e0\u00bb.\nLe manifestazioni che si svolgono ogni 12 dicembre per ricordare la strage e il 15 dicembre per commemorare Pinelli, sono diventate un appuntamento ricorrente per la citt\u00e0 di Milano.\nBibliografia.\nSentenze.\nSentenza-ordinanza.\n\"Sentenza-ordinanza del giudice Salvini\" , Tribunale di Milano."}
{"id": "24063", "revid": "1444886", "url": "https://it.wikipedia.org/wiki?curid=24063", "title": "Giuseppe Pellizza da Volpedo", "text": "Biografia.\nI primi anni.\nGiuseppe Pellizza nacque a Volpedo, in provincia di Alessandria, il 28 luglio 1868 da Pietro e da Maddalena Cant\u00f9, in un'agiata famiglia di contadini; frequent\u00f2 la scuola tecnica di Castelnuovo Scrivia, dove apprese i primi rudimenti del disegno. Grazie alle conoscenze ottenute con la commercializzazione dei loro prodotti, i Pellizza entrarono in contatto con i fratelli Grubicy, che promossero l'iscrizione di Giuseppe all'Accademia di Belle Arti di Brera, dove fu allievo di Giuseppe Bertini. Contemporaneamente, ricevette lezioni private dal pittore Giuseppe Puricelli; successivamente divenne allievo di Pio Sanquirico. Espose per la prima volta a Brera nel 1885. Terminati gli studi milanesi, Pellizza decise di proseguire il tirocinio formativo, recandosi a Roma, dapprima all'Accademia di San Luca, poi alla scuola libera di nudo all'Accademia di Francia a Villa Medici.\nDeluso da Roma, abbandon\u00f2 la citt\u00e0 prima del previsto per recarsi a Firenze, dove frequent\u00f2 l'Accademia di Belle Arti, come allievo di Giovanni Fattori. Alla fine dell'anno accademico ritorn\u00f2 a Volpedo, allo scopo di dedicarsi alla pittura verista attraverso lo studio della natura. Non ritenendosi soddisfatto della preparazione raggiunta, si rec\u00f2 a Bergamo, dove all'Accademia Carrara segu\u00ec i corsi privati di Cesare Tallone. Frequent\u00f2 poi l'Accademia Ligustica a Genova. Al termine di quest'ultimo tirocinio, ritorn\u00f2 al paese natale, dove spos\u00f2 una contadina del luogo, Teresa Bidone, nel 1892. Nello stesso anno, cominci\u00f2 ad aggiungere \"da Volpedo\" alla propria firma. Nel 1898 partecip\u00f2 alla Esposizione generale italiana a Torino.\nIl divisionismo.\nNegli ultimi anni del XIX secolo pittore abbandon\u00f2 progressivamente la pittura a impasto per adottare il divisionismo, tecnica particolare basata sulla divisione dei colori attraverso l'utilizzo di piccoli punti o allorch\u00e9 tratti. Si confront\u00f2 cos\u00ec con altri pittori che usavano questa tecnica, soprattutto con Giovanni Segantini, Angelo Morbelli, Vittore Grubicy de Dragon, Plinio Nomellini, Emilio Longoni e, in parte, anche con Gaetano Previati. Nel 1891 espose alla Triennale di Milano, facendosi conoscere dal grande pubblico. Continu\u00f2 a esporre in giro per l'Italia (Esposizione Italo-Colombiana di Genova 1892, poi di nuovo a Milano 1894).\nTorn\u00f2 a Firenze nel 1893, dove frequent\u00f2 l'Istituto di Studi Superiori; visit\u00f2 poi Roma e Napoli. Nel 1900 espose a Parigi \"Lo specchio della vita\". Nel 1901, port\u00f2 a termine \"Il quarto stato\", al quale aveva dedicato dieci anni di studi e fatiche. L'opera, esposta l'anno successivo alla Quadriennale di Torino, non ottenne il riconoscimento sperato, anzi scaten\u00f2 polemiche e sconcerto presso molti dei suoi amici.\nDeluso, fin\u00ec per abbandonare i rapporti con molti letterati e artisti dell'epoca con i quali gi\u00e0 da tempo intratteneva fitti rapporti epistolari. Morto nel frattempo Segantini, nel 1904 Pellizza intraprese un viaggio in Engadina, luogo segantiniano, al fine di riflettere maggiormente sulle motivazioni e sull'ispirazione del pittore che considerava il suo maestro. Nel 1906, grazie alla sempre maggiore circolazione delle sue opere in esposizioni nazionali e internazionali, fu chiamato a Roma, dove riusc\u00ec a vendere perfino allo Stato un'opera (\"Il sole\"), destinata alla Galleria di Arte Moderna. Sembrava l'inizio di un nuovo periodo favorevole, in cui finalmente l'ambiente artistico e letterario avrebbe potuto riconoscere i temi delle sue opere. Ma l'improvvisa morte della moglie, nel 1907, gett\u00f2 l'artista in una profonda crisi depressiva. Il 14 giugno dello stesso anno, non ancora quarantenne, si suicid\u00f2, impiccandosi nel suo studio di Volpedo.\nGiuseppe Pellizza \u00e8 stato il pi\u00f9 illustre esponente della \u201cscuola di Tortona\u201d, costituita da quella feconda generazione di pittori tortonesi che visse ed oper\u00f2 a cavallo tra Ottocento e Novecento e che si fregia di nomi prestigiosi, quali Angelo Barabino, Cesare Saccaggi, Gigi Cuniolo e Pietro Dossola.\nNel 2003 \u00e8 stato girato il cortometraggio \"Il Quarto Stato\" di Emilio Mandarino.\nOpere.\nSegue un elenco delle principali opere di Giuseppe Pellizza da Volpedo:"}
{"id": "24084", "revid": "1442080", "url": "https://it.wikipedia.org/wiki?curid=24084", "title": "Romualdo Marenco", "text": "Biografia.\nNato da famiglia repubblicana, trasferita da Genova a Novi Ligure in seguito alla soppressione della Repubblica di Genova, Romualdo Marenco fu avviato alla musica dodicenne, dal mazziniano Pietro Isola, traduttore di Byron.\nNel 1854, dopo un solo anno di studi, esordisce come violinista nell'orchestra del Carlo Alberto di Novi Ligure. La stagione successiva \u00e8 secondo fagotto al Teatro Doria di Genova, e quindi, a sedici anni, secondo violino al Teatro Carlo Felice di Genova. Ne uscir\u00e0 tuttavia molto deluso da queste prime esperienze come orchestrale, in quanto nella quasi totalit\u00e0 dei casi non veniva retribuito regolarmente perch\u00e9 considerato ancora poco meno di un esordiente. Pare che in seguito avesse avuto come suo primo maestro di composizione Emilio Taddei, e forse per un brevissimo periodo anche il compositore-percussionista Serafino De Ferrari, con il quale ebbe uno screzio e che lo port\u00f2 ad abbandonare Genova per trasferirsi a Milano. In fatto di composizione Marenco fu sostanzialmente autodidatta.\nAttivista della Societ\u00e0 Nazionale Italiana, vicino ad Anton Giulio Barrili e Pier Alessandro Paravia, Marenco \u00e8 portato al debutto da compositore da Cesare Cecchetti, padre dell'Enrico Cecchetti poi primo ballerino, coreografo e insegnante della Scuola Imperiale di San Pietroburgo e maestro di danza della compagnia i Ballets Russes di Sergej Djagilev.\nNel settembre 1860, a diciannove anni, Marenco presenta infatti al Nazionale di Firenze \"Niccol\u00f2 de Lapi, ovvero Firenze ai tempi dell'assedio\", subito seguito da \"Lo sbarco dei garibaldini in Sicilia\", col quale, probabilmente per primo, porta in scena la storia in diretta, e che l'anno dopo va in scena al Teatro Doria di Genova come \"Lo sbarco dei garibaldini a Marsala e la presa di Palermo\".\nNel 1862 Marenco presenta a Roma \"Edelina\", subito replicato a Genova e Milano, e cui a Genova segue \"Il Balilla\" (1864): un lavoro patriottico risorgimentale dedicato alla citt\u00e0 e alla cittadinanza che aveva patito l'aggressione e le atrocit\u00e0 dei bersaglieri di La Marmora (cfr. Sacco di Genova).\nTrasferitosi a Milano nel 1865, Marenco viene presentato alla contessa Maffei, cui dedica \"Rimembranze dei colli di Lecco\" su testo di M. Marcello, allora direttore del foglio di critica musicale \"Il Trovatore\".\nIn questo primo soggiorno milanese Marenco compone \"Il corsaro, ovvero la terribile vendetta di un pirata\" (1867), che diverr\u00e0 il cavallo di battaglia di Enrico Cecchetti. Il talento di strumentista lo avvicina alla Societ\u00e0 del Quartetto, a Faccio, a Boito e soprattutto a Bottesini, col quale \u00e8 a Parigi e Bruxelles, anche attraversando gli ambienti della prima Scapigliatura, finch\u00e9 le sempre pi\u00f9 frequenti trasferte a Parigi gli procurano l'ingaggio come primo violino del Teatro Naum di Costantinopoli, citt\u00e0 che al tempo \u00e8 meta ambitissima e in cui Giuseppe Donizetti \"Pasci\u00e0\" \u00e8 ancora direttore musicale del Sultano.\nPrima di partire per Costantinopoli Marenco affida \"Armida\" al coreografo Ferdinando Pratesi (inizialmente rappresentata come \"Cleofe\") e firma \"Nephte\" insieme a Paolo Giorza, Giovanni Bolelli e Albert Franz Doppler. Andranno entrambe in scena in Italia durante il soggiorno di Marenco a Costantinopoli. Un periodo di diciotto mesi in cui Marenco, oltre a rielaborare \"Esmeralda\" di Cesare Pugni, matura le conoscenze musicali che in seguito gli varranno gli elogi del pioniere degli studi etnomusicologici Amintore Galli.\nTornato in Italia nel 1869, Marenco dirige al Teatro Riccardi di Bergamo \"I Lombardi alla prima crociata\" di Verdi e \"La favorita\" di Donizetti, nella quale nel ruolo di Inez canta sua sorella Luigia, soprano al Regio di Torino e di Parma, moglie del tenore Achille Corsi e madre di Emilia Corsi. Tiene quindi un concerto al Teatro dei Filodrammatici di Milano con il fratello Tomaso, anch'egli primo violoncello con Faccio e Bottesini e successivamente Presidente onorario del Conservatorio di Buenos Aires, e, dopo aver presentato una Sinfonia, accetta l'ingaggio come Direttore dei Balli al Teatro Fossati, mentre La Scala si prepara a portare in scena \"Amore e arte\", firmato con Stringelli, che debutta nel febbraio 1870, mentre Marenco a Roma \u00e8 impegnato nell'allestimento di \"Emma Florans alla corte del Portogallo\".\nIl primo grande successo di Marenco \u00e8 per\u00f2 \"Bianca di Nevers\", che debutta a Firenze nel 1870 e, dopo due anni di repliche in tutta Italia, viene scelta dal Teatro alla Scala per lo spettacolo di inaugurazione dell'Esposizione di Belle Arti del 1872, alla presenza del re Vittorio Emanuele II, accanto alle composizioni lirico-sinfoniche di H\u00e9rold, Meyerbeer, Verdi, Gounod e Petrella.\nNel 1872 Marenco \u00e8 chiamato da Franco Faccio a ricoprire il ruolo di primo violino e Direttore dei Balli del Teatro alla Scala, in cui suo fratello Tomaso \u00e8 gi\u00e0 primo violoncello. Nel frattempo partecipa ad \"Alfa e omega\", con Tofano, Dall'Argine, Baur, Bottesini e Giaquinto, e mentre porta in scena alla Scala \"I sette peccati capitali\", \"Nephte o Il figliuol prodigo\" (1873) e \"La tentazione\" (1874), poi ripreso come \"Ermanzia\" (1876 al Teatro Regio di Torino), si avvicina sempre di pi\u00f9 a Ponchielli, del quale dirige fra gli altri \"Le due gemelle\", \"Clarina\" e la \"Danza delle ore\", coreografata da Manzotti.\nNel 1874, reduce da quattro anni di successi, Marenco debutta con l'opera. In scena al Teatro Piontelli di Lodi, \"Lorenzino de' Medici\" guadagna il salto verso Milano, ma nel dicembre 1875 \u00e8 messo in scena in modo tanto affrettato e raffazzonato al Teatro Dal Verme che i critici sospendono ogni giudizio.\nMarenco inizia quindi a dedicarsi al \"Federico Struensee\", opera lirica della quale \u00e8 anche autore del libretto, a \"Il bacio dell'arte\", libretto per un ballo ispirato alle conquiste della civilt\u00e0 nel mondo e quindi all\"'Inno delle Nazioni\", che presenta in concerto ai Giardini Pubblici di Milano nella primavera del 1878 e tre anni dopo diventer\u00e0 uno dei temi di \"Excelsior\".\nNel 1878 inizia anche la collaborazione, con il coreografo Luigi Manzotti, su \"Sieba o la spada di Wotan\", che, sebbene nato sotto i peggiori auspici, si rivela invece un successo pieno, addirittura superiore a \"Bianca di Nevers\"; esso consacra Marenco compositore a tempo pieno, tanto che, grazie ai successivi \"Day-Sin\" e \"L'astro degli Afghan\" (1879) realizzati con Ferdinando Pratesi, la sua popolarit\u00e0 inizia a varcare i confini nazionali, mentre compone \"Delial\" (1880) e \"I Moncada\", un'opera che scrive in fretta e furia su libretto dell'amico Fulvio Fulgonio ed \u00e8 gi\u00e0 al lavoro su \"Excelsior\", il lavoro che lo imporr\u00e0 definitivamente alla ribalta internazionale.\nPresentato l'11 gennaio del 1881 e abbinato all'Esposizione Nazionale di Milano, \"Excelsior\" ha subito un successo travolgente, tanto che in estate re Umberto I nomina Manzotti e Marenco Cavalieri.\nNel giro di pochi mesi \"Excelsior\" va in cartellone a New York e Berlino, dove infila centinaia di repliche consecutive prima di trionfare anche a Parigi, Londra, Vienna, Madrid e Buenos Aires. Arriver\u00e0 ovunque da San Pietroburgo a San Francisco, tanto da essere fino alla prima guerra mondiale uno dei lavori pi\u00f9 rappresentati al mondo.\nMa, di fronte a tanto successo, pochi mesi dopo la nascita della Societ\u00e0 Italiana degli Autori (1882), il coreografo Luigi Manzotti deposita una versione della partitura di \"Excelsior\", stampata dalla Copisteria Musicale Teatrale di G.C. Chiti di via Broletto 15, Milano, intitolata \u00abExcelsior. Ballo di L. Manzotti con Passo delle Scintille, Musica del Maestro Angelo Venanzi\u00bb, in virt\u00f9 della quale innesca la celebre \"querelle\" per estromettere il compositore. Si tratta, infatti, di una \"ristampa con aggiunte\", il metodo di contraffazione pi\u00f9 diffuso a quel tempo, del quale hanno abbondantemente trattato sia Carlo Tenca sia Antonio Fortunato Stella. E, oltre a \"Excelsior\", Manzotti e Venanzi realizzano anche una versione di \"Sieba\", per una \"querelle\" che, culminata in uno scontro fisico in galleria, si risolver\u00e0 grazie all'intervento della pretura e della neonata Societ\u00e0 Italiana degli Autori (poi SIAE), ma soprattutto per le sollecitazioni che provengono dal quotidiano parigino \"Le Figaro\", apertamente schierato dalla parte del compositore.\nA Parigi infatti il successo di \"Excelsior\" ha schiuso a Marenco le porte del Teatro Eden, gestito dai fratelli Gouzien (gi\u00e0 proprietari della \"Revue des Lettres et des Arts\"), dove Marenco porter\u00e0 in scena anche \"Sieba\" e \"Day-Sin\", ma anche quelle dei Bouffes-Parisiens, che hanno appena perduto Jacques Offenbach. Qui ai Bouffes Marenco nel 1884 presenta infatti \"Le Diable au corps\", operetta su libretto di E. Blum e P. Toch\u00e9, che riscuote un buon successo (mentre in Italia si diffonde la notizia sia un fiasco).\nIn Italia infatti, dopo la \"querelle\" con Manzotti, il nome di Marenco \u00e8 ormai indissolubilmente legato alla battaglia per il riconoscimento della propriet\u00e0 intellettuale, di cui il compositore non fa mistero di essere alfiere e cui si dedica con ancor pi\u00f9 impegno dopo il successo di \"Amor\", un ballo in 2 atti e 16 scene, caratterizzato dalla presenza di 614 esecutori di cui 72 ballerine, 32 ballerini, 64 mimi, 48 corifee, 48 allieve, 350 comparse, 3100 costumi, 8000 oggetti, 12 cavalli, 2 buoi e un elefante, che debutta alla Scala nel febbraio 1886, poche settimane dopo la morte di Ponchielli.\nSempre attento alle nuove opportunit\u00e0 aperte dalla modernit\u00e0, nel 1887, mentre \"Excelsior\" continua ad essere replicato in tutto il mondo, Marenco realizza insieme all'amico Ch\u00e8ne de V\u00e8re, fondatore di IGP, la prima agenzia di pubblicit\u00e0 in Italia, il valzer \"Roma bitter\" e \"I cuscini volanti\", un galop racchiuso in un elegantissimo album, dato in omaggio a tutti i viaggiatori di lunga percorrenza che affittano cuscini nelle stazioni di partenza.\nNel settembre 1887 riesce finalmente a ottenere dalla Societ\u00e0 degli autori una nuova regolamentazione per i \"petit-droits\", i diritti legati alle esecuzioni della musica nei locali, che, fino ad allora, venivano totalmente incamerati dagli editori, anche nel caso di musica di autori che, privi di contratti editoriali, si erano pubblicati da s\u00e9.\nCos\u00ec, mentre presenta \"Annibale\" (1888) e \"Teodora\" (1889), redige il pamphlet \"Per l'avvenire della musica in Italia. Conseguenze e danni derivanti dal monopolio delle opere in musica\" che dar\u00e0 alle stampe nel 1889, prima di abbandonare nuovamente l'Italia.\nNel 1890 l'ormai quarantanovenne Marenco torna infatti in Francia, dove poco tempo dopo si trasferir\u00e0 anche Edel, lo scenografo di \"Excelsior\" e \"Amor\", col quale Marenco dar\u00e0 vita a un sodalizio che, passando anche per \"Sport\" (1897), \"Bacco e Gambrinus\" (1904) e \"Luce\", durer\u00e0 fino al 1905. A Parigi Marenco porta in scena al Casino \"La capitaine Charlotte\", prima di dedicarsi a una stagione in cui, oltre a curare le sue edizioni, scrive soprattutto per i suoi nipoti.\nMa nel 1896 Marenco \u00e8 di nuovo in Italia insieme a Edel e Manzotti, riuniti per realizzare \"Sport\", il cui obiettivo \u00e8 ridare fiato alle casse ormai esauste del Teatro alla Scala. Al lavoro su \"Sport\", Marenco porta in scena all'Eden Stabilini di Milano \"Strategie d'amore\" e quindi \"La figlia di Bobi\".\nSecondo la dettagliatissima relazione del critico Nappi, \"Sport\" \u00e8 un nuovo pieno successo che porta incassi ben superiori alle pi\u00f9 rosee aspettative, ma non sufficienti a impedire la chiusura della Scala nell'intera stagione 1898/1899.\nA maggio 1898 il generale Bava Beccaris soffoca a colpi di cannone le proteste per l'ennesimo rincaro dei prezzi. \u00c8 la rivolta del pane. La citt\u00e0 \u00e8 dichiarata in stato d'assedio e vi rimane fino a settembre. In aperto contrasto con la politica governativa, Marenco, che cinquant'anni prima era stato indiretto testimone del sacco di Genova, sceglie di auto-esiliarsi a Lugano. Comunica la sua decisione poche ore dopo la revoca dello stato d'assedio e parte a ottobre, dopo il concerto di commiato organizzato dalla citt\u00e0.\nA Lugano Marenco compone su testi di Ferdinando Fontana \"Inno al Ticino\" e \"Noi vogliam che ricchi e poveri\", canzone repubblicana per eccellenza fino alla prima guerra mondiale. Poi, su versi di Giovanni Bertacchi, \"Il canto dei cooperatori\", inno della Lega Nazionale delle Cooperative, e quindi \"Inno massonico\", su versi di Premoli, mentre lavora a \"Eureka, Gran ballo reclame\" da mettere in scena attraverso i finanziamenti raccolti dalle inserzioni pubblicitarie.\nDella raccolta pubblicitaria di \"Eureka\" si occupa la ditta Gondrand di Milano, ma, quando \u00e8 ultimata e si tratta di andare in scena (1901), il prefetto di Milano Alfazio si oppone alla rappresentazione. Finanziandosi attraverso la pubblicit\u00e0, Eureka \u00e8 un lavoro atipico, che elude i canonici meccanismi teatral-comunali dell'epoca.\nNel 1902 Marenco compone l\"Inno per l'Esposizione di Torino\", prima di tornare alla Scala con \"Bacco e Gambrinus\" (1904) e \"Luce\" (1905), scritti per le coreografie del figlio adottivo Giovanni Pratesi (alla morte di Ferdinando Pratesi, infatti, il Marenco ne spos\u00f2 la vedova Filomena Panizza adottando i di lei figli avuti col Pratesi, ovvero Alfonso e Giovanni), con le scene e i costumi di Edel.\nNel 1906 \u00e8 quindi la volta dell\"'Inno al Sempione\" e della \"Marcia dei ginnasti\" eseguita in occasione dell'Esposizione Universale di Milano, poche settimane prima che il compositore sia colpito dall'ictus che l'anno successivo lo porter\u00e0 alla morte, il 9 ottobre 1907."}
{"id": "24087", "revid": "697352", "url": "https://it.wikipedia.org/wiki?curid=24087", "title": "Xadhoom", "text": ""}
{"id": "24088", "revid": "119159", "url": "https://it.wikipedia.org/wiki?curid=24088", "title": "Fioretto", "text": "Il fioretto \u00e8 una delle tre armi della scherma.\nDescrizione dell'arma.\n\u00c8 un'arma accademica (nata cio\u00e8 per l'insegnamento della scherma); si compone di due parti, la lama e la guardia.\nLa lama \u00e8 solitamente lunga 90\u00a0cm (\u00e8 possibile anche che sia lungo 85\u00a0cm per i bambini, e si trovano in commercio anche lame da 88) ed \u00e8 divisa in gradi: forte, medio e debole e termina con un bottone. \u00c8 una specialit\u00e0 olimpica.\nLa guardia pu\u00f2 avere diverse impugnature: italiana, francese, anatomica. La differenza tra i vari tipi di impugnatura \u00e8 data dal diverso modo di inserire la mano su esse ed imprime allo schermitore un diverso stile di combattimento. L'impugnatura italiana ha la coccia, il cuscinetto, il ricasso, gli archetti di unione, il manico ed il pomolo, invece l'impugnatura francese ha il manico diritto leggermente incurvato verso l'esterno della guardia dello schermitore.\nAd oggi l'impugnatura italiana non \u00e8 pi\u00f9 utilizzata ed \u00e8 stata quasi completamente sostituita da quella anatomica (ideata da un Maestro di Vercelli: Francesco Visconti) e, talvolta (soprattutto in Francia), da quella francese.\nLe regole del combattimento.\nIl bersaglio del fioretto \u00e8 costituito da un giubbetto conduttivo di tessuto metallico \n(comunemente, ma impropriamente detto giubbetto elettrico) che ricopre tutta la zona del tronco, ovvero torace, addome, fianchi, schiena e da agosto 2008, grazie alla maschera, anche la zona al di sotto del mento (gorgiera); tutte le altre zone del corpo sono coperte dalla sola divisa bianca in tessuto elastico e costituiscono bersaglio non valido. Questa limitazione del bersaglio \u00e8 retaggio dell'origine della scherma di fioretto. Difatti, nascendo il fioretto come arma di addestramento, l'allievo era impratichito a colpire le parti vitali del proprio avversario.\nIl giubbetto conduttivo e il fioretto sono collegati tramite un cavo a un apparecchio che segnala, con suono e luci di diverso colore (solitamente: rosso o verde per il bersaglio valido, giallo o bianco per il bersaglio non valido), l'impatto della punta del fioretto sull'avversario. Il cavo conduttore viene infilato, attraverso la manica della mano armata, all'interno della divisa dello schermitore: per questo motivo \u00e8 detto \"passante\". A seconda del colore della luce l'arbitro pu\u00f2 stabilire se lo schermitore ha toccato l'avversario in bersaglio valido o non valido.\nIl fioretto, assieme alla sciabola, \u00e8 definito \"arma convenzionale\", ovvero \u00e8 un'arma disciplinata da un regolamento per l'assegnazione della stoccata. Per avere assegnata la stoccata, o botta in gergo schermistico, l'atleta deve non solo colpire un bersaglio valido, ma deve farlo avendo iniziato l'attacco prima del suo avversario. Chi \u00e8 in difesa, o non ha la priorit\u00e0 dell'attacco, per mettere a segno una stoccata valida dovr\u00e0 prima parare l'attacco dell'avversario e rispondere con una botta o mandarlo a vuoto facendo pressione verso l'esterno.\nFioretto a squadre.\nTre titolari ed una eventuale riserva di ognuna delle due squadre si affrontano a rotazione in nove assalti da 3 minuti ciascuno, per un tempo totale di 27 minuti.\nOgnuno degli assalti termina al raggiungimento da parte della squadra in vantaggio di un punteggio che sia multiplo di 5 (e quindi a 5, 10, 15 punti e cos\u00ec via): vince l'incontro la prima squadra che ottiene 45 punti.\nIn ogni caso gli assalti terminano al raggiungimento della soglia individuale di 3 minuti e di quella totale dei 27 minuti. In caso di parit\u00e0 al termine dell'incontro \u00e8 previsto un unico assalto supplementare: il primo a piazzare la stoccata vince.\nOrigine.\nLa foggia dell'arma deriva dall'evoluzione dello spadino, un'arma bianca prevalentemente di punta sviluppatasi intorno al XVIII secolo a partire dalla spada a striscia seicentesca. \nIl nome fioretto (in francese \"fleuret\") deriva dall'usanza, attestatasi nelle scuole di scherma, di apporre sulle armi da allenamento un \"bottone di sicurezza\", spesso realizzato in cuoio, simile come forma ad un fiore, per evitare che gli allievi potessero ferirsi durante la pratica.\nL'invenzione del fioretto \u00e8 stata, a volte, erroneamente attribuita al maestro Fiore dei Liberi, uno dei primi maestri italiani di scherma di cui si ha notizia, nato in Friuli e vissuto a cavallo tra il XIV e il XV secolo. \nIl motivo di questa diceria deriva dall'assonanza tra il nome del maestro (Fiore, appunto) e il nome dell'attrezzo schermistico (fioretto).\nIn questa ipotesi vi \u00e8 una grossa incongruenza storica, in quanto le prime armi che possono essere riconosciute come antenati del moderno fioretto sono, come gi\u00e0 detto, gli spadini, armi apparse intorno al XVIII secolo, epoca ben lontana da quella in cui visse il maestro. Inoltre non vi \u00e8 alcuna traccia riconducibile ad una presunta invenzione del fioretto da parte di Fiore de' Liberi, e non vi \u00e8 traccia di armi simili (o dal nome similare) negli scritti del maestro (o nel suo manuale di scherma, noto come Flos Duellatorum). Ad alimentare queste voci ha contribuito il fatto che nello stemma del Comune di Premariacco (in provincia di Udine), dove Fiore dei Liberi nacque e visse, sia stato inserito il disegno di un \"fioretto\" (si tratta in realt\u00e0 di una spada a striscia)."}
{"id": "24089", "revid": "438678", "url": "https://it.wikipedia.org/wiki?curid=24089", "title": "Xerba", "text": ""}
{"id": "24090", "revid": "124851000", "url": "https://it.wikipedia.org/wiki?curid=24090", "title": "Diritto commerciale", "text": "Il diritto commerciale \u00e8 una branca del diritto privato che regola i rapporti attinenti alla produzione e allo scambio della ricchezza. Pi\u00f9 in particolare, regola ed ha per oggetto i contratti conclusi tra operatori economici e tra essi ed i loro clienti privati (persone fisiche), nonch\u00e9 gli atti e le attivit\u00e0 delle societ\u00e0. Comprende quindi anche il \"diritto privato delle societ\u00e0\".\nStoria.\nFondatore del diritto commerciale \u00e8 considerato il giurista cinquecentesco anconitano Benvenuto Stracca, che nel 1553 pubblic\u00f2 il \"De mercatura seu mercatore tractatus\", con il quale per la prima volta il diritto commerciale venne considerato come un complesso di norme distinto sia dal diritto civile sia da quello canonico.\nNel corso del Medioevo, infatti, l'intensa attivit\u00e0 commerciale che si era sviluppata nelle citt\u00e0 italiane aveva creato la necessit\u00e0 di formare una specifica regolamentazione. Le prime norme che disciplinarono il commercio erano di tipo consuetudinario; vennero su questa base allora istituiti: il registro dei commercianti, le varie specie di societ\u00e0, la cambiale, gli affari di banca, le assicurazioni, il cambio marittimo, l'avaria, il fallimento. Nella creazione di tutte queste istituzioni le repubbliche marinare e le altre citt\u00e0 commerciali italiane ebbero dunque un ruolo fondamentale.\nBenvenuto Stracca sistem\u00f2 tutto ci\u00f2, elaborando una sistemazione organica ed autonoma delle norme del diritto commerciale e, pur essendo un ammiratore del diritto romano, ritenne spesso necessario preferirgli le consuetudini moderne, pi\u00f9 rispondenti alle nuove necessit\u00e0. Si pu\u00f2 anzi dire che, in base al pensiero dello Stracca, il diritto commerciale deve sempre rispondere alle mutevoli esigenze della societ\u00e0.\nOggetto.\nIl diritto commerciale si sviluppa intorno alla nozione di imprenditore e impresa, e si occupa in particolare della disciplina delle imprese organizzate in forma societaria (nonch\u00e9 di altri istituti quali i titoli di credito o i cosiddetti \"contratti commerciali\", che rilevano soprattutto nei rapporti tra imprenditori e tra imprenditori e consumatori). Esso quindi studia, nei vari aspetti, l'attivit\u00e0 imprenditoriale e l'esercizio dell'impresa, sia ad opera del singolo, sia ad opera di un gruppo organizzato (come, ad esempio, societ\u00e0 o consorzi). Al diritto in parola pervengono altres\u00ec gli studi sull'azienda, sulle procedure concorsuali, sulla regolamentazione dei contratti d'impresa, sui titoli di credito (es. assegni, cambiali), sui segni distintivi e sui diritti di privativa, sulle modalit\u00e0 di repressione della concorrenza sleale.\nInoltre, la sempre maggiore complessit\u00e0 dei fenomeni economici e giuridici comporta che ci s'interessi non solo degli aspetti \"privatistici\" dell'attivit\u00e0 d'impresa, ma si ampli lo spettro d'analisi anche ad ambiti in cui il mondo imprenditoriale viene a rapportarsi con i poteri pubblici, nazionali e sovranazionali (basti pensare al ruolo che svolgono le istituzioni comunitarie). Ecco dunque aperti nuovi ambiti di studio, quali quello sulla regolamentazione dei mercati e della concorrenza, oppure quello delle politiche di \"antitrust\", tutti settori che poco si prestano ad essere incasellati nella categoria del diritto privato, stante la rilevanza, in essi, d'interessi pubblici ed il conseguente intervento di pubblici poteri per la loro tutela, come sopra evidenziato.\nParlando di diritto commerciale ci si riferisce quindi, in senso generale, al diritto degli affari e alle regole del mercato volute dal legislatore per regolamentarne i fenomeni e la vita. D'altra parte esso non va confuso con il diritto industriale seppure le due discipline abbiano diversi punti di contatto. Invece il diritto societario costituisce un ramo del diritto commerciale.\nLa materia \u00e8 caratterizzata da una costante esigenza di aggiornamento. Si afferma, talvolta, che il mercato sarebbe in buona parte disciplinato dalla cosiddetta \"lex mercatoria\", per cui sarebbero i \"grandi mercanti\" (multinazionali, banche, istituzioni finanziarie) a dettare le regole, in forza delle loro posizioni dominati sui mercati di riferimento. La \"lex mercatoria\", prodotta da gruppi detentori di un fattuale potere economico, si sostituirebbe cos\u00ec alle ordinarie e \"tradizionali\" fonti legislative politiche.\nGli strumenti giuridici utilizzati dalle imprese hanno sempre avuto la caratteristica di adattarsi alle mutevoli esigenze del mercato con una particolare rapidit\u00e0, che anticipa spesso l'operato dei legislatori; legislatori, tra l'altro, sempre pi\u00f9 in competizione, per attrarre gli investimenti internazionali (si parla di \"concorrenza tra ordinamenti\"). \u00c8, infatti, proprio questo continuo rinnovarsi ad una velocit\u00e0 sconosciuta ad altre branche del diritto, per l'intervento dei singoli attori dell'economia, a caratterizzare dalle sue origini il diritto commerciale ed a guidarne l'evoluzione.\nAltre significative evoluzioni nella materia sono intervenute in conseguenza del recepimento di articolate normative Comunitarie che hanno regolato in modo organico materie complesse, come la concorrenza. Il diritto commerciale ruota attorno alla figura dell'imprenditore, per disciplinare le forme attraverso le quali egli opera, gli strumenti dei quali si avvale, la situazione di crisi nella quale pu\u00f2 venirsi a trovare. \u00c8 imprenditore \"colui che esercita professionalmente un'attivit\u00e0 economica organizzata al fine della produzione o scambio di beni o servizi\"\nPer poter definire un soggetto imprenditore occorre la presenza di:\nEsercizio di un'attivit\u00e0 economica.\n\u00c8 un'attivit\u00e0 che non si limita al godimento dei beni, ma produce nuove ricchezze e si pone come obiettivo di far fronte a dei costi mediante l'ottenimento di ricavi superiori o uguali alle spese, conseguendo un profitto.\nL'attivit\u00e0 economica \u00e8 un'attivit\u00e0 di rischio essendo possibili delle perdite.\nProduzione o scambio di beni o servizi.\nLa produzione e o lo scambio di beni o servizi \u00e8 esistita ben prima della nascita del diritto commerciale ed avviene tutt'oggi anche al di fuori di esso, le varie modalit\u00e0 sono state ampiamente studiate da sociologi ed etnologi classici come ad esempio Marcel Mauss con \"Saggio sul dono. Forma e motivo dello scambio nelle societ\u00e0 arcaiche.\" e Marshall Sahlins con \"L'economia dell'et\u00e0 della pietra\".\nTali attivit\u00e0 si realizzano o con la produzione di nuovi beni oppure con lo scambio di beni gi\u00e0 esistenti sul mercato o, infine, con la erogazione di servizi.\nJeremy Rifkin nella sua opera \"L'era dell'accesso\" affronta il tema dello scambio di beni e della erogazione di servizi secondo una prospettiva transazionale nell'ambito della new economy ed evidenzia i nuovi rapporti economici che non sono basati sulla propriet\u00e0 di beni materiali, ma sul diritto di accesso a beni o servizi, quindi sullo sfruttamento del brand pi\u00f9 che del prodotto. \nLa rapidit\u00e0 del ritmo dell'innovazione tecnologica riduce il ciclo di vita dei prodotti, mettendo in discussione il concetto di possesso e quindi della propriet\u00e0. I rapporti di propriet\u00e0, secondo l'autore, sono infatti compatibili in un'economia che rispetta il requisito dell'esclusivit\u00e0, dato che il possesso di un bene materiale \u00e8 possibile solo da una delle parti. Nella new economy la negoziazione dell'accesso diventa un elemento fondamentale.\nNel passaggio da una produzione industriale a una produzione culturale, la cultura e la vita degli individui si trasformeranno in merce ed esperienze a pagamento. Quindi l'accesso non sar\u00e0 pi\u00f9 basato sull'appartenenza e sull'inclusione a una comunit\u00e0, ma uscir\u00e0 dall'ambito sociale e riguarder\u00e0 l'ambito economico, in particolare il potere d'acquisto.\nL'organizzazione.\nTutti gli elementi personali e materiali usati dall'imprenditore sono tra loro collegati e organizzati in modo unitario in vista dello svolgimento dell'attivit\u00e0 economica.\nL'esercizio di attivit\u00e0 economica.\nNon \u00e8 imprenditore chi svolge attivit\u00e0 economica solo occasionalmente. L'esercizio dell'attivit\u00e0 economica deve infatti essere abituale, tuttavia per abituale si intende anche un'attivit\u00e0 in attiva per una sola parte dell'anno, come per esempio uno stabilimento balneare, purch\u00e9 questo sia continuativo negli anni.\nNon \u00e8 imprenditore il professionista: ci\u00f2 che \u00e8 essenziale non \u00e8 il carattere di economicit\u00e0 quanto la natura prevalentemente intellettuale delle prestazioni fornite.\nNel mondo.\nItalia.\nIn Italia, le sue fonti sono contenute nel codice civile o in leggi speciali. Ci\u00f2 si differenzia da quanto accade in diversi altri ordinamenti giuridici, che dispongono di un vero e proprio Codice di Commercio (o Codice delle Obbligazioni, Svizzera), speciale rispetto al codice civile e dedicato espressamente alla materia commercialistica. Anche in Italia, fino al 1942 - anno in cui venne promulgato il Codice civile - era in vigore una simile \"duplicazione dei codici\" (il previgente Codice Civile risaliva al 1865, il Codice di Commercio al 1882).\nLa scelta di unificare il diritto privato e di far confluire la materia commerciale nel codice civile, compiuta dal legislatore del 1942, comport\u00f2 la cosiddetta commercializzazione del diritto privato. Fino ad allora, le obbligazioni erano diversamente regolate a seconda dell'ambito (civile o commerciale) in cui potevano iscriversi. Con l'unificazione dei codici, quella che era la specifica disciplina delle obbligazioni commerciali venne cos\u00ec applicata generalmente anche alle obbligazioni \"civili\", ossia a quelle non contratte nell'esercizio di attivit\u00e0 economiche o commerciali. In Italia, la riforma del diritto societario, operata ai sensi del d.lgs 17 gennaio 2003, n. 6 ed entrata in vigore il 1\u00ba gennaio 2004, ha comportato notevoli modifiche alla precedente disciplina del settore."}
{"id": "24091", "revid": "1431409", "url": "https://it.wikipedia.org/wiki?curid=24091", "title": "Ronald Reagan", "text": "Il suo stile oratorio persuasivo gli fece guadagnare la fama di grande comunicatore. Prima di entrare in politica fu un attore cinematografico e fu a capo della Screen Actors Guild. Negli anni quaranta ader\u00ec al Partito Democratico, ma pass\u00f2 ai Repubblicani negli anni sessanta. Fu governatore della California per due mandati. Dopo la sconfitta di Barry Goldwater alle presidenziali del 1964, Reagan divenne la figura pi\u00f9 importante del movimento conservatore degli USA. Nel 1976 tent\u00f2 - senza successo - di candidarsi alla presidenza. Nel 1980, il malessere economico nazionale spinse la Convenzione Repubblicana, riunita a Detroit, a candidarlo alla Casa Bianca. Alle presidenziali del 1980 sconfisse nettamente il presidente in carica Jimmy Carter, staccandolo di 8 milioni di voti e ben 440 Grandi Elettori. Sulla spinta del suo successo, in quella stessa tornata elettorale il Partito Repubblicano conquist\u00f2 il controllo del Senato per la prima volta dopo 26 anni e riusc\u00ec a ridurre la maggioranza democratica alla Camera dei Rappresentanti. Da allora, la politica economica e quella estera di Reagan hanno formato la base del movimento conservatore statunitense.\nLa sua politica economica basata sull'offerta (\"supply-side economics\" o anche \"Reaganomics\") fu caratterizzata dal taglio del 25% dell'imposta sul reddito, dalla riduzione dei tassi d'interesse, dall'aumento delle spese militari e anche del deficit e del debito pubblico. Dopo una recessione nel biennio tra il 1981 e il 1982, l'economia statunitense inizi\u00f2 una rapida ripresa nel 1983.\nReagan e il suo Vice Presidente George H. W. Bush vennero rieletti nel 1984, sconfiggendo il rivale, il Democratico Walter Mondale, in ben 49 Stati su 50 e stabilendo un nuovo record nelle statistiche elettorali degli Stati Uniti d'America. In altri argomenti di politica interna non riusc\u00ec a cambiare in maniera significativa le politiche riguardanti l'assistenza pubblica e l'aborto. Spost\u00f2 comunque a destra l'asse del sistema giudiziario federale, nominando giudici conservatori alla Corte Suprema e alle corti inferiori.\nDal punto di vista degli affari internazionali rialz\u00f2 il livello della sfida tecnologica e militare all'Unione Sovietica. Simbolo della volont\u00e0 di vincere la contrapposizione con il tradizionale avversario della Guerra fredda fu la Strategic Defense Initiative (spesso indicata col termine di \"Guerre stellari\", in riferimento alla celebre saga cinematografica di fantascienza). Nella seconda met\u00e0 degli anni ottanta, Reagan negozi\u00f2 con il nuovo segretario generale del PCUS Michail Gorba\u010d\u00ebv grandi riduzioni degli armamenti atomici, inaugurando quella che parve essere una nuova era di pace nel mondo. A partire dal 1989, pochi mesi dopo l'insediamento alla Presidenza del successore George H. W. Bush - gi\u00e0 vicepresidente con Reagan - l'Unione Sovietica inizi\u00f2 a collassare. Gli Stati Uniti d'America rimasero cos\u00ec l'unica superpotenza mondiale. Tra gli storici, peraltro, esistono varie scuole di pensiero: qualcuno di loro considera Reagan uno dei maggiori attori nel causare il collasso dell'Unione Sovietica nel 1991, mentre per altri il crollo sovietico era inevitabile e Reagan lo avrebbe solo anticipato. Ad ogni modo, l'approccio di Reagan alla politica estera, pur molto controverso durante gli anni della sua presidenza, a posteriori contribu\u00ec a ristabilire il ruolo primario degli Stati Uniti d'America nel mondo.\nRivoluzion\u00f2 le strategie di marketing politico, proponendosi come uomo nuovo, cittadino tra i cittadini, vicino alla gente. Enfatizz\u00f2 il suo scetticismo riguardo alla capacit\u00e0 del governo federale di risolvere i problemi, soprattutto economici. La sua soluzione fu di \"ritirare\" l'impegno governativo a controllare e pianificare l'economia, riducendo le imposte e le regolamentazioni, per consentire alle forze del libero mercato di autoregolarsi. Durante la cerimonia d'insediamento espresse le sue concezioni economiche con questa formula: \"Il governo non \u00e8 la soluzione del nostro problema, il governo \u00e8 il problema\".\nLa sua abilit\u00e0 di passare attraverso momenti economici negativi, sconfitte nelle votazioni del Congresso, crisi internazionali e scandali conservando tassi d'approvazione relativamente alti gli procur\u00f2 l'appellativo di \"Presidente al Teflon\". Insieme a Margaret Thatcher, \u00e8 ritenuto generalmente il pi\u00f9 grande politico conservatore degli anni ottanta. Dopo aver sofferto per molti anni di Alzheimer, mor\u00ec il 5 giugno 2004 nel quartiere di Bel Air a Los Angeles.\nBiografia.\nGiovent\u00f9.\nRonald Reagan nacque il 6 febbraio 1911 a Tampico, Illinois, secondogenito di John Edward \"Jack\" Reagan (1883\u20131941), di origini irlandesi, ultimo figlio di Jennie Cusick e John Michael Reagan, e di Nellie Clyde Wilson (1883\u20131962), la quale aveva antenati scozzesi, canadesi e inglesi, figlia di Mary Ann Elsey e Thomas Wilson. Il fratello maggiore si chiamava Neil (1908\u20131996). Il bisnonno paterno, Michael Reagan, era immigrato negli Stati Uniti da Ballyporeen, nella Contea di Tipperary, durante gli anni sessanta del XIX secolo. Quando visit\u00f2 Ballyporeen nel 1984, venne presentato al presidente un albero genealogico da cui risultava una lontanissima parentela sia con John Kennedy sia con Margaret Thatcher. Anche gli altri antenati paterni erano immigrati dall'Irlanda nel corso dell'Ottocento. In Irlanda, il nome della famiglia era \"Regan\".\nIl bisnonno materno, John Wilson, emigr\u00f2 negli USA da Paisley, in Scozia, negli anni quaranta del XIX secolo e spos\u00f2 Jane Blue, una canadese proveniente da Queens, nel Nuovo Brunswick. La bisnonna materna del presidente, Mary Anne Elsey, nacque in Inghilterra, a Epsom, nel Surrey.\nNel 1920, dopo essersi spostata ripetutamente per anni, la famiglia Reagan si stabil\u00ec nella citt\u00e0 di Dixon, sempre in Illinois. All'et\u00e0 di 10 anni, Ronald fu battezzato nella chiesa, frequentata dalla madre, dei discepoli di Cristo di Dixon e nel 1924 inizi\u00f2 a frequentare, sempre a Dixon, la Northside High School.\nDurante l'estate del 1926, Reagan lavor\u00f2 come bagnino nel Lowell Park, vicino a Dixon, e ripet\u00e9 l'esperienza nelle sette estati successive salvando 77 persone dall'annegamento. Divertito, Reagan ricorder\u00e0 che nessuno lo aveva mai ringraziato.\nNel 1928 entr\u00f2 all'Eureka College a Eureka (Illinois). Le sue abilit\u00e0 oratorie lo aiutarono a promuovere uno sciopero degli studenti e a diventarne rappresentante. Nel 1932, dopo aver ottenuto il \"Bachelor of Arts\" in economia e sociologia, Reagan venne assunto dalla stazione radio WOC di Davenport, nell'Iowa e quindi alla WHO di Des Moines, come cronista per le partite di baseball dei Chicago Cubs.\nCarriera come attore.\nNel 1937, mentre si trovava in California come cronista radiofonico per seguire l'allenamento primaverile dei Chicago Cubs, Reagan fece un provino che lo port\u00f2 a firmare un contratto di sette anni con la Warner Bros.\nIl suo primo ruolo importante fu quello di protagonista nel film \"Love Is on the Air\" (1937) e, dopo soli due anni, era gi\u00e0 apparso in 19 pellicole. La sua voce chiara e il suo fisico atletico (1,85 di statura, o 6'1\") lo resero popolare tra il pubblico. Non divenne mai una star e fu quasi sempre protagonista di film di serie B. Nel 1940 interpret\u00f2 il ruolo del giocatore di football americano George \"The Gipper\" Gipp nel film \"Knute Rockne All American\"; da qui prese il soprannome di \"The Gipper\", che lo accompagn\u00f2 per il resto della vita.\nNella sua autobiografia, Reagan descrisse \"Delitti senza castigo\" (1942) come il suo miglior film e la sua migliore prova di recitazione, grazie al ruolo di Drake McHugh, un giovane al quale un medico sadico decide di amputare entrambe le gambe, semplicemente perch\u00e9 disapprova la relazione che il giovane ha con sua figlia. Nella scena pi\u00f9 drammatica del film, Drake si risveglia e, scoprendo il brutale intervento a cui \u00e8 stato sottoposto, pronuncia la battuta divenuta celebre: \"Dov'\u00e8 l'altra parte di me?\". Reagan si ispir\u00f2 a questa frase per dare il titolo alla sua autobiografia.\nTra le altre sue interpretazioni vi furono il melodramma \"Tramonto\" (1939) con Bette Davis, \"I pascoli dell'odio\" (1940), in cui imperson\u00f2 il giovane e futuro generale George Armstrong Custer, \"L'avventura impossibile\" (1942), accanto a Errol Flynn, il western \"La regina del Far West\" (1954), accanto a Barbara Stanwyck.\nNel 1940 si spos\u00f2 con l'attrice Jane Wyman dalla quale divorzi\u00f2 nel 1948.\nUfficiale della Riserva nel 1935, fu richiamato nel novembre 1941, ma dichiarato inabile al combattimento perch\u0117 miope. Dopo l'attacco a Pearl Harbor, Reagan, col grado di sottotenente, fu assegnato alla \"First Motion Picture Unit\" della United States Army Air Forces, che produceva film per l'addestramento e in cui seguit\u00f2 a svolgere la sua professione di attore. Rimase quindi a Hollywood per tutta la guerra.\nLa carriera cinematografica di Reagan si dirad\u00f2 verso la fine degli anni cinquanta. Il poliziesco \"Contratto per uccidere\" (1964), diretto da Don Siegel, fu la sua ultima apparizione, in cui interpret\u00f2 un ruolo di \"cattivo\".\nGli \u00e8 stata dedicata una stella nell'Hollywood Walk of Fame, al n. 6374 di Hollywood Boulevard.\nIl sindacato e i primi passi nella politica.\nReagan originariamente era un Democratico simpatizzante di Franklin Delano Roosevelt e del suo New Deal durante gli anni trenta e i primi anni quaranta. Nei tardi anni quaranta rimase un Democratico convinto e fu uno dei sostenitori di Harry Truman pi\u00f9 visibili a livello nazionale. Le sue convinzioni sarebbero per\u00f2 mutate a breve.\nIl suo primo ruolo politico importante fu la presidenza (dal 1947 al 1952 e poi dal 1959 al 1960) della Screen Actors Guild (SAG), il sindacato che rappresentava la maggior parte degli attori di Hollywood.\nGli anni in cui resse per la prima volta il sindacato degli attori furono quelli in cui esplose la Guerra Fredda tra i paesi occidentali, guidati dagli Stati Uniti d'America, e il \"blocco dei paesi dell'est\", ovvero il gruppo di nazioni, capeggiate dall'Unione Sovietica, che aderivano al Patto di Varsavia e al Cominform. Negli Stati Uniti il periodo port\u00f2 ad una riedizione della \"paura rossa\" degli anni seguenti la Rivoluzione d'ottobre. Se nel primo dopoguerra il sospetto si diresse verso le attivit\u00e0 sindacali, dopo la Seconda guerra mondiale si indagarono - e talora si perseguitarono - personaggi della cultura e dello spettacolo ritenuti vicini alle idee comuniste. Nel mondo del cinema, le case di produzione decisero di mettere al bando attori, registi e sceneggiatori coinvolti nelle indagini.\nSecondo Reagan, la SAG era stata infiltrata dai comunisti. Forte di questa convinzione, testimoni\u00f2 davanti alla Commissione per le attivit\u00e0 antiamericane (HUAC) riguardo alla sospettata influenza dei comunisti sull'industria cinematografica. Assieme alla prima moglie Jane Wyman, pass\u00f2 informazioni all'FBI su attori che considerava sleali (il suo nome in codice fu \"Agente T-10\"), ma non li denunci\u00f2 pubblicamente. In pubblico si oppose alla pratica delle \"liste nere\" nell'industria cinematografica, anche se alcuni attori da lui indicati (Larry Parks, Howard Da Silva e Alexander Knox), furono convocati dall'HUAC e banditi da Hollywood.\nReagan si persuase che il Partito Repubblicano fosse il pi\u00f9 efficace a combattere il comunismo. Si schier\u00f2 cos\u00ec a favore delle candidature alla presidenza dei repubblicani Dwight Eisenhower (nel 1952 e nel 1956) e Richard Nixon (1960), sebbene rimanesse registrato come democratico nelle liste elettorali.\nIn quegli anni, Reagan si convert\u00ec alle teorie economiche del liberalismo classico, influenzato dalla lettura di autori come Fr\u00e9d\u00e9ric Bastiat, Friedrich von Hayek e Milton Friedman. A seguito dell'elezione di Kennedy e della crisi di Cuba nel 1962, decise di cambiare affiliazione politica. Ader\u00ec al Partito Repubblicano, in tempo per partecipare alla campagna del conservatore Barry Goldwater per la Presidenza. Disse: \"Non ho mai lasciato il Partito Democratico. \u00c8 stato il partito a lasciare me\". A sostegno di Goldwater, Reagan pronunci\u00f2 un discorso che venne trasmesso in televisione come avviso elettorale. Il discorso (intitolato \"L'ora delle scelte\") fu giudicato dal settimanale Time come \"l'unica luce in una campagna deludente\". In esso il futuro presidente attacc\u00f2 l'intervento pubblico e chiese il taglio delle tasse, specificando le basi ideologiche e storiche della sua posizione: \"I Padri Fondatori sapevano che lo stato non pu\u00f2 controllare l'economia senza controllare la gente. E sapevano che quando lo stato decide di fare questo, \u00e8 costretto ad usare la forza per ottenere quanto si propone. Per questo siamo giunti all'ora delle scelte\".\nGovernatore della California.\nIl discorso \"Time for Choosing\" impression\u00f2 favorevolmente i Repubblicani della California e nel 1966 il partito candid\u00f2 Reagan alla carica di Governatore della California. Durante la campagna elettorale insistette su due temi principali, convincere i favoriti dallo stato sociale a tornare al lavoro e, riferendosi alle proteste contro la guerra in Vietnam che si stavano rafforzando all'Universit\u00e0 di Berkeley, \"mettere ordine nel caos di Berkeley\". Venne eletto, sconfiggendo il governatore democratico uscente Pat Brown. Reagan prese possesso della carica di governatore il 3 gennaio 1967. Di fronte allo stato di difficolt\u00e0 in cui si trovavano le finanze dello Stato, decise di tagliare le spese del 10% e di bloccare le assunzioni. Dal momento che i tagli non fecero effetto, per riequilibrare il bilancio aument\u00f2 le imposte.\nNel 1968 tent\u00f2 di candidarsi alla presidenza degli Stati Uniti come esponente di un movimento antinixoniano che raccoglieva diversi membri della destra del partito. Riusc\u00ec a conquistare l'appoggio di circa 600 delegati, ma Richard Nixon non ebbe problemi a conquistare la \"nomination\" repubblicana.\nDurante il primo mandato di governatore, Reagan venne spesso coinvolto in scontri con i movimenti di protesta dell'epoca. Nel 1969, durante i disordini al People's Park di Berkeley, il governatore s'incontr\u00f2 con il Rettore Edwin Pauley per discutere le maniere di porre fine alle proteste. Alla fine invi\u00f2 agenti della California Highway Patrol nel campus per ristabilire l'ordine. Il 15 maggio di quello stesso anno, i tumulti si aggravarono e gli agenti fecero ricorso alle armi da fuoco. Un venticinquenne di San Jose venne ucciso e numerosi altri dimostranti rimasero feriti.\nNel 1967 era ormai iniziato il dibattito nazionale riguardante l'aborto. Il Senato statale della California, su proposta del democratico Anthony Beilenson, approv\u00f2 il \"Therapeutic Abortion Act\" con il proposito di ridurre il numero di aborti clandestini effettuati nello stato. Reagan, dopo diversi giorni di indecisione, firm\u00f2 la legge. Circa due milioni di aborti vennero praticati di conseguenza, la maggioranza dei quali grazie al fatto che la legge permetteva l'aborto anche per il benessere della madre. Reagan era governatore da appena quattro mesi e, in seguito, afferm\u00f2 che, se avesse avuto una maggiore esperienza, non avrebbe mai firmato la legge. Dopo aver conosciuto quelle che chiam\u00f2 \"le conseguenze\" della legge, si proclam\u00f2 \"pro-life\", posizione che mantenne per il resto della sua vita politica.\nReagan fu rieletto nel 1970, sconfiggendo Jesse Unruh, ma scelse di non candidarsi una terza volta. Durante il secondo mandato riform\u00f2 il \"welfare\", aument\u00f2 gli aiuti per le classi pi\u00f9 svantaggiate e ridusse la pressione fiscale. Reagan era un forte sostenitore della pena di morte, ma i suoi sforzi in questo senso furono ostacolati dalla Corte Suprema della California che, con la sentenza \"People v. Anderson\" rese invalide tutte le sentenze capitali emesse nello stato prima del 1972, anche se la decisione venne poi superata con un emendamento costituzionale. Comunque, l'unica esecuzione capitale eseguita ai tempi del governatorato di Reagan avvenne il 12 aprile 1967, ai danni del condannato Aaron Mitchell, nella camera a gas del carcere di San Quintino.\nCampagna presidenziale del 1976.\nNel 1976, Reagan sfid\u00f2 il Presidente Gerald Ford, subentrato a Richard Nixon dopo le sue dimissioni, tentando di diventare il candidato alla presidenza per i Repubblicani. Ford era un repubblicano moderato, mentre Reagan si present\u00f2 come il candidato dell'ala conservatrice del partito. Organizzazioni di area, come l'American Conservative Union, divennero ben presto la sua principale base elettorale. La ACU fu tra le prime associazioni a sfruttare le nuove regole che consentivano ai comitati di azione politica (cosiddetti \"PACs\") di contribuire alle campagne elettorali. Ne risult\u00f2 una delle prime campagne a favore di un candidato presidente promosse da un'associazione privata. Vennero finanziati migliaia di inserzioni sui giornali e annunci radiofonici a sostegno delle tematiche conservatrici di Reagan. Poich\u00e9 Ford, essendo presidente in carica, partiva molto avvantaggiato, la strategia di Reagan, impostata da John Sears, prevedeva di vincere fin dall'inizio alcune primarie, in modo da ostacolare il decollo della campagna elettorale dell'avversario e riaprire la partita. Reagan si afferm\u00f2 in Carolina del Nord, Texas e California, ma carenze di organizzazione e problemi finanziari lo fecero perdere in New Hampshire e, pi\u00f9 tardi, in Florida. Nonostante l'ostracismo dell'intero \"establishment\" del partito e dei governatori repubblicani, che gli chiesero di ritirarsi, Reagan continu\u00f2 la campagna elettorale.\nAlla convenzione repubblicana di Kansas City, Ford era a un passo dalla vittoria, grazie anche ai delegati di New York, New Jersey e Pennsylvania, chiaramente controllati dal vicepresidente di Ford, il repubblicano progressista Nelson Rockefeller. Per accattivarsi il sostegno di una parte dei moderati, Reagan scelse uno di loro, il senatore della Pennsylvania Richard Schweiker, come candidato vicepresidente. Ford vinse, anche se di poco, con il supporto di 1.187 delegati contro i 1.070 che scelsero Reagan.\nAlla Convenzione, i delegati acclamarono comunque lo sconfitto Reagan, che gi\u00e0 aveva tenuto un discorso il giorno prima. Chiamato allora sul palco anche dall'avversario Ford, che aveva appena finito il suo discorso di nomina a candidato ufficiale, egli pronunci\u00f2 parole rimaste famose: mise l'accento sui pericoli derivanti dalla proliferazione di armi nucleari, sul rischio di una guerra nucleare e sulla minaccia sistemica dell'Unione Sovietica. L'eloquenza di Reagan ecliss\u00f2 le parole di Ford. Alle presidenziali del novembre seguente, Ford venne sconfitto dallo sfidante democratico Jimmy Carter. Nonostante non avesse ottenuto la \"nomination\", alle presidenziali Reagan ricevette 307 voti nel New Hampshire e 388 come indipendente nel Wyoming. Mike Padden, un grande elettore dello stato di Washington, si espresse a favore di Reagan nel collegio elettorale.\nCampagna presidenziale del 1980.\nLe primarie repubblicane per le presidenziali del 1980 videro Reagan, rappresentante dell'ala destra del partito, battere George H. W. Bush che rappresentava l'ala centrista. Durante la convenzione nazionale a Detroit, Reagan non riusc\u00ec a convincere l'ex presidente Gerald Ford a candidarsi alla vicepresidenza. La scelta cadde dunque su Bush, che, in quanto ex ambasciatore in Cina ed ex direttore della CIA, aveva una non disprezzabile esperienza internazionale.\nLa campagna presidenziale del 1980, guidata per Reagan da William Casey, fu condizionata dalla crisi degli ostaggi con l'Iran e dalla difficile congiuntura economica. Ogni giorno i media riferivano degli sforzi inutili messi in atto dal presidente Jimmy Carter per liberare gli ostaggi. Sul fronte della politica interna, trovandosi a confronto con una delle pi\u00f9 difficili congiunture economiche dai tempi della Grande Depressione, Reagan attacc\u00f2 l'incapacit\u00e0 di Carter a contrastare l'inflazione a due cifre, la continua crescita dei tassi d'interesse e l'alta disoccupazione. In un celebre discorso televisivo, Carter aveva sostenuto l'impossibilit\u00e0 per il Governo di eliminare la povert\u00e0 o di \"fornire un'economia prospera\". Reagan elabor\u00f2 la seguente battuta: \"Sostengo di non poter utilizzare la parola depressione. Beh, ve ne dar\u00f2 la definizione. C'\u00e8 recessione quando il vostro vicino perde il lavoro, depressione quando voi perdete il vostro lavoro. La ripresa ci sar\u00e0 quando a perdere il suo lavoro sar\u00e0 Jimmy Carter!\".\nIl comportamento di Reagan nei dibattiti televisivi favor\u00ec la sua campagna. Apparve sempre a suo agio, rispose alle critiche di Carter e pose ai telespettatori una domanda: \"State meglio oggi o quattro anni fa?\" (avrebbe riutilizzato con successo la domanda nella campagna del 1984). Egli rivoluzion\u00f2 le strategie di marketing politico, proponendosi, come gi\u00e0 aveva fatto da governatore, come \"Citizen politician\", cittadino fra i cittadini, vicino alla gente, contrapposto ovviamente ai politici \"di professione\". Fu inoltre in grado di ripristinare nella maggioranza dell'elettorato la fiducia nella rinnovata capacit\u00e0 di \"leadership\" statunitense a livello globale. Accettando la \"nomination\" repubblicana, dichiar\u00f2: \"i democratici ci dicono che gli Stati Uniti hanno avuto il loro posto al sole, che la nostra nazione ha passato il proprio zenith, che il futuro sar\u00e0 fatto di sacrifici e di poche opportunit\u00e0. Rifiuto nella maniera pi\u00f9 assoluta tale visione\".\nSul piano della politica estera, il dibattito fu dominato dal rapimento dei funzionari statunitensi nell'ambasciata di Teheran, avvenuto il 4 novembre 1979.\nReagan conquist\u00f2 44 stati e 489 voti elettorali, contro i 49 grandi elettori andati a Carter, che vinse in sei stati e nel District of Columbia. Reagan ottenne il 50,7% del voto popolare, contro il 41% di Carter. John B. Anderson (un Repubblicano \"liberal\") ricevette il 6,7% del voto popolare. Nelle legislative, dodici democratici persero il seggio senatoriale, consentendo ai repubblicani di conquistare la maggioranza in Senato per la prima volta dal 1952, con un margine di 54 a 46. Alla Camera dei Rappresentanti i repubblicani guadagnarono 34 seggi, ma i democratici rimasero in maggioranza (242 a 192).\nEgli, fin dall'inizio, enfatizz\u00f2 il suo scetticismo riguardo alla capacit\u00e0 del governo federale di risolvere i problemi, soprattutto economici. La sua soluzione fu di \"ritirare\" l'impegno governativo a controllare e pianificare l'economia, riducendo le imposte e le regolamentazioni, per consentire alle forze del libero mercato di autoregolarsi.\nLa presidenza.\nPrimo mandato (1981-1985).\nReagan si insedi\u00f2 alla Casa Bianca il 20 gennaio 1981; nel suo discorso inaugurale pose come priorit\u00e0 i problemi economici del Paese e, in proposito, pronunci\u00f2 la famosa frase:\nNello stesso giorno, i 52 ostaggi americani ancora detenuti in Iran furono rilasciati.\nTentativo di assassinio.\nIl 30 marzo 1981, a soli 69 giorni dall'inizio della sua carica, a Washington John Hinckley Jr., uno squilibrato che col suo gesto desiderava attrarre su di s\u00e9 l'attenzione dell'attrice Jodie Foster, spar\u00f2 a Reagan, perforandogli il polmone sinistro. Il Presidente fu subito condotto al George Washington University Hospital, dove fu operato dal chirurgo Ben Aaron. In sala operatoria, disse, scherzando, all'\u00e9quipe di medici: \"Spero che siate tutti repubblicani\". Secondo i medici, Reagan rischi\u00f2 di morire durante l'operazione, ma l'intervento ebbe successo, e l'11 aprile Reagan fu dimesso dall'ospedale.\nSciopero dei controllori di volo.\nPoco dopo la sua entrata in carica, il sindacato dei controllori di volo PATCO (Professional Air Traffic Controllers Organization) entr\u00f2 in sciopero, violando il regolamento per il quale i sindacati della pubblica amministrazione non potevano scioperare. Reagan scelse la linea dura, sostituendo ai controllori di volo civili gli analoghi militari (per i quali non esiste il diritto di sciopero), e il 5 agosto licenzi\u00f2 11.345 scioperanti, liberandosi cos\u00ec del sindacato.\nPolitica economica.\nQuando Reagan entr\u00f2 in carica, l'inflazione era all'11,83% e la disoccupazione al 7,5%. Gi\u00e0 dai primi mesi, Reagan cerc\u00f2 di risollevare l'economia statunitense dalla lunga stagnazione. Egli era un convinto sostenitore di una nuova teoria economica chiamata supply-side economics o \"Reaganomics\"; questa si basava sulla Curva di Laffer, un modello che studia la relazione fra aliquota e gettito fiscale: supponendo che, quando le tasse sono pari a 0, le entrate sono 0, e che, quando sono pari a 100, il gettito \u00e8 sempre 0, in quanto ogni attivit\u00e0 economica viene paralizzata, tra questi due punti deve esserci un punto in cui le entrate sono al loro massimo; in quel punto aumentare le tasse farebbe paradossalmente diminuire le entrate. Reagan, quindi, era convinto che le tasse americane fossero troppo alte, e una loro diminuzione avrebbe portato a una crescita delle entrate e a maggiori investimenti, con un effetto benefico per l'economia. Gi\u00e0 nel 1981 riusc\u00ec a far approvare al Congresso una drastica riduzione delle tasse: il 25% in 4 anni. \nMa questa sua politica, assieme al pesante aumento della spesa militare e nonostante il taglio di 25 miliardi di dollari destinati alle politiche assistenziali per i pi\u00f9 poveri in nome della lotta alle frodi, provoc\u00f2 un forte incremento del deficit, che tra il 1981 e il 1982 raddoppi\u00f2, aumentando per tutti gli anni '80 cos\u00ec come il deficit nella bilancia dei pagamenti. Comunque, la diminuzione delle tasse aument\u00f2 i consumi e contribu\u00ec a invertire la congiuntura economica, e dal 1982 al 1990 gli USA conobbero un periodo di crescita economica ininterrotto.\nIn particolare, durante l'era Reagan l\u2019Economic Recovery Tax Act garant\u00ec generosissimi sgravi fiscali su alcuni investimenti speculativi focalizzati nel settore immobiliare e abbatt\u00e8 a livello generalizzato le tasse sui redditi e sui profitti aziendal, facendo passare l\u2019aliquota legale dell\u2019imposta societaria dal 46 al 34%, pari a 5 punti percentuali in meno rispetto alla media Ocse, mentre la dilatazione del deficit (200 miliardi di dollari nel solo 1983) aument\u00f2 il debito pubblico e gli oneri su di esso, che salirono da da 52 a 142 miliardi di dollari tra il 1980 e il 1986.\nMa un'importanza decisiva per la ripresa dell'economia USA la ebbe anche il conflitto tra Iran e Iraq, che scaten\u00f2 una sorta di crisi petrolifera alla rovescia. Le due nazioni \u2013 entrambe produttrici di petrolio \u2013 cominciarono infatti a svendere sempre pi\u00f9 oro nero per finanziare la propria guerra. Di conseguenza fu abbattuto il costo dell'energia, e l'economia del dollaro sub\u00ec un'impennata. Molti hanno comunque attribuito a Reagan il merito di aver risollevato il morale a un Paese che aveva iniziato il decennio in un clima pessimista.\nNomine alla Corte suprema.\nIn altri argomenti di politica interna, non riusc\u00ec a cambiare in maniera significativa le politiche riguardanti l'assistenza pubblica e l'aborto. Spost\u00f2 comunque a destra l'asse del sistema giudiziario federale, nominando giudici conservatori alla Corte Suprema (tra cui Sandra Day O'Connor, prima donna a ricoprire tale ruolo) e alle corti inferiori; la cosa non ebbe per\u00f2 gli effetti sperati dai conservatori: le tanto odiate sentenze progressiste degli anni sessanta e settanta non furono rovesciate dalla nuova Corte.\nPolitica estera.\nI rapporti con l'Unione sovietica si erano gi\u00e0 deteriorati durante la presidenza Carter; a causa dell'intransigenza sovietica e dell'invasione dell'Afghanistan durante il primo mandato di Reagan, raggiunsero per\u00f2 livelli bassissimi. Nel primo anno di presidenza, comunque, i negoziati continuarono: da un lato l'amministrazione decise di conformarsi ai termini sanciti dal trattato SALT II, nonostante non fosse stato ratificato dal Senato; dall'altro si dichiar\u00f2 disponibile a trattare un disarmo nucleare per i missili a medio raggio nel teatro europeo: la relativa proposta (l'\"opzione zero\") fu giudicata ovviamente irricevibile da parte dell'URSS.\nI rapporti tra le due potenze toccarono il picco negativo nel 1983, quando Reagan si rifer\u00ec all'Unione sovietica con l'espressione \"Impero del Male\" e quando annunci\u00f2 piani per il riarmo nucleare. Si discute, da parte degli storici, sul fatto che questo riarmo abbia propiziato la nascita di una dirigenza pi\u00f9 flessibile a Mosca. \u00c8 probabile che la pressione americana abbia costretto la dirigenza sovietica a scegliere \"leadership\" pi\u00f9 ragionevoli. \nQuanto allo sviluppo dell'SDI, un sistema di difesa missilistica da installare nello spazio, il progetto -ribattezzato \"Star Wars\" dalla popolare saga cinematografica di quegli anni - incontr\u00f2 molte difficolt\u00e0: innanzitutto veniva reso noto a uno stadio in cui non ne era chiara nemmeno la realizzabilit\u00e0, poi fu aspramente criticato da molti analisti di relazioni internazionali, infine fu visto con fastidio dagli alleati europei in quanto lo scudo si limitava al territorio americano e infine violava chiaramente il Trattato ABM. Ben presto, quindi, il progetto originario fece posto al cosiddetto \"Star Wars II\", che prevedeva una difesa non totale ma limitata a specifici siti militari e civili.\nAnche i rapporti con gli alleati europei peggiorarono, soprattutto a causa della tendenza di Reagan ad azioni unilaterali; nel 1982, inoltre, sorse un contrasto riguardo alla realizzazione del \"gasdotto siberiano\", che avrebbe fornito a sette Paesi europei approssimativamente il 20% del loro fabbisogno di gas. Reagan oppose il suo veto, ma in seguito dovette fare marcia indietro.\nGuerra del Libano.\nIn Medio Oriente la situazione era molto critica: nel 1982 Israele aveva invaso il Libano, Paese segnato da anni di guerra civile; l'amministrazione, dopo un aspro dibattito al suo interno che port\u00f2 alla sostituzione del Segretario di Stato, decise di intervenire inviando una forza di pace. Nel 1983, per\u00f2, il quartier generale dei Marine in Libano fu distrutto da un attentato terroristico, provocando 241 morti tra i soldati statunitensi e spingendo Reagan a ritirare le truppe dal Medio Oriente; negli anni successivi, egli si guard\u00f2 bene dal rinviarle fuori dagli USA, limitandosi a portare a termine solo interventi rapidi e poco impegnativi.\nInvasione di Grenada.\nIl 25 ottobre 1983, temendo che i rivolgimenti politici interni nel piccolo Stato caraibico di Grenada avrebbero potuto favorire Cuba e l'Unione Sovietica, gli USA inviarono le proprie forze armate e rovesciarono il governo militare da poco al potere. L'invasione, appoggiata dall'Organizzazione degli Stati dei Caraibi Orientali, venne condannata dall'Onu come un attentato alla sovranit\u00e0 di Grenada e una violazione del diritto internazionale. Forti critiche furono espresse inoltre da Stati del Commonwealth come Regno Unito, Canada e Trinidad e Tobago.\nSudafrica.\nNei primi anni ottanta l'amministrazione Reagan si oppose alle sanzioni chieste dalla comunit\u00e0 internazionale contro l'Apartheid in Sudafrica e intraprese una politica di impegno costruttivo. Il fallimento di questa strategia rispetto agli scopi dichiarati attir\u00f2 forti contestazioni da parte degli attivisti anti-apartheid spingendo il Congresso ad approvare l'introduzione di sanzioni. Reagan oppose il veto presidenziale per osteggiare l'iniziativa ma il Congresso reag\u00ec riapprovando la legge a maggioranza qualificata e sancendo la fine del \"constructive engagement\".\nElezioni presidenziali del 1984.\nFu rieletto trionfalmente nel novembre 1984; queste elezioni furono un vero choc per i democratici; il loro candidato Walter Mondale, vicepresidente con Carter, non solo fu sconfitto ampiamente in tutti gli Stati tranne 2 (il Minnesota e il Distretto di Columbia), ma un sondaggio rivel\u00f2 che egli aveva avuto la maggioranza dei voti solo tra i poveri e tra gli emarginati; tutti gli altri gruppi sociali (studenti, industria, ceto medio...) si erano schierati con Reagan. I repubblicani mantennero la maggioranza al Senato, ma alla Camera, pur guadagnando 16 seggi, non ci riuscirono.\nSecondo mandato (1985-1989).\nPolitica estera.\nIl suo secondo mandato fu caratterizzato soprattutto dalla distensione con l'URSS: a partire dal 1985, Reagan dimostr\u00f2 realismo politico promuovendo una serie di incontri con Gorbaciov, col quale addirittura strinse un'amicizia personale.\nRimase celebre, in particolare, il discorso Tear down this wall! letto davanti alla Porta di Brandeburgo il 12 giugno 1987, in cui invit\u00f2 Gorbaciov ad abbattere il Muro di Berlino.\nLo scandalo Iran-Contras.\nLo scandalo Iran-Contras, conosciuto anche come Irangate, esplose tra il 1985 e il 1986 coinvolgendo alcuni alti dirigenti politici e militari dell'amministrazione Reagan accusati di un traffico d'armi con l'Iran (su cui vigeva l'embargo) allo scopo di facilitare il rilascio di sette ostaggi statunitensi in quel momento nelle mani di Hezbollah (storicamente legato all'Iran) in Libano. I proventi di questa operazione erano serviti a finanziare l'opposizione violenta dei Contras al governo del Nicaragua. Anche se Reagan fu soltanto sfiorato dalla vicenda, per la sua amministrazione fu un duro colpo: non solo alcuni suoi elementi avevano commerciato con l'acerrimo nemico Iran, rompendo il principio che esclude ogni trattativa coi terroristi, ma avevano anche finanziato un gruppo armato senza il consenso necessario del Congresso, consenso che lo stesso aveva gi\u00e0 respinto nel 1984.\nInterventi militari.\nReagan port\u00f2 avanti una decisa politica di pressione militare sulla Libia di Mu\u02bfammar Gheddafi, ritenuta tra i principali sostenitori del terrorismo internazionale. Dopo il dirottamento del volo EgyptAir 648 il 23 novembre 1985 e gli attacchi agli aeroporti di Roma e Vienna il 27 dicembre seguente, azioni attribuite a terroristi sostenuti dalla Libia, Reagan autorizz\u00f2 per il gennaio-marzo 1986 una serie di manovre militari da parte di navi e aerei della US Navy nelle acque del golfo della Sirte unilateralmente e illegalmente rivendicate come proprie dai libici; queste azioni (operazione Attain Document) degenerarono in una battaglia aperta il 24-25 marzo 1986 nel corso della quale varie unit\u00e0 navali libiche furono attaccate e affondate dagli aerei statunitensi. In risposta, agenti libici organizzarono il 5 aprile seguente un attentato alla discoteca \"La Belle\" di Berlino Ovest, frequentata da soldati statunitensi, che provoc\u00f2 tre morti e 250 feriti. Gli Stati Uniti risposero quindi il 15 aprile con l'operazione El Dorado Canyon: 24 bombardieri attaccano Tripoli e altri obiettivi militari lungo la costa della Libia, distruggendo la residenza di Gheddafi. Il presidente libico sfugg\u00ec alle bombe, ma gravi danni furono inferti all'apparato militare libico causando per\u00f2 anche diverse vittime civili.\nNel luglio 1987, a seguito di ripetuti attacchi da parte di iracheni e iraniani al traffico mercantile civile in navigazione nel Golfo Persico, il presidente Reagan ordin\u00f2 l'attuazione dell'operazione Earnest Will, inviando forze navali statunitensi a scortare i convogli delle petroliere neutrali. L'operazione caus\u00f2 uno stato di guerra latente tra gli Stati Uniti e l'Iran, in particolare per l'attuazione di azioni di rappresaglia da parte della US Navy agli attacchi ai mercantili portati avanti dagli iraniani: il 18 aprile 1988 un'azione di rappresaglia statunitense contro alcune postazioni iraniane nel Golfo (operazione Praying Mantis) si trasform\u00f2 nella maggiore battaglia navale sostenuta dalla US Navy dalla fine della seconda guerra mondiale, mentre il 3 luglio seguente, nel corso di una nuova scaramuccia tra navi statunitensi e iraniane, un aereo di linea iraniano fu abbattuto per errore da un missile statunitense causando la morte di 290 civili.\nReagan e la Fed.\nIl 2 giugno 1987 Reagan nomin\u00f2 Alan Greenspan come Segretario del Comitato dei Governatori della Federal Reserve negli Stati Uniti: Greenspan viene visto come antiquato nel suo attaccamento al concetto di parit\u00e0 aurea e criticato per la sua difesa a spada tratta del laissez-faire.\nPer quanto riguarda la parit\u00e0 aurea la sua posizione contiene una certa ironia, visto il ruolo della Fed nell'emissione di moneta. Alcuni oggettivisti come Leonard Peikoff ed Harry Biswanger hanno affermato che il suo incarico alla Fed costituisce un abbandono dei principi dell'oggettivismo e dei suoi principi di \"libero mercato\".\nSecondo altri oggettivisti, Greenspan avrebbe invece deliberatamente agito in modo da minare il sistema della Federal Reserve, col risultato di accumulare, di amministrazione in amministrazione, un debito pubblico destinato a causare il collasso del sistema della Fed stessa, con la naturale conseguenza di preparare la strada al ritorno alla parit\u00e0 aurea: infatti il debito pubblico americano \u00e8 passato dai circa 780 miliardi di $ del 1980 (col Presidente Jimmy Carter) ai quasi 10.000 miliardi di $ del 2009 (con Barack Obama alla Casa Bianca). Questo scenario mostrerebbe un certo parallelismo con quanto descritto da Ayn Rand nel suo \"Atlas Shrugged\" (\"La rivolta di Atlante\") in cui il personaggio di Francisco d'Anconia sabota l'industria del rame deliberatamente contribuendo allo sfascio dell'economia americana. Da pi\u00f9 parti Ayn Rand viene indicata come il romanziere preferito di Greenspan.\nMolti pensano che Reagan abbia deliberatamente incaricato Greenspan di fare quanto sostenuto sopra proprio per sabotare il sistema della Federal Reserve, che Reagan aveva definito come inutile poco prima dell'attentato subito nel 1981, e per fare in modo che l'America abbracciasse in modo definitivo e incontestabile le politiche del \"laissez-faire\" sognate dai Padri Fondatori e previste dalla Costituzione.\n\"Sul Trono di Reagan\".\nAlle elezioni del 1988 Reagan vide il suo Vicepresidente George H. W. Bush eletto alla presidenza, fatto che ebbe un solo precedente nel 1836 quando Van Buren fu eletto alla presidenza dopo Andrew Jackson del quale era stato vicepresidente.\nSi ricorda che George H. W. Bush (insieme a Bob Dole, Dick Darman e Dave Stockman, ovvero quelli che Arthur Laffer definisce come gli \"anti-reaganiani\") cerc\u00f2, poco dopo l'attentato a Reagan (1981), di convincere il Presidente, senza riuscirvi, a rinunciare al taglio delle tasse previsto per il terzo anno fiscale del primo mandato di Reagan.\nInoltre, la recessione/depressione del 1981-82 avvenne - secondo Arthur Laffer - a causa della rateizzazione del taglio delle tasse proposta dal vicepresidente Bush Sr. nel 1981 e, come se non bastasse, nel 1990 il Presidente Bush Sr. non mise il veto contro l'aumento delle tasse votato dal Congresso (a maggioranza democratica) e, a causa di ci\u00f2, Milton Friedman sostenne che Bush Sr. aveva \"tradito\" la \"Reaganomics\" (ovvero Bush Sr. da presidente fece quello che da vicepresidente non pot\u00e9 fare).\nReagan, secondo molti, aveva scelto Bush Sr. come vicepresidente in quanto esperto di politica estera: Bill Clinton sostenne, a supporto di tale tesi, che \"(il Presidente) Bush (nel 1991) ha impiegato 5 giorni per creare un piano di salvataggio internazionale dell'URSS. Per creare un piano nazionale per salvare l'economia americana dalla recessione, invece, noi americani abbiamo dovuto aspettare 5 mesi!\"\nIl quotidiano italiano \"La Repubblica\" titolava le pagine dedicate ad \"America 1988\" con il titolo \"Sul Trono di Reagan\": ci\u00f2 dimostra che Reagan, al di l\u00e0 della propria personale opinione politica, era riuscito a ridare fiducia nel futuro all'America, che nel 1980 era poco fiduciosa nell'avvenire, e ci\u00f2 fu riconosciuto anche dalla sinistra.\nDopo la presidenza.\nA partire dal 1989, pochi mesi dopo l'insediamento alla Presidenza del successore George H. W. Bush \u2014 gi\u00e0 vicepresidente con Reagan \u2014 l'impero sovietico, che Reagan aveva definito come \"l'Impero del Male\", inizi\u00f2 a collassare e l'ex presidente fu salutato come un eroe in molti paesi dell'Europa Orientale. Gli Stati Uniti rimasero cos\u00ec l'unica superpotenza mondiale.\nLasciata la Casa Bianca, Reagan torn\u00f2 a vivere nella natia California, dividendosi tra la propria tenuta di Rancho del Cielo, nei pressi di Santa Barbara, e una casa di nuovo acquisto a Bel Air. Le sue apparizioni pubbliche si fecero sempre pi\u00f9 rare: il 4 novembre 1991 inaugur\u00f2 la Ronald Reagan Presidential Library (alla presenza di ben cinque ex presidenti e sei first lady), quindi circa un anno dopo tenne un discorso alla convention del Partito Repubblicano in vista delle presidenziali 1992. Sempre nel 1992, tramite la sua fondazione presidenziale, istitu\u00ec il Ronald Reagan Freedom Award, da attribuirsi a personalit\u00e0 autrici di \"importanti e durevoli contributi alla causa della libert\u00e0 nel mondo\". Tenne il suo ultimo discorso il 3 febbraio 1994 in un evento in suo onore a Washington e fece la sua ultima apparizione ufficiale in veste di ex presidente il successivo 27 aprile a Yorba Linda in occasione del funerale di Richard Nixon. \nNell'agosto 1994 gli venne diagnosticata la malattia di Alzheimer, di cui egli diede pubblica notizia nel mese di novembre mediante una lettera autografa:\nLa notizia fece sorgere speculazioni e interrogativi riguardo alla possibilit\u00e0 che Reagan potesse aver gi\u00e0 palesato dei sintomi durante il proprio mandato presidenziale: nel 2011 il figlio Ron scrisse in un libro di aver avuto un presentimento in tal senso fin dal 1984, mentre alcuni giornalisti e membri del suo entourage riferirono che, in alcuni casi, il presidente aveva dato a vedere dei \"vuoti di memoria\" nei confronti di alcuni di loro. Tutti e quattro i medici che l'avevano seguito alla Casa Bianca tuttavia negarono di aver ravvisato in lui i sintomi dell'Alzheimer; l'ipotesi venne respinta anche da vari altri suoi amici e collaboratori, che invece individuarono il \"decollo\" della malattia tra il 1992 e il 1993, citando ad esempio quanto accaduto in occasione della festa privata per il suo 82\u00ba compleanno, il 6 febbraio 1992, ove Reagan fece per due volte un brindisi all'ex premier inglese Margaret Thatcher, ripetendo pedissequamente i medesimi gesti e le medesime parole.\nDa allora praticamente Reagan scomparve dalla scena pubblica, continuando per\u00f2 almeno fino al 1999 a recarsi presso il suo studio privato a Century City, nonch\u00e9 a passeggiare nei dintorni di casa propria a Bel Air e a concedersi partite a golf.\nDopo che nel gennaio 2001 una caduta in casa gli cost\u00f2 una frattura dell'anca (obbligandolo a un intervento chirurgico e a un periodo di riabilitazione domestica), la famiglia gli impose un isolamento via via pi\u00f9 stringente, contingentando anche le visite esterne: intervistata da Larry King, la moglie Nancy disse che tale scelta andava incontro al desiderio del marito di far s\u00ec che le persone si ricordassero di lui \"per quel che era\". In questo periodo riallacci\u00f2 i legami con la figlia Patti, entrata in rotta con lui perch\u00e9 pacifista e attiva nel movimento contro la guerra.\nMorte e funerale di stato.\nColpito da una polmonite acuta, Ronald Reagan mor\u00ec nella sua casa di Bel Air all\u2019et\u00e0 di 93 anni, il 5 giugno 2004, dopo aver combattuto contro l\u2019Alzheimer per quasi un decennio.\nIl funerale di Stato dur\u00f2 sette giorni dal 5 all'11 giugno. Dopo la sua morte il corpo fu portato a Santa Monica, per prepararlo alla sepoltura. Il 7 giugno la bara di Reagan fu trasportata in carro funebre ed esposta nella \"Ronald Reagan Presidential Library\" a Simi Valley, California, per poi essere trasportata in aereo a Washington il 9 giugno per dei tributi nel Campidoglio degli Stati Uniti.\nDopo essere rimasta per trentaquattro ore nella Capitolo Rotunda in Campidoglio, il funerale di Stato venne celebrato presso la Washington National Cathedral l'11 giugno, il giorno in cui il presidente George W. Bush dichiar\u00f2 un giorno di lutto nazionale. Pi\u00f9 tardi, dopo il rito funebre, la bara di Reagan fu trasportata di nuovo in California per la sepoltura presso la \"Ronald Reagan Presidential Library\".\nIl funerale di Stato venne eseguito dal Distretto Militare di Washington (MDW) e fu il primo dopo quello di Lyndon B. Johnson nel 1973. Richard Nixon, che presiedette il funerale di Johnson, rifiut\u00f2 di avere un funerale di Stato nel 1994.\nEredit\u00e0 politica.\nSe per i democratici la sua presidenza coincide con un periodo di regressione nel cammino verso una societ\u00e0 pi\u00f9 equa e pi\u00f9 giusta (negli anni '80 si accrebbe il divario fra le classi sociali), per i repubblicani egli era ed \u00e8 un modello a cui ispirarsi, il promotore di quella \"rivoluzione conservatrice\" che i suoi successori avrebbero dovuto continuare (cercher\u00e0 di farlo in primo luogo l'amministrazione di George W. Bush). Alcuni storici insistono sul fatto che questa rivoluzione non ha mai avuto luogo: in effetti, Reagan si \u00e8 spesso dimostrato conservatore solo in apparenza, non a caso il Libertarian Party conflu\u00ec nel Partito Repubblicano durante l'epoca reaganiana.\nPer quanto riguarda la sua politica estera, esistono varie scuole di pensiero tra gli storici, soprattutto per quanto riguarda il suo ruolo giocato nei confronti dell'URSS: qualcuno di loro considera Reagan uno dei maggiori attori nel causare il collasso dell'Unione Sovietica nel 1991, mentre, per altri il crollo sovietico era inevitabile e Reagan lo avrebbe solo anticipato.\nPer il resto, Reagan, dovendo fronteggiare la sindrome del Vietnam ancora ben presente negli animi del Paese, non si arrischi\u00f2 ad intraprendere azioni militari estese, ma si limit\u00f2 ad interventi mirati e in grado di garantire un successo rapido, senza preoccuparsi tanto delle conseguenze. Per alcuni dei suoi critici \u00e8 proprio questo il tratto distintivo della sua presidenza, in politica estera come in economia: le amministrazioni seguenti dovranno fronteggiare il pesante deficit di bilancio da lui lasciato (a tal proposito, si pu\u00f2 affermare che Reagan e Margaret Thatcher ottennero due risultati di bilancio diversi pur applicando la stessa teoria economica: Reagan ottenne, come gi\u00e0 detto, l'incremento del deficit, mentre il Primo Ministro britannico ottenne un risultato molto vicino al pareggio di bilancio grazie al taglio delle tasse unito al corrispettivo taglio della spesa che negli USA era \"ostacolato\" dalla maggior dimensione del Pentagono rispetto al corrispettivo ministero della difesa britannico che, a causa delle sue dimensioni notevolmente inferiori, non necessitava dell'aumento della spesa richiesto e ottenuto, invece, dal Pentagono per affrontare la sfida con l'URSS. Infatti, solo dopo la caduta dell'URSS, i Presidenti Bush Sr. e, soprattutto, Clinton poterono tagliare in maniera pi\u00f9 incisiva le spese, comprese e soprattutto quelle militari.)\nNell'ottobre 2008, in preda alla crisi economico-finanziaria a livello mondiale, innescata dal tracollo bancario imputabile ai mutui subprime (che erano stati sostenuti con molta forza dai democratici, in particolare dal presidente Bill Clinton), il governo repubblicano del presidente George W. Bush, figlio del successore di Reagan, ha nazionalizzato tre banche al fine di evitarne il fallimento, in sostanza sconfessando la visione liberista di tutto il partito dal 1980 ad oggi.\nVa anche ricordato che George H. W. Bush, antagonista di Reagan alle primarie nelle elezioni presidenziali ed in seguito prima vice e poi successore di Reagan, ebbe a dichiarare che la politica economico-finanziaria di Reagan ispirata alla teoria macroeconomica supply-side, poi nota come Reaganomics, era \"voodoo economics\"."}
{"id": "24092", "revid": "196390", "url": "https://it.wikipedia.org/wiki?curid=24092", "title": "Isole Faroe", "text": ""}
{"id": "24101", "revid": "125269615", "url": "https://it.wikipedia.org/wiki?curid=24101", "title": "Galleria degli Uffizi", "text": "La Galleria degli Uffizi \u00e8 un museo statale di Firenze, che fa parte del complesso museale denominato Gallerie degli Uffizi e comprendente, oltre alla suddetta galleria, il Corridoio vasariano, le collezioni di Palazzo Pitti e il Giardino di Boboli, che insieme costituiscono per quantit\u00e0 e qualit\u00e0 delle opere raccolte uno dei pi\u00f9 importanti musei del mondo.\nIl complesso appare nell'elenco redatto nel 1901 dalla Direzione Generale delle Antichit\u00e0 e Belle Arti, quale edificio monumentale da considerare patrimonio artistico nazionale.\nVi si trovano la pi\u00f9 cospicua collezione esistente di Raffaello e Botticelli, oltre a nuclei principali di opere di Giotto, Tiziano, Pontormo, Bronzino, Andrea del Sarto, Caravaggio, D\u00fcrer, Rubens, Leonardo da Vinci ed altri ancora. Mentre a Palazzo Pitti si concentrano le opere pittoriche del Cinquecento e del Barocco, ma anche dell'Otto e Novecento italiano, il corridoio vasariano ospitava fino al 2018 parte della collezione di autoritratti (oltre 1.700), che dovrebbero essere poi inclusi nel percorso espositivo della Galleria delle Statue e delle Pitture, come in piccola parte gi\u00e0 avviene.\nIl museo ospita una raccolta di opere d'arte inestimabili, derivanti, come nucleo fondamentale, dalle collezioni dei Medici, arricchite nei secoli da lasciti, scambi e donazioni, tra cui spicca un fondamentale gruppo di opere religiose derivate dalle soppressioni di monasteri e conventi tra il XVIII e il XIX secolo. Divisa in varie sale allestite per scuole e stili in ordine cronologico, l'esposizione mostra opere dal XII al XVIII secolo, con la migliore collezione al mondo di opere del Rinascimento fiorentino. Di grande pregio sono anche la collezione di statuaria antica e soprattutto quella dei disegni e delle stampe che, conservata nel Gabinetto omonimo, \u00e8 una delle pi\u00f9 cospicue e importanti al mondo.\nNel 2019 ha registrato 4.391.861 visitatori (dati Mibact).\nStoria.\nCosimo I e Vasari.\nCon l'insediamento del duca Cosimo I de' Medici nell'antica sede comunale di Palazzo Vecchio, inizi\u00f2 la politica d'esaltazione della monarchia all'interno del perimetro cittadino. Nel 1560 il duca volle riunire le 13 pi\u00f9 importanti magistrature fiorentine, dette \"uffici\" collocate in precedenza in varie sedi, in un unico edificio posto sotto la sua diretta sorveglianza, in modo da affiancare al vecchio Palazzo della Signoria una nuova sede governativa, consona alla potenza politica e militare acquisita da Firenze dopo la conquista di Siena. Il luogo scelto per la nuova costruzione fu un lembo di terra fra il lato meridionale di Piazza della Signoria e il lungarno, in un quartiere popolare dove si trovava il porto fluviale di Firenze.\nI lavori furono affidati a Giorgio Vasari che gi\u00e0 si occupava del cantiere dell'adiacente Palazzo Vecchio. Il progetto prevedeva un edificio a forma di \"U\", costituito da un braccio lungo a levante, da incorporarsi con l'antica chiesa romanica di San Pier Scheraggio, da un tratto breve affacciato sul fiume Arno e da un braccio corto a ponente, inglobando la Zecca Vecchia.\nNel nuovo edificio dovevano essere collocati gli uffici di tredici importanti Magistrature che regolavano l'amministrazione dello Stato mediceo; sul lato di Palazzo Vecchio, dall'antica chiesa di San Pier Scheraggio si successero: i Nove Conservatori del Dominio e della Giurisdizione fiorentina, l'Arte dei Mercatanti, l'Arte del Cambio, l'Arte della Seta, l'Arte dei Medici e Speziali, l'Universit\u00e0 dei Fabbricanti e il Tribunale della Mercanzia; dalla parte opposta gli Ufficiali dell'Onest\u00e0, le Decime e Vendite, gli Ufficiali della Grascia, il Magistrato dei Pupilli, i Conservatori di Leggi e i Commissari delle Bande.\nPer ridurre le spese, Cosimo, oltre ad affidare i lavori in appalto al massimo ribasso, concesse ai fornitori licenze insolite: i renaioli poterono estrarre la sabbia dall'alveo del fiume Arno presso l'attuale Ponte alle Grazie (ponte a Rubaconte); gli scalpellini si assicurarono l'uso della cava di pietra serena del Fossato del \"Mulinaccio\", nella valle della Mensola, presso San Martino a Mensola, tradizionalmente riservata alle opere pubbliche; i muratori utilizzano \"sassi di cava\" estratti dal fosso della fortezza di San Miniato, vicino alla porta di San Niccol\u00f2 e avanzi di lastrico pavimentale delle strade di Firenze.\nSi ricorse all'imposizione di servit\u00f9, \"comandando\" i popoli di alcune podesterie: i carradori di Campi e Prato, gli scalpellini di Fiesole, i picconieri di Figline di Prato. I legnami si comprarono dall'Opera di Santa Maria del Fiore.\nL'architetto Giorgio Vasari fu affiancato in questo difficile cantiere da Maestro Dionigi (o Nigi) della Neghittosa.\nPer il matrimonio del figlio Francesco con Giovanna d'Austria, nel 1565, il Duca decret\u00f2 di aprire una via soprelevata e segreta tra Palazzo Vecchio e Palazzo Pitti, la nuova residenza della dinastia Medici e collegata direttamente alla cerchia bastionata di Firenze. Il Vasari in soli sei mesi costru\u00ec il cosiddetto \"Corridoio vasariano\", che, da Palazzo Vecchio, superata via della Ninna con un ponte coperto, percorre parte della galleria, superando l'Arno sopra al Ponte Vecchio, sbuca nel quartiere d'Oltrarno, arrivando nel Giardino di Boboli e da l\u00ec in Palazzo Pitti; da questo luogo venne in seguito predisposto un raccordo per raggiungere in sicurezza il Forte Belvedere. Nell'agosto 1572 tutte le magistrature dalla parte di San Pier Scheraggio sono gi\u00e0 insediate nei nuovi uffici anche se l'edificio non \u00e8 completato.\nFrancesco I e Buontalenti.\nNel 1574 con il Duca Francesco I de' Medici la direzione dei lavori venne affidata a Bernardo Buontalenti, che complet\u00f2 la fabbrica, insieme a Alfonso Parigi il vecchio. Nell'ottobre 1580 l'edificio venne ultimato con il congiungimento, dalla parte della Zecca, \"alla Loggia grande e antica di Piazza\". Tra il 1579 e il 1581 le volte della Galleria furono affrescate con motivi a \"grottesca\" da Antonio Tempesta e successivamente da Alessandro Allori, con cui collaborarono Ludovico Buti, Giovanmaria Butteri, Giovanni Bizzelli e Alessandro Pieroni.\nNel 1581 Francesco I, figlio di Cosimo, decise di chiudere ed adibire la loggia dell'ultimo piano a galleria personale dove raccogliere la sua magnifica collezione di dipinti quattrocenteschi, contemporanei di cammei, medaglie, pietre dure, statue antiche e moderne, di oreficerie, bronzetti, armature, miniature, strumenti scientifici e rarit\u00e0 naturalistiche, ma anche ritratti della famiglia Medici e di uomini illustri. Rese poi tale collezione visitabile su richiesta, facendo cos\u00ec degli Uffizi uno dei pi\u00f9 antichi musei d'Europa.\nPer meglio allestire la collezione, a partire da quell'anno stesso, il Buontalenti edific\u00f2 la Tribuna nel braccio lungo degli Uffizi, ispirandosi alla torre dei Venti di Atene, descritta da Vitruvio nel primo libro del \"De architectura\", nucleo centrale della Galleria medicea. Nel 1583 Francesco I fece trasformare la terrazza, sopra la Loggia dei Lanzi, in un giardino pensile, ora scomparso, dove la corte si riuniva per ascoltare esibizioni musicali e altri intrattenimenti. Risale a quegli anni anche la porta delle Suppliche su via Lambertesca, caratterizzata da uno spregiudicato accostamento di elementi classici. \nNello stesso periodo (1586), spetta ancora al genio del Buontalenti il compimento del Teatro Mediceo fatto costruire in corrispondenza del primo e del secondo piano attuali dell'ala orientale del museo. Si tratta di un grande vano rettangolare circondato da gradinate su tre lati, con il palco dei principi nel mezzo. Nel XIX secolo il teatro sar\u00e0 suddiviso in due piani: nel primo ora ha sede il Gabinetto Disegni e Stampe, nel secondo alcune sale della Galleria. Del teatro nel suo complesso resta soltanto il Vestibolo, dove a sinistra \u00e8 sistemato quello che un tempo costituiva il portale d'ingresso al teatro, oggi ingresso del Gabinetto Disegni e Stampe; di fronte, le tre porte del Ricetto: su quella centrale, con le ante lignee intagliate con stemmi medicei, vi \u00e8 il busto di Francesco I.\nI Medici.\nNel 1587 col Duca Ferdinando I de' Medici la collezione venne arricchita con la cosiddetta \"Serie Gioviana\", una raccolta di ritratti di uomini illustri intrapresa dal Vescovo di Como Paolo Giovio, che oggi \u00e8 esposta in alto tra le travature delle gallerie delle statue. Per volont\u00e0 ducale venne realizzata, chiudendo un terrazzo vicino alla tribuna, la sala detta \"delle carte geografiche\" le cui pareti furono affrescate da Ludovico Buti e Stefano Bonsignori con le mappe del \"dominio vecchio fiorentino\", \"dello Stato di Siena\" e \"dell'Isola d'Elba\" e nel soffitto furono posizionate alcune tele dipinte da Jacopo Zucchi con rappresentate favole mitologiche. Al centro della stanza stava un mappamondo e una sfera armillare (oggi al Museo Galileo); inoltre venne compiuto lo Stanzino delle Matematiche destinato a raccogliere strumenti scientifici, con una volta decorata da una bella donna, personificazione della \"Matematica\", affiancata alle pareti dalle \"Scene con le invenzioni di Archimede\".\nSu iniziativa di Ferdinando I, agli Uffizi furono trasferiti i laboratori granducali e nel 1588 l'Opificio delle Pietre Dure, una manifattura di Stato esperta nella lavorazione di oggetti preziosissimi, mentre vennero sistemati i laboratori di orafi, gioiellieri, miniatori, giardinieri, artefici di porcellane, scultori e pittori nell'ala di ponente della galleria e per consentire l'accesso venne collocato lo scalone detto \"del Buontalenti\".\nVicino alla manifattura, sette sale della Galleria furono destinate ad accogliere la collezione di armi e armature, ed inoltre venne allestita una sala con le pietre preziose intagliate portate in dote da Cristina di Lorena. A quell'epoca risale la ridipintura di alcuni soffitti affrescati da Ludovico Buti nel 1588. Nel 1591 si decret\u00f2 l'apertura al pubblico della Galleria su richiesta. Con la morte di Ferdinando I nel 1609 la Galleria rimase inalterata per molto tempo.\nTra il 1658 e il 1679, al tempo di Ferdinando II de' Medici, si interpellarono Cosimo Ulivelli, Angelo Gori e Jacopo Chiavistelli per affrescare i soffitti, la cui opera fu distrutta nel 1762 e sostituita da nuove decorazioni di Giuseppe del Moro, Giuliano Traballesi e Giuseppe Terreni. La consorte di Ferdinando, Vittoria della Rovere, ultima discendente dei duchi di Urbino, port\u00f2 a Firenze la vasta \"eredit\u00e0 d'Urbino\": un raffinatissimo nucleo di opere del Tiziano, Piero della Francesca, Raffaello, Federico Barocci ed altri. Altre opere di scuola veneta giunsero per opera del cardinale Leopoldo de' Medici, fratello del granduca, che cominci\u00f2 con grande passione a raccogliere in collezione disegni, miniature ed autoritratti.\nTra il 1696 e il 1699 sotto il regno Cosimo III de' Medici, i geni di Giuseppe Nicola Nasini e Giuseppe Tonelli decorarono le volte del braccio che guarda all'Arno, e poco dopo si ampli\u00f2 il braccio di ponente della galleria, adibendo i nuovi locali ad ospitare una deliziosa collezione di autoritratti, porcellane, medaglie, disegni e bronzetti.\nNella Fonderia, ovvero farmacia, si and\u00f2 raccogliendo ci\u00f2 che stimolava soprattutto la curiosit\u00e0 naturalistica rinascimentale: alcune mummie, numerosi animali imbalsamati, uova di struzzo e corni di rinoceronte. Riguardo alle raccolte, il duca Cosimo III acquist\u00f2 numerosi quadri fiamminghi (molti i Rubens) ed alcune preziose statue romane, come la celebre \"Venere de' Medici\", un rarissimo originale greco che divenne a buon diritto fra le pi\u00f9 conosciute sculture della galleria.\nI Lorena.\nOrmai spentasi la dinastia dei Medici nel 1737 dopo la morte di Gian Gastone, la sorella di quest'ultimo, Anna Maria Luisa, con la Convenzione del medesimo anno, cedette le raccolte medicee alla dinastia dei Lorena, a patto che le opere restassero a Firenze ed inalienabili: fu l'atto, puntualmente rispettato dai Lorena, che permise la conservazione intatta delle vaste e sublimi collezioni fino ai nostri giorni, senza disperdersi o prender la via fuori dall'Italia, come accadde alle altrettanto eccezionali collezioni di Mantova o di Urbino.\nTra il 1748 e il 1765 venne realizzato un vasto rilevamento grafico, coordinato da Benedetto Vincenzo De Greyss. Il 12 agosto 1762 un incendio distrusse una parte del corridoio orientale distruggendo anche molte delle opere custodite, prontamente ricostruita e ridecorata.\nPietro Leopoldo di Lorena, aprendo la Galleria al pubblico nel 1769 e provvedendo alla costruzione di un nuovo ingresso, su progetto di Zanobi del Rosso, promosse una radicale trasformazione della Galleria, affidandone la direzione a Giuseppe Pelli Bencivenni e il riordino, completato negli anni 1780-1782, a Luigi Lanzi, che segu\u00ec i criteri razionalistici e pedagogici propri dell'Illuminismo, con \"un suo proprio genere di cose o al pi\u00f9 di due\" in ogni sala. Nella Galleria venne rimossa l'armeria, venduta la collezione di maioliche e spostati nella Specola gli strumenti scientifici; questo fatto \u00e8 risolvibile in una visione razionalistica di quell'Illuminismo che distingueva la scienza dall'arte e volle concentrare negli Uffizi la pittura, separata da scultura antica e le arti minori, in opposizione all'eclettismo dei rinascimentali. Dal 1793 alcuni scambi con la Galleria Imperiale di Vienna, facilitato dai legami di parentela tra le rispettive case regnanti, vide l'arrivo di capolavori di Tiziano, Giovanni Bellini, Giorgione, D\u00fcrer e altri, in cambio di opere fiorentine dei secoli XVI e XVII, tra cui Fra Bartolomeo: col senno di poi fu soprattutto Firenze a guadagnarci.\nNel 1779 venne realizzata da Gaspare Maria Paoletti la Sala della Niobe, dove vennero allestite un complesso di sculture antiche raffigurante \"Niobe e i suoi figli\", proveniente dalla Villa Medici a Roma.\nOtto e Novecento.\nCon la Rivoluzione Francese e la Campagna d'Italia del 1796, gli Uffizi, come gran parte del patrimonio artistico toscano durante le spoliazioni napoleoniche, venne depauperato di opere d'arte scelte da Dominique Vivant Denon, direttore del \"Mus\u00e9e Napoleon\", spedite a Parigi. Tra le opere sottratte si ricordano la \"Venere Medici\" asportata dalla Tribuna degli Uffizi, la \"Madonna dal collo lungo\", il \"Ritratto di Leone X\", successivamente restituite con la Restaurazione e l'opera di Antonio Canova durante il Congresso di Vienna. Destino ben peggiore ebbero per\u00f2 le Gallerie dell'Accademia, e le opere raccolte a Pisa, Massa, Carrara e Fiesole che videro prendere la strada del Louvre e li ancora oggi esposte.\nTra il 1842 e il 1856, vennero inserite 28 statue marmoree nelle nicchie dei pilastri all'esterno della Galleria, con i toscani illustri dal Medioevo all'Ottocento. Tra le pi\u00f9 pregiate della serie ci sono la statua di \"Giotto\" di Giovanni Dupr\u00e8, a sinistra sul terzo pilastro, il \"Machiavelli\" di Lorenzo Bartolini, all'undicesimo, la statua di \"Sant'Antonino\" del Dupr\u00e8, a destra nel quarto pilastro, e il \"Michelangelo\" di Emilio Santarelli.\nIn et\u00e0 risorgimentale, quando Firenze fu eletta capitale d'Italia (1865-1871), il Senato italiano con Manzoni si riun\u00ec nel Teatro mediceo.\nNella seconda met\u00e0 del secolo XIX, gli Uffizi si avviarono a diventare soprattutto una raccolta di quadri, vennero rimosse alcune statue rinascimentali e trasferite al Museo del Bargello e alcune statue etrusche che furono trasferite al Museo Archeologico.\nNel braccio corto a ponente dal 1866 ebbero sede le Regie Poste (adattamento di Mariano Falcini), e oggi, dopo un restauro del 1988, vi si tengono alcune esposizioni di materiale proveniente soprattutto dai depositi.\nNel 1889 il teatro mediceo venne diviso in due piani e smantellato. Oggi lo spazio che occupava contiene le sale dei \"Primitivi\" della Galleria e il Gabinetto dei disegni e delle stampe.\nNel 1900 venne acquistata la quadreria dell'arcispedale di Santa Maria Nuova, tra cui il \"Trittico Portinari\" proveniente dalla chiesa di Sant'Egidio, e da inizio Novecento si potenziarono, con acquisti e trasferimenti da varie chiese e istituti religiosi, aree come il Trecento e il primo Quattrocento, estranee al nucleo storico del museo.\nDurante la II Guerra Mondiale le sale degli Uffizi furono svuotate e le opere d'arte, depositate in rifugi ritenuti sicuri, tornarono nella loro sede a luglio 1945. Una parte era stata requisita dai tedeschi e trasferita in provincia di Bolzano, ma fu recuperata.\nSeparando il teatro mediceo in due piani e ricavandone sei sale, vennero ristrutturate le prime nel 1956 su progetto di Giovanni Michelucci, Carlo Scarpa, Ignazio Gardella.\nNel 1969 venne acquistata la Collezione Contini Bonacossi.\nIl 27 maggio 1993, a seguito della Strage di via dei Georgofili, un attentato mafioso che ha provocato la morte di cinque persone e danneggiato alcuni ambienti della Gallerie e del Corridoio vasariano, molti pezzi della collezione vennero sistemati nei depositi e gradualmente, con i restauri e la messa in sicurezza dell'ala occidentale, sono tornati nell'allestimento museale.\nNel 1998 il concorso internazionale per la Nuova uscita della Galleria degli Uffizi \u00e8 stato vinto da Arata Isozaki insieme ad Andrea Maffei, ma il progetto non \u00e8 stato ancora realizzato.\nI Grandi Uffizi.\nUn altro progetto a lungo termine \u00e8 stata la realizzazione dei \"Grandi Uffizi\", raddoppiando la superficie espositiva grazie al trasloco dell'archivio di Firenze dal primo piano, attingendo opere dai depositi (che sono situati all'ultimo piano) e ampliando cos\u00ec tutte le sezioni, fino ad allora leggermente penalizzate dagli spazi.\nIl piano di riallestimento delle sale e di rinnovo degli impianti \u00e8 stato portato avanti dai direttori Antonio Natali e poi, dal 2015, Eike Schmidt, il quale ha modificato il progetto originario, ad esempio includendo la collezione Contini-Bonacossi nel normale percorso di visita nelle sale \"Blu\".\nArchitettura.\nLa costruzione fu iniziata nel 1560 e realizzata adottando l'ordine dorico, secondo il Vasari, \"pi\u00f9 sicuro e pi\u00f9 fermo degl'altri, [...] sempre piaciuto molto al signor duca Cosimo\" nel 1565 presentava gi\u00e0 completati i cosiddetti Uffizi Lunghi e il tratto che si affacciava sull'Arno.\nIl palazzo degli Uffizi \u00e8 composto da due corpi di fabbrica longitudinali principali, collegati verso sud da un lato pi\u00f9 breve del tutto analogo, dando origine cos\u00ec ad un complesso a \"U\", che abbraccia un piazzale e sfonda prospettivamente verso piazza della Signoria, con una perfetta inquadratura di Palazzo Vecchio e della sua torre.\nI tre corpi di fabbrica presentano lo stesso modulo: a pianterreno un loggiato architravato coperto con volta a botte, costituito da campate delimitate da pilastri con nicchie e suddivise in tre intercolumni da due colonne interposte tra i pilastri; a tale modulo corrispondono tre aperture nel soprastante finto mezzanino che servono ad illuminare il portico e tre finestre al primo piano che presentano l'alternanza tra timpano triangolare e timpano curvilineo e sono comprese tra lesene; infine all'ultimo piano un loggiato riprendeva il modulo tripartito ed avrebbe in seguito ospitato l'originaria \"Galleria\" degli Uffizi.\nAl pian terreno corre un porticato per tutta la lunghezza dei lati ovest e sud, e per il lato est fino a via Lambertesca; sopraelevato su un podio di alcuni gradini, il portico \u00e8 costituito da colonne doriche e pilastri con le nicchie per statue che sorreggono un architrave, ma \u00e8 coperto da lunghe volte a botte, decorate da cornici rettangolari a rilievo, che sono collegate tra loro da fasce disegnanti un motivo geometrico spezzato e uniforme.\nIl portico architravato rappresenta una grande novit\u00e0 nella storia dell'architettura, in quanto i portici medievali, e poi quelli rinascimentali, erano costituiti da una serie di archi e mai di architravi, sia a Firenze (come per esempio il portico dello Spedale degli Innocenti), sia altrove, a parte il Palazzo Senatorio di Michelangelo che infatti \u00e8 uno dei modelli del progetto vasariano.\nAi piani superiori si ripete un modulo di tre riquadri, tre finestre con balconcini e timpani rispettivamente triangolare, circolare e di nuovo triangolare (primo piano) e tre aperture sulla loggetta superiore (oggi la galleria del secondo piano), divise da due colonnine. I piani sono divisi da maestose cornici marcapiano. Gli elementi architettonici sono sottolineati dall'uso della pietra serena (in particolare di quella estratta dalla valle della Mensola), che risalta sull'intonaco bianco, secondo lo stile pi\u00f9 tipicamente fiorentino iniziato da Brunelleschi.\nIl lato breve \u00e8 caratterizzato da un grande arco componente una serliana che inquadra scenograficamente l'affaccio sull'Arno, sormontata da una loggia, aperta sia sul piazzale antistante che sull'Arno, come vero e proprio fondale teatrale, ispirato alle coeve realizzazioni scenografiche. Al piano terra si segnala la statua di Giovanni dalle Bande Nere, opera di Temistocle Guerrazzi. Al primo piano le grandi finestre hanno uno scoronamento ad arco e davanti a quella centrale, la pi\u00f9 ampia, corrispondente internamente al Verone, si trovano tre statue: \"Cosimo I\" in piedi di Giambologna (1585), affiancato dalle personificazioni sdraiate dell\"Equit\u00e0\" e del \"Rigore\", entrambe di Vincenzo Danti (1566). Nelle nicchie dei pilastri del loggiato fu progettato di inserire una serie di statue di fiorentini famosi, la realizzazione si inizi\u00f2 solo a partire dal 1835.\nMolto originale \u00e8 il portale (\"porta delle Suppliche\") costruito da Bernardo Buontalenti su via Lambertesca: \u00e8 coronato da timpano spezzato, ma per maggiore originalit\u00e0 Buontalenti invert\u00ec le due met\u00e0, ottenendo una sorta di timpano \"ad ali\", che ricorda gli spunti animalistici e organici della sua architettura.\nNel 1998 gli architetti Arata Isozaki e Andrea Maffei vincono il concorso internazionale per il progetto della riqualificazione di Piazza Castellani sul retro per adibirla a Nuova Uscita del museo degli Uffizi. Dopo varie vicissitudini, il progetto esecutivo \u00e8 stato completato ed approvato dal Ministero dei Beni Culturali nel febbraio 2009 ed \u00e8 in attesa di essere realizzato.\nPercorso espositivo.\nVestibolo d'entrata e corridoio est.\nL'ambiente, costituito da tre vestiboli, venne ricavato alla fine del Settecento col completamento dello scalone monumentale, il nuovo accesso alla Galleria, per volont\u00e0 del granduca Pietro Leopoldo. Nel primo vestibolo sono siti i busti in marmo e porfido dei Medici, da Francesco I a Gian Gastone; comunicante con questo \u00e8 il vestibolo rettangolare, decorato nella volta da Giovanni da San Giovanni con \"Capricci mitologici\", allestito con are, busti antichi e moderni; nel Vestibolo ellittico si trovano statue romane, sarcofagi e rilievi antichi. La porta che immette nella Galleria, con ai lati sono due \"Cani molossi\", copie romane del I secolo d.C., \u00e8 sormontata dal busto di Leopoldo.\nI tre corridoi che corrispondono ai tre corpi del palazzo, corrono lungo tutto il lato interno e su di essi si aprono le sale. Sono decorati nei soffitti da affreschi e le ampie vetrate rivelano il loro primitivo aspetto di loggia aperta coperta.\nOggi i corridoi ospitano la collezione di statuaria antica, iniziata da Lorenzo il Magnifico, che conservava le opere nel Giardino di San Marco vicino al Palazzo Medici. La raccolta fu ampliata da Cosimo I dopo il suo primo viaggio a Roma del 1560 quando scelse di destinare le statue per abbellire Palazzo Pitti e i ritratti e i busti per Palazzo Vecchio. Infine venne accresciuta ancora all'epoca di Pietro Leopoldo di Lorena, quando si portarono a Firenze le opere di Villa Medici, raccolte in gran parte dal futuro granduca Ferdinando I, all'epoca cardinale. \u00c8 curioso notare che tali opere, oggi spesso distrattamente scansate dai visitatori, fino al primo Ottocento erano motivo di interesse principale della visita alla galleria. Secondo alcune fonti fu un saggio di John Ruskin a ridestare l'interesse per la pittura rinascimentale del museo, fino ad allora bistrattata.\nLe sculture sono di grande valore e risalgono soprattutto all'epoca romana, con numerose copie di originali greci. A volte le statue incomplete o spezzate vennero restaurate e integrate dai grandi scultori del Rinascimento. La disposizione delle sculture oggi ricalca il pi\u00f9 possibile quella di fine del Settecento, quando permettevano il confronto tra maestri antichi e moderni, un tema allora molto caro, e quindi la funzione delle statue \u00e8 tuttora essenziale e fortemente caratterizzante dell'origine e della funzione storica della galleria.\nIl primo, lungo corridoio \u00e8 quello est, riccamente decorato nel soffitto da grottesche risalenti al 1581, mentre corre al limite del soffitto, una serie di ritratti, la serie gioviana, intervallata da dipinti di dimensione pi\u00f9 grande degli esponenti principali della famiglia Medici, la serie Aulica iniziata da Francesco I de' Medici, con i ritratti da Giovanni di Bicci a Gian Gastone. I dipinti della Serie Gioviana e della serie Aulica, che continuano anche nel corridoio sull'Arno ed in quello ovest della Galleria, costituiscono una delle pi\u00f9 grandi e complete raccolta al mondo di ritratti.\nAi ritratti pittorici fanno da contraltare la serie dei busti romani, ordinati cronologicamente a fine del Settecento in maniera di coprire tutta la storia imperiale.\nFra le opere di statuaria pi\u00f9 importanti si segnalano un \"Ercole e Centauro\", da un originale tardoellenistico, integrato nella figura dell'eroe da Giovan Battista Caccini nel 1589; un \"Re Barbaro\", composto nel 1712 a partire dal solo busto antico; \"Pan e Daphni\", da un originale di Eliodoro di Rodi dell'inizio del I secolo a.C.; il \"Satiro danzante\" o \"Bacco fanciullo\", da un originale ellenistico, restaurato nel Cinquecento. Pi\u00f9 avanti si incontrano una statua di \"Proserpina\", da un originale greco del IV secolo a.C., la copia antica del \"Pothos\" di Skopas (IV secolo a.C.). Ai lati dell'ingresso della Tribuna si trovano un \"Ercole\", da un originale di Lisippo, e un \"busto di Adriano\" appartenuto a Lorenzo il Magnifico. Nell'ultima parte del corridoio si incontrano due \"Veneri\", da originali del IV secolo a.C. e un \"Apollo\" ellenistico, che si trovava all'ingresso di Villa Medici e invitava, col braccio destro di restauro, ad accedere alla casa, come se fosse il regno del dio stesso.\nSala 1 Archeologica.\nLa sala venne creata nel 1921, in questa sono allestite opere per lo pi\u00f9 provenienti da Roma. Tra i rilievi si segnalano quello di una \"Biga\" (V-IV secolo a.C.) e il fregio dell\"Atena Nike\" (restaurato nel Settecento da Bartolomeo Cavaceppi). Appartengono al filone \"plebeo\" dell'arte romana i due rilievi con \"Scene di bottega\", del I secolo d.C. I rilievi dell'Ara Pacis sono calchi: i Medici possedevano la lastra originale della \"Saturnia Tellus\", che nel 1937 torn\u00f2 a Roma per ricomporre il monumento. Di epoca augustea sono pure i \"frammenti di parasta a girali\", mentre ai lati si trovano due rilievi di amorini, uno con gli attributi di Giove (il fulmine) e uno con quelli di Marte (la corazza): facevano parte di una serie molto famosa nel Medioevo, alla quale Donatello si ispir\u00f2 per la cantoria di Santa Maria del Fiore.\nProvengono da un fregio adrianeo del II secolo il \"Tempio di Vesta\" e la \"Scena di sacrificio\". Il sarcofago con le \"Fatiche di Ercole\" \u00e8 caratterizzata da un pi\u00f9 accentuato contrasto luminoso, tramite la lavorazione a trapano; le diverse et\u00e0 di Ercole raffigurate alludono ai periodi della vita.\nSale del Medioevo.\nLe sale dalla 2 alla 6 sono dedicate all'arte medievale. Con la prima, del Duecento e di Giotto, si entra nel nucleo delle sale \"dei primitivi\", allestite entro il 1956 da Giovanni Michelucci, Carlo Scarpa e Ignazio Gardella, che coprirono la sala con un soffitto a capriate, imitando le chiese medievali. La sala ha un forte impatto per la presenza delle tre monumentali Maest\u00e0 di Cimabue, Duccio di Buoninsegna e Giotto, dipinte a pochi anni di distanza. Nella \"Maest\u00e0 di Santa Trinita\" del 1285-1300 Cimabue tent\u00f2 di emanciparsi dagli stilemi bizantini, ricercando un maggior volume e rilievo plastico, con un'inedita dolcezza di sfumato; di fronte \u00e8 la pala di Duccio, detta \"Madonna Rucellai\" (1285 circa), costruita con una struttura ritmica e con figure aggraziate, maggiormente influenzata dalla coeva esperienza pittorica del gotico francese; infine, al centro della sala, la \"Maest\u00e0 di Ognissanti\" di Giotto (1310 circa) di impianto monumentale e costruita molto pi\u00f9 plasticamente accentuando il chiaroscuro e la volumetria dei corpi. Di Giotto \u00e8 anche il \"polittico di Badia\" del 1300 circa.\nLa prima sala ha inoltre una sceltissima rappresentanza di pittura duecentesca, tra cui un \"Cristo trionfante\" della fine del XII secolo e un \"Christus patiens\", rari per la qualit\u00e0 elevata e lo stato di conservazione molto buono.\nLa sala seguente (3) \u00e8 dedicata ai grandi maestri del Trecento senese, in cui si fronteggiano i pi\u00f9 grandi maestri di tale scuola: l\"Annunciazione\" di Simone Martini e Lippo Memmi (1333) e la \"Presentazione al Tempio\" di Ambrogio Lorenzetti (1342), entrambe provenienti dal Duomo di Siena, e la \"Pala della beata Umilt\u00e0\" (1340) di Pietro Lorenzetti.\nSegue la sala del Trecento fiorentino (4), che mostra gli sviluppi dell'arte dopo Giotto con i contributi dei suoi allievi e di personalit\u00e0 pi\u00f9 originali come Giottino e Giovanni da Milano.\nLa sala del Gotico internazionale (5-6) \u00e8 dominata dalla monumentale \"Incoronazione della Vergine\" (1414) di Lorenzo Monaco e dal tripudio di sfarzosit\u00e0 ed eleganza dell\"Adorazione dei Magi\" (1423) di Gentile da Fabriano, eseguita per il mercante fiorentino Palla Strozzi.\nSale del primo Rinascimento.\nImpareggiabile \u00e8 il nucleo di pittura del primo Rinascimento, dagli anni venti del Quattrocento alla met\u00e0 del secolo. L'elaborazione del nuovo linguaggio \u00e8 testimoniata dalla \"Sant'Anna Metterza\" (1424) di Masolino e Masaccio nella sala 7: di Masaccio sono lo scultoreo Bambino e la Vergine, dipinta con una solenne corporatura cos\u00ec austera e realistica da non potersi pi\u00f9 definire \"gotica\". Nella stessa sala si trovano la \"Battaglia di San Romano\" di Paolo Uccello, che testimonia la sua \"ossessione\" prospettica, e le opere di Beato Angelico e Domenico Veneziano che indicano la ricerca di nuovi formati per le pale d'altare e la nascita della \"pittura di luce\".\nLa grande sala 8 \u00e8 dedicata a Filippo Lippi, sviluppatore delle proposte di Masaccio e traghettatore dell'arte fiorentina verso quel \"primato del disegno\" che fu la sua caratteristica pi\u00f9 tipica. Qui si trova anche lo straordinario \"Doppio ritratto dei duchi d'Urbino\" di Piero della Francesca, una delle icone pi\u00f9 note dell'estetica rinascimentale. L'esposizione \u00e8 completata dalle opere di Alesso Baldovinetti e del figlio del Lippi, Filippino, che fu un artista di rottura alla fine del XV secolo.\nLa sala 9 \u00e8 dedicata a fratelli del Pollaiolo, Antonio e Piero, tra i primi a praticare una linea di contorno agile e scattante, che fu da modello per numerosi artisti successivi. Nella serie di \"Virt\u00f9\" realizzate per il Tribunale della Mercanzia, una si distingue per l'eleganza formale: \u00e8 la \"Fortezza\", tra le prime opere del giovane Botticelli (1470).\nSala del Botticelli.\nLa sala del Botticelli, vasta per l'accorpamento delle sale 10-14, raccoglie la migliore collezione al mondo di opere del maestro Sandro Botticelli, compreso il suo capolavoro, la \"Primavera\" e la celeberrima \"Nascita di Venere\", due opere emblematiche della sofisticata cultura neoplatonica sviluppatasi a Firenze nella seconda met\u00e0 del Quattrocento. Queste opere furono realizzate negli anni ottanta del Quattrocento e sono le prime opere di grandi dimensioni a soggetto profano del Rinascimento italiano. Furono dipinte per Lorenzo de' Medici (non Lorenzo il Magnifico, ma un suo cugino che viveva nella Villa di Careggi, con il quale fra l'altro non correva buon sangue).\nIn questa sala si pu\u00f2 ripercorrere l'intera evoluzione pittorica del maestro, con la graziosa \"Madonna in gloria di serafini\" e la \"Madonna del Roseto\", opere pi\u00f9 giovanili legate ancora allo stile di Filippo Lippi e del Verrocchio, al \"Ritratto d'uomo con medaglia di Cosimo il Vecchio\" (1475), dove gi\u00e0 si assiste ad una maturazione dello stile legata probabilmente allo studio del realismo di opere fiamminghe, alle opere mitologiche, come la commovente \"Pallade e il Centauro\", allegoria degli istinti umani divisi tra ragione e impulsivit\u00e0, ma guidati dalla sapienza divina.\nCon l'avvicinarsi del XVI secolo l'ondata reazionaria ultra-religiosa di Girolamo Savonarola inizi\u00f2 a farsi sempre pi\u00f9 pressante nella societ\u00e0 fiorentina e questo si manifesta pi\u00f9 o meno gradualmente in tutti gli artisti dell'epoca. Anche Botticelli, dopo un'opera fastosa come la \"Madonna del Magnificat\" inizi\u00f2 ad adottare uno stile pi\u00f9 libero, sciolto dalla lucidit\u00e0 geometrica della prospettiva del primo Quattrocento (\"Madonna della Melograna, Pala di San Barnaba\"), con qualche esperimento arcaicista come l\"Incoronazione della Vergine\" dove il maestro torna allo sfondo oro in una scena pare ispirata dalla lettura di Dante. Il periodo pi\u00f9 cupo della predicazione savonaroliana porta una definitiva ventata di misticismo pessimista nella sua pittura: la \"Calunnia\" (1495) simboleggia il fallimento dello spirito ottimistico umanista, con la constatazione della bassezza umana e la relegazione della verit\u00e0.\nMa questa sala contiene anche altri numerosi capolavori: particolarmente azzeccata \u00e8 la collocazione del \"Trittico Portinari\", opera fiamminga di Hugo van der Goes del 1475 circa portata da una banchiere della ditta Medici a Bruges nel 1483, che con la sua estraneit\u00e0 formale verso le opere circostanti ben rende l'effetto di fulgida meteora che questa opera ebbe nei circoli artistici fiorentini della seconda met\u00e0 del Quattrocento. A un esame pi\u00f9 accurato si iniziano a cogliere per\u00f2 le affinit\u00e0 con le opere realizzate successivamente, la maggior cura dei dettagli, la migliore resa luministica dovuta alla pittura ad olio che i pittori fiorentini cercarono di imitare, arrivando anche a copiare alcuni elementi dell'opera fiamminga, come gli omaggi chiari di Domenico Ghirlandaio nella sua analoga \"Adorazione dei pastori\" nella basilica di Santa Trinita.\nUn'altra opera fiamminga \u00e8 la \"Deposizione nel sepolcro\" di Rogier van der Weyden (1450 circa), con la composizione ripresa da un pannello di Beato Angelico, che testimonia i reciproci scambi tra maestri fiamminghi e fiorentini.\nSala di Leonardo e sale attigue.\nLa sala 15 documenta gli esordi artistici di Leonardo da Vinci, a partire dalla prima opera documentata, il \"Battesimo di Cristo\" del 1475, opera del suo maestro Verrocchio nella quale il giovane Leonardo dipinse la testa dell'angelo di sinistra, il paesaggio e forse il modellato del corpo di Cristo. Un'altra opera giovanile \u00e8 l\"Annunciazione\", dipinta dal maestro ventenne, dove gi\u00e0 sono visibili le qualit\u00e0 dello \"sfumato\" leonardesco e la sua attenzione alle vibrazioni atmosferiche (si pensi all'angelo appena atterrato), ma con qualche errore prospettico, come il libro sul quale la Vergine posa un braccio, che al suolo poggia su un basamento ben pi\u00f9 avanzato rispetto alle gambe della Madonna. L\"Adorazione dei Magi\" invece \u00e8 un'opera incompiuta nella quale \u00e8 lampante il senso innovatore del genio di Vinci, con una composizione originalissima incentrata sulla Madonna e il Bambino in un rutilante scenario di numerose figure in movimento, fra le quali non compaiono per\u00f2 il tradizionale San Giuseppe o la capannuccia.\nNella sala sono inoltre rappresentati artisti attivi a Firenze in quegli anni: Perugino (tre grandi pale), Luca Signorelli e Piero di Cosimo.\nLa sala 16 (delle carte geografiche) era originariamente una loggia e venne chiusa per desiderio di Ferdinando I de' Medici. Fu decorata con carte geografiche dei domini medicei e festoni di frutta e fiori sulla travatura del soffitto, opera di Ludovico Buti. Fra di esse, Ferdinando I de' Medici fece collocare le tele mitologiche commissionate a Jacopo Zucchi, quando era ancora cardinale a Roma.\nLa sala 17 \u00e8 chiamata Stanzino delle Matematiche, creato sempre per Ferdinando I per accogliere i suoi strumenti scientifici. Il soffitto venne infatti decorato con un'allegoria della \"Matematica\" ed episodi che celebrano la cultura scientifica antica. Oggi espone la collezione di bronzetti moderni e alcune opere scultorie antiche.\nLa Tribuna.\nLa Tribuna \u00e8 una saletta ottagonale che rappresenta la parte pi\u00f9 antica della galleria. Fu commissionata da Francesco I de' Medici nel 1584 per sistemarvi le collezioni archeologiche e in seguito vi furono collocati tutti i pezzi pi\u00f9 preziosi e amati delle collezioni medicee. Divenuta molto popolare ai tempi del \"Grand tour\", si dice fu un'ispirazione per le \"Wunderkammer\" di numerosi nobili europei. L'ambiente \u00e8 coperto da cupola incrostata di conchiglie e madreperla e percorsa da costoloni dorati e lanterna su cui era una rosa dei venti, collegata all'esterno da una banderuola. La Tribuna presenta nelle pareti di rosso scarlatto, dato dalla tappezzerie di velluto, su cui sono appesi i quadri e mensole per oggetti e statue; lo zoccolo, oggi perduto, venne dipinto da Jacopo Ligozzi con uccelli, pesci e altre meraviglie naturalistiche; al centro stava un tempietto-scrigno, ovvero un mobile ottagonale che custodiva i pezzi pi\u00f9 piccoli e pregiati della collezione; il pavimento venne realizzato a intarsi marmorei.\nLa Tribuna, le sue decorazioni e gli oggetti che conteneva alludevano ai quattro elementi (Aria, Terra, Acqua, Fuoco): per esempio la rosa dei venti nella lanterna evocava l'aria, mentre le conchiglie incastonate nella cupola l'Acqua; il fuoco era simboleggiato dal rosso delle pareti e la terra dai preziosi marmi sul pavimento. Tutta questa simbologia era poi arricchita da statue e pitture che sviluppavano il tema degli Elementi e delle loro combinazioni. Il significato affidato all'insieme era, inoltre, la gloria dei Medici, che grazie alla volont\u00e0 divina, aveva raggiunto il potere terreno, simboleggiato dai magnifici oggetti rari e preziosi posseduti.\nOggi, per quanto trasformata nei secoli, \u00e8 comunque l'unica sala nella quale si pu\u00f2 comprendere lo spirito originario degli Uffizi, cio\u00e8 di luogo di meraviglia dove si potessero confrontare direttamente le opere degli antichi, rappresentate dalla scultura, e quelle dei moderni, con le pitture. Attorno al pregevole tavolo intarsiato in pietre dure (del 1633-1649) sono poste in circolo alcune delle pi\u00f9 famosa sculture antiche dei Medici, come il \"Fauno Danzante\" (replica romana di un originale del III secolo a.C.), i \"Lottatori\" (copia di epoca imperiale), l\"Arrotino\" (che affilava il coltello nel gruppo di Marsia), lo \"Scita\", (copia di una statua della scuola di Pergamo che faceva parte di un gruppo con Marsia), l\"Apollino\" e soprattutto la celebre \"Venere de' Medici\", un originale greco del I secolo a.C. tra le pi\u00f9 celebrate rappresentazioni della dea.\nIl monumentale stipo in pietre dure conteneva la collezione di inestimabili pietre preziose, cammei antichi e pietre dure lavorate, una delle collezioni pi\u00f9 amate dai Medici, i quali spesso facevano incidere le proprie iniziali sui pezzi pi\u00f9 pregiati: oggi sono esposte in diverse sedi, al Museo degli Argenti, al Museo archeologico nazionale fiorentino e al Museo di Mineralogia e Litologia.\nSale del Rinascimento fuori Firenze.\nIl resto del braccio est (sale 19-23) \u00e8 dedicato a varie scuole rinascimentali italiane e straniere: in queste sale si coglie appieno lo spirito didattico degli Uffizi, sviluppatosi nel XVIII secolo tramite scambi e specifici accrescimenti, a rappresentare lo sviluppo della pittura in tutti i suoi filoni pi\u00f9 importanti.\nLa sala 19, gi\u00e0 Armeria, ha una volta originale che and\u00f2 distrutta e venne ridipinta nel 1665 con le \"Allegorie di Firenze e della Toscana, trionfi, battaglie e stemmi medicei\" da Agnolo Gori. La sala chiarisce la pittura umbra e toscana con capolavori di artisti gi\u00e0 incontrati nella sala di Leonardo: Luca Signorelli, Pietro Perugino, Lorenzo di Credi e di Piero di Cosimo. Quest'ultimo artista, celebre per il tono magico e fantasioso delle sue opere a soggetto mitologico, \u00e8 qui rappresentato dal suo capolavoro \"Perseo libera Andromeda\". Chiudono la sala dipinti di scuola emiliana, forlivese e marchigiana.\nLa sala 20 (di D\u00fcrer) \u00e8 di per s\u00e9 unica in Italia, ospitando ben cinque opere del maestro indiscusso del Rinascimento tedesco, Albrecht D\u00fcrer, compresa l\"Adorazione dei Magi\" del 1504, che mostra i debiti verso la pittura italiana nell'uso della prospettiva e del colore. Anche Lukas Cranach \u00e8 rappresentato da varie opere, tra cui i grandi pannelli di \"Adamo ed Eva\" (1528). Albrecht Altdorfer e Hans Holbein il Giovane sono invece presenti in sala 22. Il soffitto della sala 20 presenta una decorazione ad affresco con grottesche originali del Cinquecento, mentre le vedute di Firenze vennero aggiunte in seguito nel Settecento; curiosa \u00e8 la veduta della basilica di Santa Croce senza la facciata ottocentesca.\nLa sala 21, affrescata nella volta da Ludovico Buti con battaglie e grottesche (interessanti le figure di \"indiani\" e animali del Nuovo Mondo), \u00e8 dedicata alla pittura veneta. Se le opere di Giorgione e di Vittore Carpaccio non sono unanimemente giudicate autografe dalla critica, di Giovanni Bellini \u00e8 presente il capolavoro dell\"Allegoria sacra\", dal significato criptico non ancora pienamente interpretato. Qui si trova anche l'unico rappresentante della pittura ferrarese del Quattrocento in galleria, Cosm\u00e8 Tura e il suo \"San Domenico\" (1475 circa).\nAnche la sala 22 (dei fiamminghi e tedeschi del Rinascimento) \u00e8 di per s\u00e9 un \"unicuum\" nel panorama museuale nazionale, con esempi che testimoniano la prolifica stagione di scambi tra Firenze e le Fiandre nel XV secolo, come i \"Ritratti di Benedetto\" e \"Folco Portinari\" di Hans Memling (1490 circa) o i \"Ritratti di Pierantonio Baroncelli e di sua moglie Maria Bonciani\", di un maestro anonimo fiammingo (1490 circa). Non a caso qui si trovano anche opere del pittore italiano pi\u00f9 \"fiammingo\", Antonello da Messina (\"San Giovanni Evangelista\" e \"Madonna col Bambino e angeli reggicorona\", 1470-1475 circa). Il soffitto \u00e8 decorato da Ludovico Buti (1588), con vivaci scene di battaglie.\nLa sala 23 infine \u00e8 dedicata ai maestri del nord-Italia Mantegna e Correggio. Del primo sono tre opere tra cui il trittico proveniente dal Palazzo Ducale di Mantova (1460), in cui si legge la sua straordinaria capacit\u00e0 di rievocare lo sfarzo del mondo antico. Di Correggio sono documentate varie fasi con la \"Madonna col Bambino tra due angeli musicanti\" (opera della giovinezza), l\"Adorazione del Bambino\" (1530 circa) e il \"Riposo dalla fuga in Egitto con san Francesco\" (1517 circa), opere di grande originalit\u00e0 stupefacentemente anticipatrice della pittura seicentesca. Chiudono la sala una serie di dipinti di scuola lombarda, soprattutto legati ai leonardeschi. Anche questa sala faceva parte dell'armeria, come ricorda il soffitto affrescato da Ludovico Buti con officine per la produzione di armi, polvere da sparo e modelli di fortezze (1588).\nLa sala 24 \u00e8 il Gabinetto delle miniature, a pianta ellissoidale, visibile solo affacciandosi dall'esterno, che ospita la collezione di circa 400 miniature dei Medici, di varie epoche e scuole e raffiguranti soprattutto ritratti. Venne decorata all'epoca di Ferdinando I, che qui aveva fatto collocare la collezione di pietre e cammei portata in dote dalla moglie Cristina di Lorena. Nel tempo ha ospitato varie collezioni (bronzetti, oreficerie, oggetti messicani, gioielli, gemme...) che oggi si trovano altrove, soprattutto al Museo degli argenti. L'aspetto odierno \u00e8 il risultato degli interventi settecenteschi di Zanobi del Rosso, che su incarico del Granduca Pietro Leopoldo ricav\u00f2 la forma ovale e ricre\u00f2 la decorazione (1782).\nCorridoio sull'Arno e Corridoio ovest.\nIl Corridoio sull'Arno, spettacolare per le vedute sul Ponte Vecchio, sul fiume e sulle colline a sud di Firenze, ospita da secoli le opere migliori della statuaria antica, per via della spettacolarit\u00e0 dell'ambientazione e per la massima luminosit\u00e0 (infatti affaccia a sud). Gli affreschi dei soffitti sono a tema religioso, eseguiti tra il 1696 e il 1699 da Giuseppe Nicola Nasini e Giuseppe Tonelli, per iniziativa del \"cattolicissimo\" granduca Cosimo III, a parte le prime due campate che sono cinquecentesche: una con un finto pergolato e una con le grottesche. Tra le statue esposte si trovano un \"Amore e Psiche\", copia romana di un originale ellenistico, e il cosiddetto \"Alessandro morente\", una testa ellenistica derivata da un originale di Pergamo, modello spesso citato di espressione patetica. Agli incroci coi corridoi principali si trovano due statue del tipo \"Olympia\", derivate dalla \"Venere seduta\" di Fidia, una del IV secolo e una del I secolo con la testa rifatta in epoca moderna.\nSul lato verso l'Arno sono posti la \"Fanciulla seduta pronta alla danza\" (II secolo a.C., facente parte di un gruppo col \"Satiro danzante\" del quale esiste una copia davanti all'ingresso della Tribuna) e un \"Marte\" in marmo nero (da un originale del V-IV secolo a.C.). Sul lato opposto si trovano un frammento di \"Lupa\" in porfido, copia da un originale del V secolo a.C. e un \"Dioniso e satiro\", col solo busto antico, mentre il resto venne aggiunto da Giovan Battista Caccini nel tardo Cinquecento.\nNel corridoio ovest, usato come galleria a partire dalla seconda met\u00e0 del XVII secolo dopo aver ospitato le officine artigiane, continua la serie di statue classiche di provenienza soprattutto romana, in larga parte acquistate al tempo di Cosimo III sul mercato antiquario romano. Fra le opere pi\u00f9 interessanti le due statue di \"Marsia\" (\"bianco\" e \"rosso\"), poste una di fronte all'altra e copie romane di un originale tardo ellenistico: quello rosso appartenne a Cosimo il Vecchio e la testa venne integrata, secondo Vasari, da Donatello. Pi\u00f9 avanti si trova una copia del \"Discobolo\" di Mirone, col braccio destro restaurato come se si coprisse il volto (a lungo venne per questo aggregata al gruppo di Niobe). Il \"Mercurio\" \u00e8 un pregevole nudo derivato da Prassitele restaurato nel Cinquecento. A sinistra del vestibolo d'uscita si trova un \"busto di Caracalla\", con l'espressione energica che ispir\u00f2 i ritratti di Cosimo I de' Medici. Alla parete opposta si trovano una \"Musa\" del IV secolo a.C. di Atticiano di Afrodisia e un \"Apollo con la cetra\", busto antico elaborato dal Caccini. La \"Venere celeste\" \u00e8 un altro busto antico integrato nel Seicento da Alessandro Algardi: per questo quando vennero ritrovate le braccia originali non vennero reintegrate. La \"Nereide sull'Ippocampo\" deriva da un originale ellenistico. Notevole \u00e8 il realismo ritrattistico del \"Busto di Fanciullo\", detto anche del \"Nerone bambino\".\nIn fondo al corridoio si trova il \"Laocoonte\" copiato da Baccio Bandinelli per Cosimo I de' Medici su richiesta del cardinale Giulio de' Medici, con integrazioni del Bandinelli stesso desunte dal racconto virgiliano. Si tratta dell'unica statua interamente moderna dei corridoi, che permette il confronto, un tempo cos\u00ec caro ai Medici, tra maestri moderni e antichi.\nLa decorazione del soffitto avvenne tra il 1658 e il 1679 su iniziativa di Ferdinando II de' Medici, con soggetti legati a uomini illustri fiorentini, quali esempi di virt\u00f9, e le personificazioni delle citt\u00e0 del Granducato di Toscana. I pittori che parteciparono all'opera furono Cosimo Ulivelli, Angelo Gori, Jacopo Chiavistelli e altri. Quando le ultime dodici campate andarono perdute in un incendio nel 1762, gli affreschi vennero reintegrati da Giuseppe del Moro, Giuliano Traballesi e Giuseppe Terreni.\nSale del Cinquecento.\nLe sale dalla 25 alla 34 ospitano i capolavori del XVI secolo. Si inizia con la sala 25 di Michelangelo e dei fiorentini, col capolavoro assoluto del \"Tondo Doni\" di Michelangelo, altamente innovativo sia per la composizione che per l'uso dei colori (1504), contornato da opere fiorentine della scuola di San Marco (Fra' Bartolomeo, Mariotto Albertinelli), dalla monumentalit\u00e0 calma e posata che ispirarono lo stesso Buonarroti e Raffaello.\nLe sale 26 e 27, rispettivamente dedicate gi\u00e0 a Raffaello/Andrea del Sarto e a Pontormo/Rosso Fiorentino sono i riallestimenti dopo che le loro opere sono state trasferite nei locali pi\u00f9 ampi al primo piano (\"sale rosse\").\nLa sala 28 ospita i capolavori di scuola veneziana di Tiziano e Sebastiano del Piombo. Al primo sono riferiti una serie di ritratti e di nudi, tra cui le celeberrime \"Flora\" e la \"Venere di Urbino\", opere dalla sensualit\u00e0 raffinata ed enigmatica.\nNelle sale 29 e 30 si trovano capolavori di pittori emiliani, tra cui Dosso Dossi, Amico Aspertini, Ludovico Mazzolino, il Garofalo e, soprattutto, Parmigianino, la cui \"Madonna dal collo lungo\" mostra con virtuosismo il superamento dei canoni estetici del Rinascimento in favore di qualcosa di pi\u00f9 eccentrico e innaturale, dall'ambiguit\u00e0 complessa e sicuramente voluta, oltre che sinuosamente bella.\nLe sale 31 e 32 sono di nuovo legate a pittori veneti, in particolare Veronese, Tintoretto, i Bassano, Paris Bordon e altri. Per la forma stretta e spezzata, la sala 33 \u00e8 stata allestita come \"Corridoio del Cinquecento\", dedicato alle opere di formato medio-piccolo che mostrano la variet\u00e0 di proposte figurative elaborate nel secolo: si va dalle composizioni affollate e minutamente capziose degli artisti che parteciparono alla decorazione dello studiolo di Francesco I in palazzo Vecchio, alle raffinatezze erotiche della scuola di Fontainebleau, dai ritratti ufficiali e alle opere semplificate secondo i dettami della Controriforma.\nChiude il percorso la sala 34, dei Lombardi, in cui trovano rappresentanza i maggiori artisti attivi in regione in tutto l'arco del XVI secolo. Tra questi spiccano Lorenzo Lotto, anello di congiunzione tra la cultura veneta e quella lombarda (\"Ritratto di giovinetto\", \"Susanna e i vecchioni\", \"Sacra Famiglia e santi\"), il bresciano Giovanni Girolamo Savoldo, straordinario creatore di effetti materici, e il bergamasco Giovan Battista Moroni, insuperato ritrattista.\nTra la sala 34 e la sala 35 si trova l'accesso per il Corridoio vasariano.\nSale del corridoio ovest.\nIl corridoio ovest ospita altre sale che vi si affacciano direttamente. Queste sale, dopo l'apertura delle nuove sale al piano terra, sono quasi tutte in riallestimento. La sala della Niobe \u00e8 rimasta chiusa dalla primavera del 2011 al 21 dicembre 2012 per lavori di restauro.\nLa sala 35 \u00e8 dedicata a Federico Barocci e alla Controriforma in Toscana, con numerosi esempi dei principali esponenti dell'epoca. Del Barocci spicca la grande pala della \"Madonna del popolo\".\nLa sala 40 era anticamente il vestibolo di uscita del museo. Vi si trovano vari esempi di statuaria classica e alcuni dipinti, tra cui uno stendardo a due facce del Sodoma. La sala 41 era gi\u00e0 dedicata a Rubens e oggi \u00e8 utilizzata come deposito. La grandiosa sala 42 venne realizzata dall'architetto Gaspare Maria Paoletti a fine del Settecento per ospitare le numerose statue del \"Gruppo dei Niob\u00ecdi\", una serie di statue romane copia di originali ellenistici portate in quegli anni a Firenze. Il mito di Niobe e dei suoi figli \u00e8 legato all'amore materno, che port\u00f2 la sventurata donna a vantarsi tanto della sua prole (sette maschi e sette femmine) da paragonarsi a Latona, madre di Apollo e Artemide, suscitando cos\u00ec l'ira degli dei che si vendicarono uccidendo i fanciulli uno ad uno. Le sculture vennero alla luce a Roma nel 1583 e fecero parte del corredo decorativo di Villa Medici (acquistate dal cardinale Ferdinando), dalla quale furono trasferite a Firenze nel 1781, dove vennero esposte direttamente in questa sala. Delle enormi tele alle pareti due sono di Rubens (facenti parte dell'incompiuto ciclo di Enrico IV di Francia), una di Giusto Sustermans e una di Giuseppe Grisoni.\nLa sala 43, gi\u00e0 del Seicento italiano ed europeo, ospita oggi solo un selezionatissimo nucleo di opere italiane, dopo che gli stranieri sono stati spostati nelle \"sale blu\" al primo piano. Sono rappresentati Annibale Carracci, Domenichino, Guercino, Mattia Preti, Bernardo Strozzi e altri.\nLa sala 44 (Rembrandt e i fiamminghi) \u00e8 in riallestimento, mentre la 45 (del Settecento) \u00e8 stata integrata con altre opere italiane dopo che quelle straniere sono state spostate al primo piano. Vi spiccano i lavori di Canaletto, Giambattista Tiepolo, Francesco Guardi, Alessandro Magnasco e Rosalba Carriera. Importante per dimensioni e qualit\u00e0 \u00e8 la tela di \"Amore e Psiche\" di Giuseppe Maria Crespi.\nL'ambiente attiguo \u00e8 quello del bar, dal quale si accede alla terrazza sopra la Loggia dei Lanzi, ottimo punto di osservazione per Piazza della Signoria, Palazzo Vecchio e la Cupola del Brunelleschi. La piccola fontana della terrazza contiene una copia del \"Nano Morgante a cavallo di una lumaca\", di Giambologna, oggi al Bargello ma originariamente creata per questo sito. Dal bar si accede anche al nuovo scalone, inaugurato nel dicembre 2011, che conduce alle sale al primo piano.\nSale blu.\nInaugurate nel dicembre 2011, le dieci sale blu al primo piano (46-55) sono state dedicate ai pittori stranieri del Seicento e del Settecento. Attingendo dalle sale al primo piano, e soprattutto, dai depositi, si \u00e8 potuto sviluppare compiutamente la presenza di pittori spagnoli, francesi, olandesi e fiamminghi nelle collezioni medicee, permettendo anche di tracciare le differenti scuole, in particolare nei Paesi Bassi. La sala 46 \u00e8 dedicata agli spagnoli (Vel\u00e1zquez, El Greco, Goya, Ribera), la 48 e la 51 ai francesi (Le Brun, Vouet, Boucher, Chardin), la 47 alla scuola di Leida, la 49 ad Amsterdam (Rembrandt), la 50 all'Aia, la 52 e la 55 ai Paesi Bassi del sud (Jan Brueghel il Vecchio, Teniers, Brill, Rubens e van Dyck), la 53 a Delft e Rotterdam, la 54 a Haarlem e Utrecht.\nSale rosse.\nNove sale \"rosse\", dalla 56 alla 61 e dalla 64 alla 66, sono state allestite nel giugno 2012, con opere del manierismo fiorentino, in particolare curandone i rapporti con l'antico. La sala 56 ospita infatti il meglio della scultura ellenistica della galleria, tra cui un \"Niobide\", il \"Torso Gaddi\" e una \"Venere accovacciata\". Il rapporto con la statuaria \u00e8 meglio chiarito dalla sala successiva, in cui tre rari monocromi di Andrea del Sarto, eseguiti per il carnevale del 1513, sono messi in relazione con il fronte di sarcofago con raffigurazione di tiaso marino (190 circa).\nSeguono le sale di Andrea del Sarto (58) con la celebre \"Madonna delle Arpie\" e degli artisti della sua cerchia (59), quelle di Rosso Fiorentino (60), di Pontormo (61), e due sale dedicate a Agnolo Bronzino (64 e 65), legate rispettivamente alla produzione sacra e al rapporto con i Medici, con i famosi ritratti di famiglia tra cui quello \"di Eleonora di Toledo col figlio Giovanni\".\nChiude la serie una sala dedicata a Raffaello (66). Sono qui opere della fase umbra/fiorentina (i \"Ritratti dei duchi di Urbino Elisabetta Gonzaga e Guidobaldo da Montefeltro\", il \"Ritratto di giovane con mela\"), inclusa la famosa \"Madonna del Cardellino\", armonica sintesi di diverse esperienze pittoriche (Perugino, Leonardo da Vinci, Fra Bartolomeo...). Il periodo romano dell'arte di Raffaello, \u00e8 caratterizzato da una maggiore monumentalit\u00e0 e un pieno possesso della tecnica del colore, qui ben rappresentato dal sommo \"Ritratto di Leone X con i cardinali Giulio de' Medici e Luigi de' Rossi\".\nSale Ademollo.\nLe sale 62 e 63 hanno ospitato tra il 2012 e il 2018 lavori di Alessandro Allori, di Giorgio Vasari e altri artisti operanti a Firenze nel secondo Cinquecento.\nVerone sull'Arno.\nSi giunge poi al Verone sull'Arno, con le grandi finestre che danno sul fiume e sul piazzale degli Uffizi. Qui si trovano tre sculture monumentali.\nIl \"Vaso Medici\" (al centro), grande cratere neoattico tra i tesori arrivati al museo da Villa Medici, risale alla seconda met\u00e0 del I secolo a.C. ed \u00e8 straordinario per dimensioni e per qualit\u00e0. Vi \u00e8 raffigurata nella base una scena a bassorilievo con gli eroi Achei che consultano l'oracolo di Delfi prima della partenza per la guerra di Troia.\nIl \"Marte Gradivo\" \u00e8 di Bartolomeo Ammannati, con il Dio rappresentato come nell'atto di incitare un esercito standone a capo, mentre sul lato opposto si trova il \"Sileno con Bacco fanciullo\" di Jacopo del Duca, copia di una statua romana oggi al Louvre, da un originale bronzeo del IV secolo, forse di Lisippo: anche queste due statue erano a villa Medici e decoravano la loggia che d\u00e0 sul giardino.\nSale di Caravaggio e dei caravaggeschi.\nLe ultime sale del museo, nel braccio est a piano terra, ospitano opere di Caravaggio, dei caravaggeschi e di Guido Reni. Allestite nel 1993 e spostate pi\u00f9 a nord negli anni duemila per lasciare maggior spazio alle esibizioni temporanee (le sale su questo lato si susseguono infatti pressoch\u00e9 identiche una dopo l'altra su tutto il lato del piazzale; poco pi\u00f9 di met\u00e0 sono attualmente valorizzate). Non avranno numero finch\u00e9 l'intero allestimento del primo piano non sar\u00e0 completato.\nLe opere di Caravaggio a Firenze non sono molte, ma rappresentano bene la fase giovanile del maestro, densa di celebri capolavori fin dalle prime produzioni artistiche. Spicca il \"Bacco\", cos\u00ec disincantatamente realistico, e la \"Testa di Medusa\", in realt\u00e0 uno scudo ligneo per occasioni di rappresentanza, come i tornei. L'espressione di terrore di Medusa impressiona per la cruda violenza della rappresentazione. Opera pi\u00f9 tipica dello stile maturo \u00e8 il \"Sacrificio di Isacco\", dove la violenza del gesto \u00e8 miracolosamente sospesa.\nAltre opere permettono un confronto immediato con opere di temi simili di seguaci del Caravaggio: Artemisia Gentileschi con la \"Giuditta decapita Oloferne\" (una delle poche donne artiste ad avere un posto importante nella storia dell'arte), Battistello Caracciolo, Bartolomeo Manfredi (sala apposita), l'olandese Gerard van Honthorst, italianizzato in Gherardo delle Notti (sala apposita), il Rustichino, lo Spadarino, Nicolas Regnier e Matthias Stomer.\nL'ultima sala della galleria \u00e8 dedicata a Guido Reni, caposcuola bolognese del Seicento. Fu un maestro del classicismo seicentesco, anche se l'opera del \"David con la testa di Golia\" si ricollega per lo sfondo scuro ai caravaggeschi delle sale precedenti. Pi\u00f9 astrattamente idealizzato \u00e8 l\"Estasi di sant'Andrea Corsini\", entrato in Galleria nel 2000, dalla luminosit\u00e0 sovrannaturale.\nGabinetto dei disegni e delle stampe.\nAl primo piano della Galleria, presso i locali ricavati dall'ex Teatro Mediceo, ha sede la raccolta di arti grafiche, iniziata intorno alla met\u00e0 del XVII secolo dal cardinale Leopoldo de' Medici e trasferita agli Uffizi nel 1700 circa. Dell'antico teatro resta oggi solo il prospetto all'altezza dello scalone, con un busto di \"Francesco I de' Medici\" di Giambologna (1586) sulla porta centrale; ai lati si trovano una \"Venere\", copia romana di un originale del V secolo a.C., e una \"Statua femminile\" ellenistica.\nLa raccolta di disegni e stampe, tra le maggiori al mondo, comprende circa 150.000 opere, datate dalla fine del Trecento al XX secolo, fra le quali spiccano esempi di tutti i pi\u00f9 grandi maestri toscani, da Leonardo a Michelangelo a molti altri, che permettono spesso di stabilire il percorso creativo di un'opera, attraverso i disegni preparatori, oppure a volte testimoniano, attraverso le copie antiche, opere ormai irrimediabilmente perdute, come gli affreschi della \"Battaglia di Anghiari\" di Leonardo da Vinci e della \"Battaglia di C\u00e0scina\" di Michelangelo, che un tempo dovevano decorare il Salone dei Cinquecento in Palazzo Vecchio. Vasari stesso collezion\u00f2 i fogli e consacr\u00f2 il disegno come \"padre\" delle arti e prerogativa dell'arte fiorentina. Nella piccola sala davanti allo scalone o nel vestibolo di accesso al Gabinetto si tengono periodicamente mostre temporanee, con materiale delle collezioni o nuove acquisizioni.\nCollezione Contini Bonacossi.\nPrecedentemente posta nel braccio destro del loggiato, con l'entrata da via Lambertesca, ed ora sistemata nelle ex sale blu dell'ala di ponente, la straordinaria collezione raccolta nella prima met\u00e0 del Novecento dai coniugi Contini Bonacossi \u00e8 entrata nel normale percorso di visita del museo. Fu donata agli Uffizi negli anni settanta, venendo cos\u00ec a rappresentare il pi\u00f9 importante accrescimento del museo relativo al secolo scorso. Della collezione fanno parte mobilio, maioliche antiche, terrecotte robbiane, e soprattutto una notevolissima serie di opere di scultura e pittura toscana, fra le quali spiccano una \"Maest\u00e0 con i santi Francesco e Domenico\" della bottega di Cimabue, la \"Pala della Madonna della Neve\" del Sassetta (1432 circa), la \"Madonna di casa Pazzi\" di Andrea del Castagno (1445 circa), il \"San Girolamo\" di Giovanni Bellini (1479 circa), il marmo di Gian Lorenzo Bernini del \"Martirio di san Lorenzo\" (1616 circa), La \"Madonna col Bambino e otto santi\" del Bramantino (1520-1530) oppure il \"Torero\" di Francisco Goya (1800 circa).\nEx-chiesa di San Pier Scheraggio.\nDella chiesa che sorgeva accanto a Palazzo Vecchio restano solo alcune arcate visibili da via della Ninna, e una navata che fa parte degli Uffizi, adiacente alla biglietteria usata nella seconda met\u00e0 del Novecento.\nLa sala di San Pier Scheraggio viene usata per conferenze, per esposizioni temporanee o per esporre opere che non trovano spazio nel percorso espositivo per via della loro singolarit\u00e0.\nIn passato ha ospitato una collezione di arazzi medicei, nonch\u00e9 gli affreschi staccati del \"ciclo degli uomini e donne illustri\" di Andrea del Castagno, provenienti dalla Villa Carducci-Pandolfini di Filippo Carducci a Legnaia, o l'affresco di Botticelli dell\"Annunciazione\" del 1481, staccato dalla parete della loggia dell'ospedale di San Martino alla Scala a Firenze, oppure la grande tela della \"Battaglia di Ponte dell'Ammiraglio\" di Guttuso e \"Gli archeologi\" di Giorgio de Chirico.\nSala delle Reali Poste.\nEra in quest'area (corrispondente al tratto tra via Lambertesca e la loggia de' Lanzi), in antico, lo stabilimento della Zecca fiorentina, la cui storia \u00e8 strettamente legata al fiorino d'oro che qui si batteva. Venne inglobato nel progetto di Giorgio Vasari, in modo da presentarsi in assoluta continuit\u00e0 con gli Uffizi, non fosse per la parte basamentale, chiusa e non aperta a loggiato. Nel periodo di Firenze Capitale (1865-1871) si scelse di destinare questa porzione ad ospitare il nuovo ufficio postale cittadino (essendo venuto meno il precedente situato alla tettoia dei Pisani in piazza della Signoria dove ora sorge il palazzo delle Assicurazioni Generali), affidando il progetto all'architetto Mariano Falcini. Questi, tra il 1865 e il 1866, ricav\u00f2 dal preesistente cortile delle carrozze un grande ambiente (ora pavimentato a marmi bianchi e rossi), coperto da un lucernario a padiglione sorretto da quattro esili colonne con struttura portante in ghisa e nobilitato da fregi e cornici in stucco alle pareti. Utilizzato come ufficio postale fino al 1917, l'ambiente conobbe successivamente un periodo di abbandono per essere poi individuato nel 1934 dal Soprintendente alle Gallerie Giovanni Poggi come sede di un moderno laboratorio di restauro, non pi\u00f9 pensato come 'bottega d'arte', ma come centro scientifico e sperimentale di nuovi metodi, tecniche e materiali. Data diversa sede all'istituto, gli ambienti furono recuperati nella loro originaria configurazione con un intervento di restauro conclusosi nel 1988 con la direzione di Romeo Zigrossi (direttore dell'Ufficio tecnico della Soprintendenza), nell'ambito del quale fu realizzata la nuova pavimentazione in sostituzione della precedente in tessere vetrose, in pessimo stato di conservazione e comunque limitata alla parte centrale della sala. Da questa data lo spazio \u00e8 stato utilizzato per l'allestimento di esposizioni temporanee legate all'attivit\u00e0 della Galleria degli Uffizi. Nell'ambito del progetto dei Nuovi Uffizi si prevede di creare qui una zona di servizi per i visitatori, in particolare un ristorante della galleria. Per quanto riguarda il prospetto esterno (per la parte terrena) \u00e8 evidente la volont\u00e0 di Mariano Falcini di operare un intervento in senso neomedioevale, volto a ricollegarsi pi\u00f9 alla vicina loggia de' Lanzi che non alla fabbrica vasariana. Il duplice accesso, oltre che dall'iscrizione che identifica le 'Reali Poste', \u00e8 contrassegnato da quattro scudi con le armi dei quartieri storici di Firenze e, al centro, dallo scudo con lo stemma del Regno d'Italia (croce sabauda: di rosso alla croce d'argento)."}
{"id": "24104", "revid": "400518", "url": "https://it.wikipedia.org/wiki?curid=24104", "title": "Ross 128", "text": "Ross 128, o FI Virginis, \u00e8 una stella variabile che si trova a circa 11 anni luce dal Sole, nell'area est della costellazione della Vergine, poco a sud-est di . Non osservabile ad occhio nudo, la stella fu scoperta nel 1925 da Frank Elmore Ross.\n\u00c8 una nana rossa, attorno alla quale \u00e8 stato scoperto un pianeta di tipo roccioso, che potrebbe presentare caratteristiche adeguate a consentire l'esistenza di acqua liquida sulla superficie.\nIl sistema di Ross 128 \u00e8 tra i pi\u00f9 vicini alla Terra; il suo moto all'interno della Via Lattea, inoltre, lo porter\u00e0 ad avvicinarsi ulteriormente al sistema solare: tra anni, all'epoca del massimo avvicinamento, i due sistemi disteranno 6,2 anni luce. In virt\u00f9 di ci\u00f2, la stella \u00e8 anche chiamata Proxima Virginis.\nOsservazione.\nRoss 128 \u00e8 situata nell'area est della costellazione della Vergine, poco a sud-est di . Appartiene all'emisfero celeste boreale, molto in prossimit\u00e0 dell'equatore celeste, dal quale dista meno di 1\u00b0; ci\u00f2 comporta che possa essere osservata da tutte le regioni abitate della Terra. Tuttavia, con una magnitudine apparente di +11,15 e una assoluta di +13,5 risulta troppo debole per essere osservata ad occhio nudo.\nCaratteristiche fisiche.\nRoss 128 \u00e8 una nana rossa di tipo spettrale M4 V che possiede circa il 16,8% della massa solare, il 19,6% del suo diametro e una luminosit\u00e0 pari a circa a 36/10\u00a0000 di quella solare, con la maggior parte dell'energia irradiata nell'infrarosso. La temperatura efficace della superficiale della stella \u00e8 di . Ci\u00f2 determina il suo colore arancione scuro/rosso, tipico delle stelle di tipo M.\nRoss 128 \u00e8 una vecchia stella del disco della Via Lattea, con un'orbita prossima al piano galattico e una bassa metallicit\u00e0, pari a [Fe/H]=, cui corrisponde una scarsa abbondanza di elementi differenti da idrogeno ed elio.\n\u00c8 classificata come stella a brillamento, ovvero \u00e8 una stella variabile in cui avvengono improvvisi e intensi aumenti di luminosit\u00e0 della durata di alcuni minuti. Tuttavia, poich\u00e9 i brillamenti si manifestano con una frequenza relativamente bassa, si ritiene che Ross 128 sia in una fase avanzata di evoluzione da un punto di vista magnetico. Ci\u00f2 avrebbe determinato una riduzione del numero dei fenomeni di riconnessione magnetica che sarebbero all'origine dei brillamenti stellari, ma a ci\u00f2 non sarebbe corrisposta una riduzione dell'energia complessivamente emessa durante tali eventi.\nMoti spaziali.\nRoss 128 mostra un moto proprio notevole rispetto alle stelle di fondo, similmente a quanto avviene per stelle luminose, come Sirio, Arturo e . Nel corso dei secoli questo causa un lento spostamento della posizione apparente della stella; stelle di questo tipo vengono chiamate \"stelle ad elevato moto proprio\".\nRoss 128 orbita attorno al centro della Via Lattea con un'eccentricit\u00e0 di 0,122: la sua distanza dal centro galattico varia dunque tra e anni luce (corrispondenti a 8,2 e , rispettivamente). L'orbita percorsa dalla stella la sta portando ad avvicinarsi progressivamente al Sistema solare. Il massimo avvicinamento avverr\u00e0 approssimativamente tra anni, quando i due sistemi si troveranno a , pari a , di distanza.\nNe \u00e8 stata valutata l'appartenenza all'Associazione dell'Orsa Maggiore, che sembrerebbe da escludere.\nSistema planetario.\nAttorno a Ross 128 orbita un pianeta terrestre, di dimensioni simili a quelle della Terra e forse con temperature superficiali confrontabili con quelle del nostro pianeta. \u00c8 stato scoperto nel 2017, con il metodo delle velocit\u00e0 radiali, attraverso lo strumento HARPS dell'ESO.\nUna ricerca, i cui risultati sono stati resi noti nel 2000, condotta con il telescopio spaziale Hubble non ha dato evidenza dell'esistenza di oggetti di tipo gioviano o di nane brune orbitanti attorno alla stella ad una distanza superiore ad una unit\u00e0 astronomica. Inoltre, sembrerebbe esclusa la presenza di uno spesso disco di detriti attorno alla stella, non avendo essa il tipico incremento nell'emissione nell'infrarosso che l'accompagnerebbe.\nProspetto.\nSegue un prospetto dei componenti del sistema planetario di Ross 128.\nSegnale radio.\nIl 12 maggio 2017 alcuni ricercatori hanno raccolto dei segnali anomali utilizzando il radiotelescopio dell'osservatorio di Arecibo. Abel M\u00e9ndez, un astrobiologo dell'universit\u00e0 di Porto Rico ad Arecibo, ha detto che la stella \u00e8 stata osservata per 10 minuti, durante i quali il segnale raccolto era \"quasi periodico\". Gli studi successivi hanno chiarito l'origine dei segnali, riconosciuti come provenienti da satelliti di comunicazione in orbita geostazionaria."}
{"id": "24107", "revid": "1216132", "url": "https://it.wikipedia.org/wiki?curid=24107", "title": "Ingegneria aerospaziale", "text": "L'ingegneria aerospaziale \u00e8 un ramo dell'ingegneria che applica principi di fisica, scienza dei materiali e di altre discipline collegate alla progettazione di aeromobili e veicoli spaziali. Lo sviluppo dei primi \u00e8 affidato all'ingegneria aeronautica, lo sviluppo dei secondi \u00e8 affidato all'ingegneria spaziale.\nStoria.\nI primi studi ingegneristici in questo campo risalgono a Leonardo da Vinci e alle sue celebri macchine volanti, che non hanno, per\u00f2, mai visto una realizzazione pratica. Per trovare una vera macchina volante bisogna aspettare il 1782, anno in cui prende il volo la prima mongolfiera, che ispirer\u00e0 gli aerostati Zeppelin della prima met\u00e0 del XX secolo. Per vedere un primo esempio di aereo occorre aspettare gli inizi (1903) del XX secolo, con il primo volo del Flyer I (cos\u00ec denominato dai fratelli Wright), primo mezzo con un peso specifico maggiore di quello dell'aria ad alzarsi da terra.\nIl XX secolo ha visto lo sviluppo tecnologico e la diffusione nel campo militare e civile di tali apparati, fino alla realizzazione, nella seconda met\u00e0 del secolo, di velivoli capaci di viaggiare nello spazio.\nWernher von Braun progett\u00f2 i V2 nazisti, lanciatori suborbitali a corto raggio in grado di trasportare testate esplosive.\nLa formula principe della Propulsione spaziale \u00e8 l'Equazione del razzo di Ciolkovskij, la quale descrive un \u0394v in base alla quantit\u00e0 di propellente espulso nella direzione opposta rispetto a quella verso la quale ci si vuole muovere.\nCompetenze e discipline d'interesse.\nPer la loro progettazione, i moderni aeromobili, essendo sistemi molto complessi, richiedono una solida formazione di base multidisciplinare, che va dalla scelta dei materiali pi\u00f9 idonei ad essere utilizzati nelle varie soluzioni tecniche alla definizione del profilo di missione di un velivolo, dalle prestazioni fino agli equipaggiamenti. L'ingegnere aerospaziale, infatti, deve tener conto di numerosi fenomeni di natura aerodinamica, strutturale, termica, elettromagnetica e meccanica per poter dimensionare opportunamente la struttura, gli apparati propulsivi, disegnare il profilo aerodinamico delle superfici portanti, gli impianti di bordo e gli strumenti di navigazione.\nLa notevole, e sempre crescente, complessit\u00e0 del prodotto aerospaziale richiede, dunque, l'impiego di figure di alto profilo, dotate quanto pi\u00f9 possibile, di conoscenze d'insieme dei velivoli. In particolare, l'estrema complessit\u00e0 dell'aerodinamica ha reso il computer uno strumento fondamentale nell'ingegneria aerospaziale, senza il quale gran parte dei risultati ottenuti negli ultimi 30 anni (come il viaggio interplanetario ed i velivoli tutt'ala, ovvero privi di coda) non sarebbero stati conseguiti.\nPer gli ingegneri aerospaziali che operano nel campo aeronautico \u00e8 di vitale importanza la conoscenza della normativa redatta dalle autorit\u00e0 nazionali e sovranazionali (quali ENAC, EASA, FAA) di regolazione tecnica, certificazione, vigilanza e controllo nel settore dell'aviazione. L'ingegneria aerospaziale \u00e8 un settore dell'ingegneria molto importante dal punto di vista economico, dal momento che, oggi, gli aerei consentono di raggiungere quasi ogni punto della Terra in tempi ridotti. In campo spaziale, la progettazione di satelliti rende possibile la trasmissione di dati ad alta velocit\u00e0, in ogni punto del pianeta e l'esplorazione dei corpi del sistema solare.\nIl notevole bagaglio scientifico degli ingegneri aerospaziali rende questa figura molto ricercata anche nella progettazione di grandi opere pubbliche (ponti, dighe, grattacieli) e nell'industria automobilistica (soprattutto sportiva) e motoristica in generale."}
{"id": "24110", "revid": "2", "url": "https://it.wikipedia.org/wiki?curid=24110", "title": "FI Virginis", "text": ""}
{"id": "24111", "revid": "834", "url": "https://it.wikipedia.org/wiki?curid=24111", "title": "Rodolfo Guglielmi", "text": ""}
{"id": "24113", "revid": "599013", "url": "https://it.wikipedia.org/wiki?curid=24113", "title": "Metallurgia", "text": "La metallurgia \u00e8 la disciplina tecnica che riguarda essenzialmente lo studio dei metalli, del loro comportamento e dei procedimenti tecnici relativi al loro ottenimento e lavorazione: \u00e8 nata in ambito preistorico, formalmente con l'et\u00e0 del rame, con la lavorazione dell'elemento nativo, ma si possono considerare pienamente tecniche metallurgiche quelle in uso durante l'et\u00e0 del bronzo.\nStoria.\nOrigini.\nLe prime testimonianze della metallurgia umana risalgono al V e VI millennio a.C., nei siti archeologici di Majdanpek, Yarmovac e Plocnik tutti e tre in Serbia. Ad oggi, la fusione pi\u00f9 antica di rame si trova nel sito Belovode; tra gli esempi, vi \u00e8 un'ascia in rame del 5\u00a0500 a.C. appartenenti alla cultura Vin\u010da. Altri segni della metallurgia si trovano dal terzo millennio a.C. a Palmela (Portogallo), Cortes de Navarra (Spagna), e Stonehenge (Regno Unito). Tuttavia, come spesso accade con lo studio della preistoria, nuove scoperte sono continue e in corso.\nNel Medio Oriente antico, nelle aree vicine alla mezzaluna fertile, si estraevano da tempo minerali: arsenico, rame, stagno, ferro, oro, argento e piombo. Argento, rame, stagno e ferro meteorico si possono trovare anche nativi, ci\u00f2 consentiva un numero limitato di lavorazione dei metalli nelle culture primitive. Armi egiziane in ferro meteorico del circa 3\u00a0000 a.C. sono stati definiti \"Pugnali dal Cielo\". Tuttavia, imparando a estrarre rame e stagno dalle rocce per riscaldamento e combinando questi due metalli a fare una lega denominata bronzo, la tecnologia della metallurgia ha avuto inizio circa 3\u00a0500 a.C. con l'et\u00e0 del bronzo. L'estrazione del ferro da suoi minerali, ossidi o solfuri, in un metallo lavorabile \u00e8 molto pi\u00f9 difficile. Sembra sia stata elaborata dagli Ittiti intorno al 1200 a.C., all'inizio, appunto, dell'et\u00e0 del ferro. Il segreto di estrazione e lavorazione del ferro \u00e8 stato un fattore chiave per il successo dei Filistei.\nSviluppi storici nella siderurgia si trova in una grande variet\u00e0 di culture e civilt\u00e0 del passato. Questo include i regni antichi e medievali e gli imperi del Medio Oriente e Vicino Oriente, Iran antico, antico Egitto, Nubia antica, Anatolia, Nok Antica, Cartagine, i Greci ed i Romani in Europa, poi l'Europa medievale, Cina antica e medievale, India antica e medievale, Giappone antico e medievale, eccetera. Interessante da notare \u00e8 che molte applicazioni pratiche, quindi apparecchiature connesse o coinvolte nella metallurgia erano diffusi nella Cina antica prima che gli europei ne avessero padronanza. Un libro del XVI secolo di Georg Agricola chiamato \"De re metallica\" descrive i processi altamente sviluppati e complessi: minerari, dell'estrazione dei metalli e della metallurgia del tempo. Agricola \u00e8 stato descritto come il padre della mineralogia e della metallurgia.\nMetallurgia di processo.\nLe materie prime nel ciclo di fabbricazione dei metalli appartengono principalmente a 2 tipologie: i minerali dei metalli e i rottami metallici. Le operazioni che conducono alla produzione di un metallo sono oggetto della metallurgia estrattiva o primaria.\nI minerali sfruttati industrialmente sono principalmente ossidi, solfuri e silicati. I trattamenti di preparazione, che iniziano con la frantumazione della roccia, servono a concentrare il minerale. Si aumenta la superficie di contatto, si rendono le particelle equidimensionali e si esegue l'arricchimento:\nA volte sono effettuati i trattamenti estrattivi preliminari, di natura chimico-fisica, per trasformare i minerali in composti pi\u00f9 facilmente manipolabili (alcuni esempi: calcinazione, arrostimento).\nI processi di estrazione.\nIn base alla forma di energia utilizzata per separare il metallo dalle impurit\u00e0 e dalla ganga si distinguono 3 principali processi metallurgici:\nNei processi pirometallurgici il caso pi\u00f9 comune \u00e8 quello degli ossidi e dei solfuri. Le reazioni di dissociazione (endotermiche, cio\u00e8 assorbono calore) sono:\nDove \u0394H indica la variazione di entalpia.\nSi consideri che la dissociazione avviene spontaneamente solo con la diminuzione dell'energia libera \u0394G\u00b0 del composto. In base a tale principio e alla definizione di energia libera si pu\u00f2 calcolare la T*, temperatura minima di dissociazione.\nPer un ossido la T* pu\u00f2 essere calcolata con la relazione semiempirica di \"Matignon-Le Chatelier\":\nformula_1\nMaggiormente usato \u00e8 il carbonio, come CO (riduzione indiretta) e come carbone (riduzione diretta):\nCon i solfuri si avrebbe teoricamente la dissociazione:\nMeS \u2194 Me + 0,5 S2\nTuttavia non si ha una corrispondenza univoca tra pressione e temperatura di dissociazione, in quanto i solfuri formano soluzioni solide con i loro metalli e il sistema diventa bivariante, cio\u00e8 dipendente anche dalla concentrazione. Nei processi idrometallurgici il minerale, solubile o reso tale, e la ganga sono immersi in soluzione acquosa. La ganga insolubile \u00e8 separata per filtrazione o decantazione, quindi il metallo \u00e8 estratto introducendo un sale o un altro metallo (meno importante e recuperabile), che fanno precipitare il metallo principale e non le impurit\u00e0. Nei processi elettrometallurgici un sale metallico fuso o in soluzione acquosa \u00e8 sottoposto a dissociazione elettrolitica, con deposizione al catodo del metallo per riduzione."}
{"id": "24114", "revid": "1928819", "url": "https://it.wikipedia.org/wiki?curid=24114", "title": "Applicazione web", "text": "Una applicazione web (web application in inglese, abbreviato web app), in informatica ed in particolare nella programmazione web, indica genericamente tutte le applicazioni distribuite ovvero applicazioni accessibili/fruibili via web per mezzo di un network, come ad esempio una Intranet all'interno di un sistema informatico o attraverso internet, cio\u00e8 in una architettura tipica di tipo client-server, offrendo determinati servizi all'utente client.\nStoria.\nQuando le prime applicazioni client-server cominciarono ad essere diffuse nel panorama informatico, da met\u00e0 circa degli anni ottanta, questi sistemi richiedevano che per ognuno di essi fosse installata la parte \"client\" direttamente sulla \"workstation\" di ciascun utente. In breve qualunque aggiornamento, patch o modifica dell'applicativo \"lato server\" (server-side) si trasformava nella esigenza di installare le versioni aggiornate su tutte le \"workstation\" degli utenti dell'applicativo stesso; questo tipo di problematiche inducevano ovviamente, in modo diretto, un onere economico non indifferente per il produttore del software, e di conseguenza un costo periodico di adeguamento per tutti gli utenti di questo tipo di applicazione informatica.\nQuesto modello applicativo \u00e8 divenuto piuttosto popolare alla fine degli anni novanta con la diffusione di Internet, in un contesto di Web 2.0 ovvero web dinamico: infatti l'opportunit\u00e0 di aggiornare ed evolvere a costo ridotto il proprio applicativo, senza essere costretti a distribuire numerosi aggiornamenti ai propri clienti attraverso supporti fisici, ha reso la soluzione piuttosto popolare per molti produttori software.\nDagli anni 2000 come Google e Microsoft hanno implementato interi pacchetti applicativi per office automation, tradizionalmente venduti in modo distribuito su supporti CD-ROM, e che ora si stanno velocemente trasformando a tutti gli effetti in \"webapps\" (es. Google Docs). Spesso sono applicazioni web complesse di tipo \"enterprise\", ovvero di business ad uso interno prettamente aziendale, o verso i propri clienti esterni.\nDescrizione.\nFunzionamento.\nSi basa sul concetto di funzionamento di un client che accede all'applicazione connettendosi a funzionalit\u00e0 di elaborazione residenti su un application server utilizzando come terminali utente normali web browser appoggiandosi dunque ai consueti protocolli di rete (i \"client\" finalizzati unicamente a collegarsi come terminali di \"web-application\" vengono chiamati sovente thin client). Attraverso le \"webapps\" vengono spesso passati \"flussi di dati\" in formati SGML generici (o addirittura custom) direttamente ad altre applicazioni che, in virt\u00f9 dell'uso di questo tipo di \"output\", sono sempre accessibili attraverso un comune \"web browser\".\nLa parte dinamica \"lato client\" (o client-side) di questi sistemi informatici (es. applet) \u00e8 affidata sempre a linguaggi standard, come ad esempio JavaScript, che sono inclusi in tutti i \"browser\". Il crescente successo conseguito da \"librerie esperte\", ormai veri e propri framework come JQuery, tecnologie dinamiche come AJAX, oppure \"plug-in\", come il conosciutissimo \"Flash Player\", consente oggi di \"pilotare\" ed arricchire le \"interfacce utente\" in modo completo ed efficiente. Di contro, le \"web-application\" generano il loro \"output\" in modo dinamico pilotando un \"front-end\" composto da \"documenti Web\", destinati quindi ad un semplice web browser. Le prime \"web apps\" consistevano infatti nella generazione di pagine standard HTML/XHTML; successivamente con l'evolversi delle tecnologie associate e soprattutto con la nascita di nuovi standard, si cominciarono a \"distribuire\" attraverso di esse documenti in formati ancora pi\u00f9 \"neutri\", come l'XML. In breve ogni singola pagina Web viene inviata al \"client\" come fosse un documento statico, ma la sequenza delle pagine pu\u00f2 fornire un'esperienza interattiva, poich\u00e9 l\"'input\" dell'utente \u00e8 restituito attraverso gli \"elementi embedded\" della pagina stessa. Durante la sessione, il browser web interpreta e visualizza le pagine, e dunque diventa il \"client\" universale per tutte le \"web-application\", indipendentemente dal produttore del software.\nMotivazioni.\nAlcuni siti web sono \"statici\" ovvero il contenuto pu\u00f2 essere modificato solo da una persona con un livello di accesso privilegiato (a volte definita \"webmaster\") per \"aggiornare\" manualmente il contenuto attraverso la modifica manuale del codice HTML delle pagine web che devono essere modificate. Generalmente, questo viene fatto modificando un insieme di \"file\" presenti sul server web (il computer che fa \"girare\" il sito web), in cui ciascun \"file\" rappresenta una singola pagina.\nSpesso \u00e8 importante che i visitatori di un sito web vedano che il contenuto sia coerente ed aggiornato. Il contenuto di un sito che varia nel tempo necessita di essere cambiato continuamente. Per esempio, in un sito web di e-commerce \u00e8 richiesto che vengano pubblicati solamente gli annunci relativi a prodotti non ancora venduti. \u00c8 anche importante che i nuovi annunci siano pubblicati al massimo uno o due giorni dopo che sono stati inviati dal venditore. Se una di queste condizioni non viene rispettata, il sito probabilmente non avr\u00e0 molto successo.\nLe modifiche all'aspetto di un sito web statico richiedono che il manutentore del sito visiti ed aggiorni ogni \"file\" che compone il sito web. I siti web tipicamente possono crescere fino a comprendere migliaia di \"file\" e per questo l'operazione pu\u00f2 non essere un compito banale. Il manutentore responsabile del sito di annunci di automobili ha l'onere aggiuntivo di tenere aggiornati anche gli annunci stessi. Se ogni pagina nel sito web rappresenta un annuncio relativo ad una particolare automobile, il \"webmaster\" ha la necessit\u00e0 di eliminare le pagine che compongono l'annuncio scaduto e di creare le pagine per le nuove inserzioni. Quindi ha anche l'esigenza che nessun collegamento su altre pagine punti alle pagine rimosse. La quantit\u00e0 di lavoro da compiere diventa molta in un tempo davvero breve. Il manutentore del sito pu\u00f2 anche, comprensibilmente, commettere errori e dimenticarsi di aggiornare o rimuovere pagine importanti.\nDa qui l'esigenza di sostituire le operazioni ripetitive e manuali con soluzioni applicative automatizzate, che svolgano queste funzioni in modo pi\u00f9 efficiente, rapido e sicuro. Infatti, in un sito web generato \"dinamicamente\" (detto in questo caso \"sito dinamico\"), al manutentore non \u00e8 richiesto di visitare ogni pagina per eseguire l'aggiornamento del contenuto o dello stile. Se il nostro ipotetico manutentore del sito degli annunci di automobili decidesse di costruire un'applicazione web per gestire questo sistema, potrebbe conservare una lista di \"nuovi annunci\" slegata dalla struttura HTML (memorizzandola ad esempio in una generica base di dati). Sarebbe quindi in grado di istruire la propria applicazione web perch\u00e9, quando un utente visita il sito, questa interroghi la base di dati e generi il codice HTML corrispondente ad uno di questi \"annunci recenti\" ovvero al loro indice.\nCaratteristiche.\nPer sua natura una \"webapp\" pu\u00f2 presentarsi con diverse strutture ed organizzazioni logiche, poich\u00e9 di fatto racchiude in s\u00e9, allo stesso tempo, un modello tecnico ed una filosofia di sviluppo. Tuttavia, sul piano dell'informatica teorica \u00e8 possibile riconoscere una strutturazione tipica su pi\u00f9 livelli (architettura multi-tier) che va a mappare l'architettura a livello fisico-infrastrutturale di un sistema informatico (architettura three-tier) sul quale l'applicazione web \u00e8 presente e viene eseguita.\nNella maggioranza dei casi \u00e8 infatti possibile identificare:\nRicapitolando, il \"web browser\" del \"client\" invia le proprie richieste, tramite il protocollo HTTP/HTTPS, al livello intermedio ovvero al motore applicativo dinamico del \"web server\", che da una parte interpreta e gestisce le interrogazioni al motore DBMS e dall'altra genera il risultato in un \"output\" diretto allo stesso \"browser\", che lo interpreta e lo restituisce all'utente sotto forma di Web. Un'applicazione web si caratterizza dunque essenzialmente per il trasferimento di dati o informazioni da uno strato all'altro ovvero dal front-end fino al back-end e viceversa con in aggiunta eventuali elaborazioni/computazione sulla parte di core business. Spesso inoltre in applicazioni web di una certa dimensione o complessit\u00e0, al pari di siti web e portali, \u00e8 presente una pagina iniziale (\"home page\") con un men\u00f9 iniziale e relativi sottomen\u00f9 per l'insieme di funzionalit\u00e0 o servizi offerti all'utente.\nProgettazione e sviluppo.\nCome per le altre applicazioni lo sviluppo delle applicazioni web avviene tipicamente seguendo il ciclo di vita del software a partire da requisiti/specifiche. Il lavoro del programmatore web tipicamente avviene in locale sul proprio PC con IDE installato e configurato. A differenza delle altre forme di programmazione lo sviluppo in locale delle applicazioni web necessita del supporto di un application server installato sempre in locale sul PC dello sviluppatore che funzioni da \"back-end\" su cui effettuare il deployment dell'applicazione ad ogni passo dello sviluppo testando \"interfaccia utente\" e \"businees logic\", verificando poi il risultato prodotto (\"front-end\") digitando il relativo url sul web browser. Spesso, sempre ai fini di test dell'applicazione \u00e8 necessario installare in locale anche una base di dati che funzioni da \"data layer\" ovvero verificandone la persistenza. Sistemi di versionamento (es. SVN) consentono di gestire salvataggi (commit) multipli del codice prodotto su server remoti (tipicamente \"ambiente di test\") tra pi\u00f9 sviluppatori senza creare conflitti.\nSpesso relativamente allo sviluppo della parte di presentazione ed elaborazione si utilizzano framework web (ad es. in Java Struts e Spring implementanti il design pattern Model-View-Controller (MVC)), e che semplificano lo sviluppo dell'applicazione stessa riducendone i tempi di realizzazione. Anche per la gestione della persistenza \u00e8 possibile utilizzare framework di sviluppo come ad esempio Hibernate. Alcune elaborazioni possono essere invece eseguite con maggior vantaggio lato client da parte del browser (es. con linguaggio JavaScript e relativi framework come JQuery) o richiamate sul server dal lato utente in maniera asincrona utilizzando ad esempio la tecnologia AJAX.\nEsempi.\nLe applicazioni \"web-based\" oggi concorrono ad implementare in tutto o in parte soluzioni software all'interno di motori di ricerca, web forum, blog, webmail, social network, social media, CMS, e-commerce, MMORPG, piattaforme di teleconferenza o strumenti di dhat, gestionali aziendali di vario tipo e molto altro ancora. Troviamo applicazioni web un po' ovunque, ma nel linguaggio comune ci si riferisce ad esse come semplici \"siti web\" o portali web evoluti.\nEsempi didattici tipici sono:\nApplicazioni web pi\u00f9 complesse sono invece quelle bancarie per la gestione di pratiche (tipicamente ad uso interno tramite Intranet) e flussi di denaro e transazioni finanziarie (es. home banking) tra istituto di credito e clienti. Altri esempi pratici pi\u00f9 complessi sono ad esempio i servizi di webmail (es. Gmail), le piattaforme social network come Facebook, Linkedin, Instagram, Flicker, i CMS WordPress, Joomla, Drupal, Microsoft Sharepoint, quelle applicazioni che ci permettono di fare ricerche sul web come Google; di collaborare a progetti, come SourceForge; di acquistare prodotti da un'asta, come avviene su eBay. Inoltre sono nati molti siti web che fungono da directory di script, spesso gratuiti e/o Opensource, come Hotscripts.com (In lingua Inglese). Ma questo \u00e8 solo un esempio poich\u00e9 usando un qualsiasi motore di ricerca \u00e8 facile scoprire un'infinit\u00e0 di applicazioni web in tutte le lingue e paesi."}
{"id": "24118", "revid": "116236805", "url": "https://it.wikipedia.org/wiki?curid=24118", "title": "Server per applicazioni web", "text": "In informatica un server per applicazioni web \u00e8 una tipologia server che permette ad uno sviluppatore di creare applicazioni web utilizzando comuni linguaggi di programmazione, fornendo anche tutta una serie di altri servizi come la possibilit\u00e0 di usare modelli predefiniti (\"template\"), un modello coerente per la sicurezza, la persistenza dei dati, le sessioni e altre funzionalit\u00e0 utili nella creazione di un'applicazione web.\nVantaggi nell'uso di un Web Application Server (Server per Applicazioni Web).\n]\nPer scrivere un'applicazione web anche di moderate dimensioni, di norma \u00e8 una buona idea cominciare il progetto utilizzando una piattaforma software per l'esecuzione di applicazioni web (salvo nel caso in cui le esigenze siano estremamente particolari). \nUn Server di Applicazioni fornisce un \"ambiente di esecuzione\" per l'applicativo che avrete creato, normalmente usando un linguaggio di scripting come PHP o ASP o un linguaggio pi\u00f9 evoluto come Java. Viene fornito un supporto alla concorrenza (indispensabile per le applicazioni Web), meccanismi di sicurezza, modalit\u00e0 di accesso ai dati uniformi per le diverse applicazioni ecc...\nServizi tipici di un server per applicazioni.\nMolti server per applicazioni contemplano alcuni dei seguenti servizi.\nPresentazione di Contenuto Dinamico.\n\u00c8 possibile calibrare la presentazione del sito web in funzione degli utenti che lo visitano e fornire agli utenti la possibilit\u00e0 di eseguire ricerche. I server di applicazioni consentono di generare contenuto dinamico. Inoltre, generalmente sono corredati da strumenti per la personalizzazione, per l'integrazione con basi di dati, per l'indicizzazione dei contenuti e la ricerca.\nManutenzione al sito web.\nUn piccolo sito web \u00e8 facile da mantenere, ma un sito web che serve migliaia di documenti, immagini e \"file\" richiede strumenti di gestione importanti. \u00c8 utile potere organizzare i dati del sito, la logica e la presentazione da un unico punto di accesso. Un server di applicazioni generalmente pu\u00f2 aiutare a gestire i contenuti e la presentazione in questa modalit\u00e0.\nCreare un sistema di gestione dei contenuti.\nUna nuova tipologia di applicazioni, i sistemi di gestione dei contenuti consente agli editori tecnicamente non esperti di creare e mantenere aggiornati i contenuti per un sito web. Un server di applicazioni fornisce gli strumenti con i quali \u00e8 possibile costruire un sistema di gestione dei contenuti.\nCreare un'applicazione di Commercio Elettronico.\nI server di applicazioni offrono un ambiente all'interno del quale \u00e8 possibile progettare sofisticate applicazioni di commercio elettronico. \nControllare le responsabilit\u00e0 dei contributori.\nQuando si ha a che fare con pi\u00f9 utenti, la sicurezza diventa importante. \u00c8 importante essere in grado di delegare i compiti con sicurezza a diverse classi di utenti del sistema. Per esempio, le persone del dipartimento di ingegneria possono avere la necessit\u00e0 di gestire le loro pagine web e i loro programmi, i grafici invece possono voler modificare i loro modelli di impaginazione, mentre gli amministratori della base di dati possono interagire con il modo in cui le interrogazioni vengono eseguite. I server di applicazioni web tipicamente mettono a disposizione un meccanismo per il controllo degli accessi e per l'assegnamento delle varie mansioni ai gruppi di lavoro, comunemente sotto forma di login o logout.\nFornire servizi di rete.\nUn sito web abilitato a servizi di rete dovr\u00e0 sapere come far fronte alle richieste di altri programmi per computer. Per esempio, nel caso di un sito web di notizie, si potrebbe voler condividerle con un altro sito web; questo si pu\u00f2 ottenere facendo s\u00ec che la notizia alimenti un servizio di rete. I server di applicazioni sono nati per offrire metodi con i quali si abilitano questo genere di servizi di rete. \nIntegrare diversi sistemi.\nI contenuti possono essere memorizzati in molti posti: in basi di dati relazionali, in \"file\", in siti web distinti e cos\u00ec via. I server di applicazioni tipicamente permettono di presentare una visione unificata dei dati integrando differenti sistemi di terze parti. \nFornire Scalabilit\u00e0.\nI server per applicazioni web consentono alle applicazioni web di essere suddivise su pi\u00f9 di un sistema potendo gestire cos\u00ec il carico causate dalle richieste al vostro sito web."}
{"id": "24134", "revid": "11266", "url": "https://it.wikipedia.org/wiki?curid=24134", "title": "Nuovo Mondo", "text": "Nuovo Mondo o Continente Nuovo sono espressioni usate per indicare l'America e le isole adiacenti, in uso fin dal XVI secolo. Il continente era nuovo per gli Europei, per i quali il mondo consisteva solo del cosiddetto Vecchio Mondo (o \"Continente Antico\"), costituito da Africa, Asia ed Europa.\nUso del termine.\nOggigiorno il termine viene usato in genere:\nSi noti che mentre le Americhe sono sempre descritte come il \"Nuovo Mondo\", Oceania e Antartide non sono definite n\u00e9 come Vecchio Mondo n\u00e9 come Nuovo Mondo, poich\u00e9 questi termini sono anteriori alla loro scoperta da parte degli europei. Talvolta per l'Oceania si usa il termine \"Continente Nuovissimo\"."}
{"id": "24135", "revid": "1305772", "url": "https://it.wikipedia.org/wiki?curid=24135", "title": "Viking metal", "text": "Il viking metal \u00e8 un genere musicale che nasce in Scandinavia sul finire degli anni ottanta.\nStoria.\nLe origini.\nFondatore indiscusso del \"viking metal\" \u00e8 ritenuto Quorthon. Infatti, sul finire degli anni ottanta, diede vita a questo genere, assieme al suo progetto musicale Bathory, di cui fu l'unico membro fisso, con gli album \"Blood Fire Death\" e \"Hammerheart\". Il primo vero album \"viking\" \u00e8 per\u00f2 considerato \"Hammerheart\", dato che con \"Blood Fire\" si introduce un nuovo genere musicale, che poi caratterizzer\u00e0 interamente la sonorit\u00e0 dei successivi due album (\"Hammerheart\", appunto, e \"Twilight of the Gods\"). Il gruppo torner\u00e0 poi ad avvicinarsi a generi metal tradizionali, ma dato l'interesse dei fan, riprender\u00e0 lo stile \"viking\" per gli album \"Blood on Ice\" e la prima parte di un complesso di 4 album interrotti dalla prematura scomparsa di Quorthon, morto di infarto. Il gruppo si scioglie avendo in Quorthon l'unico membro fisso. Nel frattempo per\u00f2 sono sorti nuovi gruppi ed il genere continua.\nUn genere prettamente scandinavo: gli anni novanta.\nDalle sue idee prendono spunto molti gruppi, prima svedesi e poi anche norvegesi, come i Mithotyn, gli Einherjer, gli Enslaved, i Windir e i pi\u00f9 sperimentali Borknagar.\nLa diffusione in europa settentrionale e nel resto del mondo: il ventunesimo secolo.\nDal 2000 entrano a far parte della scena \"viking\" anche gruppi di origine non scandinava come i faroesi T\u00fdr che pubblicano nello stesso anno l'omonimo demo di debutto, poi seguito nel 2002 dall'album \"How Far to Asgaard\". Nasceranno anche parecchi gruppi \"viking\" con influenze folk, tra cui molti finlandesi, come Finntroll, Turisas, Ensiferum, Falkenbach, Lumsk, Einherjer, Thyrfing, M\u00e5negarm (misto di \"folk\", \"viking\" e \"black\"), Moonsorrow, Welicoruss, e anche Storm e Isengard di Fenriz (Gylve \"Fenriz\" Nagell, batterista dei Darkthrone).\nLo stile.\nIl \"viking metal\" nasce come evoluzione del Black metal; di questo genere mantiene le ritmiche dure e pesanti, ma molto rallentate, e perde progressivamente l'uso del cantato scream/growl, anche se quest'ultimo aspetto va a sola discrezione del gruppo; infatti non troviamo solo cantati growl nella scena \"viking\" ma anche \"scream\" e \"growl\", usati solitamente solo a tratti, come per i Bathory in \"Blood Fire Death\" e \"Hammerheart\".\nDi innovativo il \"viking\" ha soprattutto i testi, generalmente di carattere epico; spesso sono narrate le leggende della mitologia scandinava, ma si differenzia dal \"black\" anche per i cori, che in quest'ultimo sono assenti; oltre che spesso (seppur non obbligatoriamente) sonorit\u00e0 locali e folkloristiche, come per i Finntroll che implementano elementi mutuati dalla polka finlandese. In quest'ultimo caso i testi sono inclini ad adattarsi al sound nell'esprimere tematiche e riferimenti a storie, tradizioni o eventi popolari."}
{"id": "24136", "revid": "219110", "url": "https://it.wikipedia.org/wiki?curid=24136", "title": "FidoNet", "text": "Fidonet \u00e8 una rete informatica, ed un sistema interconnesso per lo scambio ed il trasporto file e messaggi fra Bulletin board system (BBS). Questa rete \u00e8 nata prima della diffusione dell'uso di internet fra il grande pubblico. Creata dall'informatico statunitense Tom Jennings nel 1984, ha ricevuto successivamente l'apporto di altri software BBS che supportavano lo stesso protocollo di comunicazione.\nFondazione.\nNel giugno 1984 Tom Jennings colleg\u00f2 la sua BBS a quella di John Madill: nacque cos\u00ec FidoNet, la prima rete di BBS. Essa crebbe da 2 a 50 nodi nel giro di tre mesi e per l'inizio dell'85 arriv\u00f2 a 160. I primi nodi FidoNet utilizzavano PC IBM con il sistema operativo PC DOS 2.0 e software distribuito gratuitamente che veniva velocemente migliorato e ottimizzato dagli stessi utenti per riuscire a scambiare pi\u00f9 dati in meno tempo (e quindi risparmiare sul costo della linea telefonica). Si stima che nel 1991 i nodi FidoNet fossero pi\u00f9 di 10.000, sparsi in tutto il mondo. Era il tempo della telematica degli hacker, alla quale era difficile avvicinarsi se non si possedevano solide basi informatiche.\nLa gestione e le regole della rete erano lasciate completamente agli utenti, tanto che nella prima versione di FidoNet l'area messaggi pubblica fu chiamata \"anarchia\", con il preciso scopo di informare gli utenti che avrebbero potuto farne ci\u00f2 che volevano. \"Non offendersi e non lasciarsi offendere facilmente\" divenne l'unica regola del network. Con FidoNet nacque la \"telematica di base\": lo scambio di informazioni fatto dal basso, dalla gente, in maniera autonoma e non regolamentata.\nPanoramica.\nFidonet \u00e8 un sistema basato sul dial up, nel quale ogni nodo \u00e8 connesso all'altro tramite linea telefonica. Lo scambio di file avviene secondo un insieme di protocolli di rete. Dato che le connessioni utilizzano la stessa linea telefonica dell'utente della BBS, Fidonet effettua i trasferimenti solo in precise ore del giorno (\"Zone Mail Hour\", tipicamente alle 4:00 del mattino).\nOggi Fidonet supporta uno standard proprietario chiamato Netmail (simile alle e-mail di Internet) per la posta, Echomail (News in stile Usenet), per le notizie ed il trasferimento file. Recentemente \u00e8 stato definito uno standard per descrivere le modalit\u00e0 di trasferimento dei messaggi e dei file Fidonet mediante il protocollo TCP/IP, rendendo possibile interfacciare Fidonet con Internet.\nAl giorno d'oggi sono ancora disponibili alcune conferenze Echomail di Fidonet nella gerarchia delle notizie Usenet; inoltre vi sono dei \"portali\" utilizzati per lo scambio di messaggi tra Internet e Fidonet.\nFidonet \u00e8 una rete libera ed \u00e8 principalmente utilizzata da appassionati di computer (molti di loro sono hackers e radioamatori).\nI software normalmente usati includono: \nPur avendo perso importanza a causa di Internet, \u00e8 ancora molto popolare come rete amatoriale in alcune aree del mondo, ad esempio in Russia.\nStruttura.\nOgni BBS appartenente alla rete Fidonet \u00e8 inquadrata in una struttura gerarchica ad albero ed ha un indirizzo numerico su base geografica: le BBS sono dei nodi della rete, mentre gli utenti che accedeno direttamente utilizzando gli standard Fidonet sono point, cio\u00e8 foglie dell'albero. Ogni BBS Fidonet, comunque, riceve e spedisce messaggi solo per via gerarchica, cio\u00e8 solo a BBS (nodi) di livello superiore (\"uplink\") o inferiore (\"downlink\") al suo, e mai direttamente fra pari livello tranne che per le BBS di livello pi\u00f9 alto. Ogni utente ed ogni BBS del sistema Fidonet ha un indirizzo interno che permette di inviare \"matrix\" (o \"netmail\"), la versione Fidonet della posta elettronica.\nL'indirizzo Fidonet \u00e8 composto di quattro numeri, della forma Z:NNN/FFF.P;\nOgni zona e ogni net hanno un responsabile che si occupa di gestire e far rispettare le policy di Fidonet. Nonostante il tempo delle BBS su linea telefonica commutata sia ormai finito da un pezzo in Europa e in America, la rete Fidonet non \u00e8 morta, ma molti nodi si sono trasferiti su internet: per mandare una email ad un utente di un particolare nodo Fidonet si pu\u00f2 usare un URL del tipocodice_1\nOrganizzazione.\nFidonet \u00e8 organizzato in una struttura ad albero, con una suite software completamente automatizzata come parte principale e aggiunta di software per utenti finali.\nAl fine di identificare l'utente la gerarchia Fidonet si divide in: Zone, Regioni, Reti, Nodi e Punti, individuabili pi\u00f9 o meno geograficamente. Il pi\u00f9 alto livello \u00e8 la Zona che si identifica nei continenti: La Zona 1 \u00e8 il Nord America, la Zona 2 \u00e8 l'Europa, la Zona 3 \u00e8 l'Australia, eccetera. Ogni zona \u00e8 suddivisa in Regioni, a loro volta divise in reti formate da nodi individuali. Un nodo \u00e8 in grado di sostenere \"punti\", ossia utenti che operano con i loro software di posta.\nDiversamente da Internet, ogni sistema mantiene una \"lista di nodi\" di tutti i membri del sistema. In ogni nodo sono presenti le seguenti informazioni: nome della BBS, nome del Sysop, posizione geografica, numero di telefono e capacit\u00e0 del software.\nFacciamo un esempio: consideriamo un nodo localizzato a Bologna, Emilia-Romagna, Italia a cui viene assegnato il nodo n\u00ba 407: \u00e8 quindi localizzato nella Zona 2 (Europa), Regione 33, Rete 332. L'indirizzo completo di Fidonet \u00e8 2:332/407. Notare che il termine \"regione\" viene utilizzato per scopi amministrativi, e non come parte di un indirizzo. Questo sistema pu\u00f2 sostenere \"punti\" o utenti: un \"punto\" al quale \u00e8 stato assegnato il numero 490 dal Sysop di questo nodo, verr\u00e0 assegnato l'indirizzo 2:332/407.490. Questo indirizzo viene esteso anche ai flussi Netmail ed Echomail lungo la stessa struttura. Un utente (o \"punto\") inserisce un messaggio, che il nodo instrada verso un hub (concentratore). Un hub di questa rete agisce come un mezzo di distribuzione/ricezione di posta elettronica degli utenti Fidonet. L'hub invia un messaggio al \"Coordinatore di Rete\" (\"Net Coordinator\"). Da qui pu\u00f2 mandarlo al \"Coordinatore Regionale\" (Regional Coordinator) o ad altri sistemi specifici. La posta viene poi inviata in altre zone attraverso il \"Gate di Zona Gate.\nSpecifiche tecniche.\nFidonet comprende una serie di specifiche tecniche per rendere compatibile lo scambio di informazioni con altri sistemi. La pi\u00f9 importante fra tutte \u00e8 la \"FTS-0001\" che definisce\nVi sono inoltre altre specifiche per l'Echomail, differenti protocolli di trasferimento e metodi di handshaking (\"es.: Yoohoo/Yoohoo2u2, EMSI\"), compressione dei file, formati per le liste di nodi e altri aspetti. Tradizionalmente ogni sistema deve conformarsi allo standard FTS-0001 al fine di essere compatibile con Fidonet.\nSoftware.\nStrutturalmente il software necessario per fare parte di Fidonet \u00e8 articolato in diverse parti, in genere integrate con un preesistente software per BBS: l'organizzazione interna di Fidonet prevede un FTSC - FidoNet Technical Standards Committee incaricato di formalizzare procedure standard e certificare il software. In linea di principio il software necessario per far funzionare un nodo Fido \u00e8:\nUn elenco di software per ciascuna categoria \u00e8 nella voce BBS.\nFidonet in Italia.\nNel 1986 Giorgio Rutigliano apr\u00ec il primo nodo FidoNet d'Italia. Fu anche il primo RC (Region Coordinator) italiano. Fu seguito nell'incarico da Ermanno Iencinella, Francesco Vandelli, Franco Carcillo, Vertigo (alias Giancarlo Cairella), Mario Mur\u00e8, Happy Betty ed infine Marcello Ardini, che riveste tuttora l'incarico. Il secondo nodo italiano fu il Montecastello BBS gestito da Flavio Bernardotti, il quale invece di utilizzare Opus o Fido come software, scrisse in C (1986) un nuovo programma, Italink, che rispetto ad Opus aveva in pi\u00f9 una sezione di gestione database compatibili (dBase III). Il software venne scritto con l'aiuto di Maurizio Agosti, il quale si occup\u00f2 della gestione DB. L'esperienza di scrittura di Italink permise a Bernardotti di scrivere il manuale \"Programmazione avanzata in linguaggio C\", distribuito gratuitamente grazie a FidoNet.\nA fianco di Fidonet Italia nacque un'associazione parallela di nome AFI (Associazione Fidonet Italia) cui i Sysop erano liberi di aderire o meno.\nNel 1994 la rete FidoNet in Italia contava circa 300 BBS collegate. Esistevano anche reti parallele e sperimentazioni (con la stessa tecnologia Fidonet) di enti quali il Consiglio nazionale delle ricerche e l'Universit\u00e0 Bocconi. In quell'anno le Procure della Repubblica di Torino e Pesaro avviarono due indagini distinte che portarono al sequestro e alla perquisizione contemporanea di circa 200 BBS in tutta Italia. Le accuse erano pesantissime: associazione a delinquere, contrabbando, duplicazione di software, violazione di sistemi informatici terzi. L'operazione divenne nota come \u00abItalian Crackdown\u00bb (dall'inglese \"crackdown\", \"giro di vite\"), o \u00abFidobust\u00bb (dall'inglese \"to bust\", \"fare una retata\").\nL'11 maggio 1994 decine di BBS della rete vennero fatti oggetto di una vasta azione della Guardia di Finanza. Perquisizioni e sequestri interessarono anche numerosi sysop Fidonet. Il 16 maggio il Procuratore di Pesaro Gaetano Savoldelli Pedrocchi firm\u00f2 altri 137 mandati di perquisizione. L'effetto sul mondo della telematica amatoriale italiana fu devastante: molti sysop decisero in seguito a questa brutta avventura di cessare la loro attivit\u00e0. \nLe indagini seguirono il loro corso e portarono alla certezza che la rete Fidonet non era utilizzata per lo scambio di software piratato. Ma ormai il colpo era stato inferto: la rete era stata decimata. Alcune BBS non aprirono pi\u00f9, come FidoMilano, lo stesso fondatore del primo nodo italiano, Giorgio Rutigliano, abbandon\u00f2 l'attivit\u00e0.\nNegli anni seguenti, con il progressivo successo del World wide web, FidoNet scomparve (oggi sopravvive in forme amatoriali, usando Internet come supporto). \nOggi il numero di nodi attivi si aggira fra i 10 ed i 20."}
{"id": "24137", "revid": "307923", "url": "https://it.wikipedia.org/wiki?curid=24137", "title": "Operazione Sundevil", "text": "L'8 maggio 1990 lo United States Secret Service (che nonostante il nome \u00e8 uno dei corpi di polizia statunitensi che si occupano di repressione dei reati informatici) fece irruzione nelle case di numerosi attivisti informatici collegati al mondo delle BBS, all'interno dell'operazione Sundevil: furono emessi 27 mandati di perquisizione in 14 citt\u00e0, sequestrati 23.000 floppy disk, diverse decine di computer e chiuse numerose BBS.\nL'obiettivo dell'operazione era identificare la \"Legion Of Doom\", un gruppo di hacker accusati di aver causato la paralisi della rete telefonica AT&amp;T del 15 gennaio 1990, quando sessanta milioni di persone rimasero scollegate dalla rete e settanta milioni di chiamate vennero interrotte.\nTutte le accuse formulate caddero senza conseguenze legali quando gli hacker imputati dimostrarono la legalit\u00e0 delle proprie azioni (in seguito fu dimostrato che la paralisi fu causata da un errore di programmazione); il comportamento repressivo delle forze dell'ordine, spinse John Perry Barlow e Mitch Kapor a fondare l'Electronic Frontier Foundation.\nFra le vittime celebri degli errori commessi in quest'operazione c'\u00e8 la Steve Jackson Games, casa editrice di giochi, che rischi\u00f2 di fallire poich\u00e9 le vennero sequestrati i computer contenenti numerosi libri che stavano per essere pubblicati.\nBibliografia.\nLe vicende relative all'operazione Sundevil sono narrate nel libro \"\"The Hacker Crackdown\", di Bruce Sterling, edito in italia da Shake edizioni come \"Giro di vite contro gli hacker\"\"."}
{"id": "24138", "revid": "597169", "url": "https://it.wikipedia.org/wiki?curid=24138", "title": "Evangelion (mecha)", "text": "Le \u2014 pi\u00f9 comunemente note con le abbreviazioni Evangelion o Eva \u2014 sono dei mecha antropomorfi introdotti nella serie televisiva anime \"Neon Genesis Evangelion\", prodotta dallo studio Gainax e diretta da Hideaki Anno, e nell'omonimo manga scritto e illustrato da Yoshiyuki Sadamoto. Oltre che nella serie animata originale gli umanoidi compaiono nelle sue opere derivate, in manga spin-off, videogiochi, visual novel, nell'ONA \"Petit Eva - Evangelion@School\" e nella tetralogia cinematografica \"Rebuild of Evangelion\".\nNella serie animata originale gli Evangelion sono dei giganteschi umanoidi studiati da un centro di ricerca chiamato Gehirn e dall'agenzia speciale Nerv allo scopo di combattere degli esseri chiamati angeli. Oltre alle importanti componenti meccaniche essi dispongono di una struttura di base organica, derivata da quella di due esseri chiamati Adam e Lilith. Per tale ragione possiedono occhi, epidermide, organi interni e unghie simili a quelle umane e sono stati classificati dai critici come cyborg, pi\u00f9 che dei mecha in senso tradizionale. I soggetti assegnati al pilotaggio di un Evangelion sono chiamati Children e vengono scelti da un organo chiamato Istituto Marduk. L'Eva-00 \u00e8 pilotato da Rei Ayanami; lo 01 da Shinji Ikari; lo 02 da Asuka S\u014dry\u016b Langley e Kaworu Nagisa, e lo 03 da T\u014dji Suzuhara. Ai primi quattro esemplari si aggiungono l'Eva-04, mai apparso nella serie animata e nel manga originali, e altre nove unit\u00e0 prive di pilota chiamate Mass Production Model o Eva Series, introdotte nel lungometraggio \"\". Il loro design, ispirato ai demoni del folclore giapponese, caus\u00f2 dei problemi durante la produzione della serie animata, per poi essere rivalutato nel corso degli anni dalla critica e dal pubblico ed essere usato per degli articoli di \"merchandising.\"\nCreazione e sviluppo.\nFonti di ispirazione e ideazione.\nHideaki Anno, regista e principale sceneggiatore di \"Neon Genesis Evangelion\", all'inizi\u00f2 cerc\u00f2 di creare quella che lui stesso defin\u00ec \u00abuna semplice opera con dei robot\u00bb. Il regista part\u00ec focalizzandosi su delle immagini e delle idee vaghe piuttosto che dei concetti definiti, pensando che gli altri membri del personale avrebbero poi dato il loro contributo sui particolari. Secondo Toshimichi \u014ctsuki della King Records, produttore della serie, all'inizio della produzione si pens\u00f2 di creare una serie su un Ultraman in armatura, protagonista dell'omonimo \"franchise\". Il personale si bas\u00f2 in particolar modo su un vecchio progetto della Gainax. Per il progetto ad Anno venne in mente l'idea di una pilota donna, sulla scia dell'OAV \"Tatakae! Iczer-1\", partendo dall'immagine di una ragazza in una cabina di pilotaggio a forma di capsula e piena di liquido, prototipi di Rei Ayanami e dell'Entry Plug, ma senza avere in mente una trama precisa. Altre immagini furono poi la base di \"Evangelion\", come quelle di grattacieli che sbucano dalla cima delle montagne, robot che trasportano batterie, persone che trascinano grandi cavi e quella di una citt\u00e0 fra i monti chiamata Tokyo-2 a Nagano. In fase di produzione si scelse inoltre di far pilotare gli Eva da adolescenti, seguendo cos\u00ec il solco della tradizione degli altri anime mecha. Anno non pens\u00f2 inizialmente a dare una ragione riguardo l'et\u00e0 dei piloti. Una spiegazione venne in mente invece al \"character designer\" della serie, Yoshiyuki Sadamoto, che guardando un documentario sull'emittente televisiva giapponese NHK chiamato venne a conoscenza dell'esistenza dei nervi A10. Dal programma Sadamoto attinse delle nuove idee, tali da poter dare una spiegazione riguardo all'et\u00e0 dei piloti, tutti ragazzi quattordicenni privi di madre. L'artista cerc\u00f2 di creare qualcosa sulla scia dell'Arcadia di \"Capitan Harlock\", un'astronave con un computer che contiene l'anima del proprio creatore, Tochir\u014d \u014cyama. Lo stesso Anno paragon\u00f2 il sistema di interfaccia degli Eva a una versione moderna del Mazinger di G\u014d Nagai, la cui cabina di pilotaggio \u00e8 posizionata nella testa del robot. Gli Eva dunque furono concepiti come custodi dell'anima della madre del pilota, decidendo di far controllare gli umanoidi grazie a un legame di tipo psichico con il figlio. La Nerv venne pensata prendendo spunto dalla Nave Solo di \"Ideon\", il cui equipaggio si trova ad affrontare gli alieni ostili del Buff Clan e altri esseri umani, con mecha che vanno fuori controllo e comunicano soltanto con dei ragazzini.\nIn una bozza preliminare avanzata durante le prime fasi di pianificazione della serie animata era contemplata l'esistenza di due antiche civilt\u00e0 preistoriche, apparse sul pianeta Terra molto tempo prima della comparsa dell'umanit\u00e0 ed entrambe dotate di tecnologie avanzate. Gli Evangelion nello scenario originale sarebbero stati creati dalla prima civilt\u00e0, nota come \"prima razza ancestrale\", e si sarebbero ribellati ai propri creatori, causandone l'estinzione. Una \"seconda razza ancestrale\" avrebbe creato un'arma nota come lancia di Longinus per tentare di sconfiggere gli umanoidi, spargendo per il globo dei guerrieri chiamati angeli in stato di ibernazione, come contromisura nel caso in cui qualcuno avesse cercato di riattivare gli Evangelion. Le unit\u00e0 Eva furono concepite fin da subito come esseri viventi e dei pericolosi androidi, pi\u00f9 che delle armi; lo scenario venne concepito in modo che contenesse degli elementi simili a quelli dei videogiochi o giochi di ruolo, come gli armamenti delle unit\u00e0 nascosti per i palazzi di Neo Tokyo-3. Negli ultimi episodi, inoltre, avrebbe dovuto esserci una battaglia lunare contro dodici potenti angeli, idea che fu poi abbandonata e riciclata per lo scontro fra Eva-02 e serie degli Eva, introdotta nella conclusione cinematografica del 1997. Il continente americano e l'Eva-06 sarebbero svaniti improvvisamente, mentre sarebbero stati rivelati gli antichi resti di un rudere chiamato Arqa. Nella seconda met\u00e0 della storia ci sarebbero stati dunque i preparativi per invadere una roccaforte nemica sul solco di un gioco di ruolo. Una delle bozze preliminari del ventiquattresimo episodio, scritta dallo sceneggiatore Akio Satsukawa, vedeva l'introduzione di un prototipo di mini Evangelion, un mecha di cinque metri chiamato \u03b1\u30fcTYPE\u30fcEVA000, o pi\u00f9 semplicemente \u03b1 Eva. L'\u03b1 Eva, una volta andato in berserk, avrebbe attaccato con furia animalesca Kaworu Nagisa, che per\u00f2 avrebbe agilmente schivato i suoi colpi, in una scena ispirata alla legenda del samurai Benkei sul ponte Gojo; alla fine dello scontro, inoltre, l'Evangelion avrebbe inghiottito l'angelo Tabris e Rei Ayanami, per poi essere violentemente sventrato dal Prog-Knife dell'Eva-01 di Shinji. In un'altra proposta invece erano previste due unit\u00e0 chiamate 05 e 06, ambedue fabbricate in Germania, mentre gli Evangelion dopo lo 01 sarebbero stati equipaggiati di un sistema di alimentazione noto come \"motore a positroni\".\nDue anni prima della messa in onda la Gainax pubblic\u00f2 un documento di presentazione del progetto per trovare finanziatori intitolato . Nel progetto iniziale vennero inclusi dei design iniziali delle unit\u00e0, spiegazioni dettagliate dei dipartimenti della Nerv e delle schede di presentazione degli umanoidi. Nel \"Kikakusho\" gli Evangelion vennero descritti come degli umanoidi composti di muscolatura artificiale metallica e delle repliche di Adam, indicato nel documento come un gigante artificiale lasciato dalla \"prima razza ancestrale\", la quale avrebbe lasciato per il globo terrestre anche i nemici della serie, gli \"apostolo\". Lo stesso \"Kikakusho\" descrive in una pagina gli anime robotici come \u00abun'espressione dei desideri inconsci dei bambini\u00bb, una compensazione contro \u00abi complessi e le varie soppressioni che i bambini operano, un mezzo di resistenza, un atto compensatorio\u00bb. In un'intervista svoltasi prima della trasmissione della serie inoltre il regista disse di aver lavorato alla serie chiedendosi se una persona appassionata di cartoni sui robot possa ancora essere felice dopo i vent'anni. Per il protagonista della serie, Shinji, si prese come modello lo stesso Anno, collegando l'atto di pilotare il mecha con il suo lavoro; secondo Kazuya Tsurumaki, assistente alla regia di \"Evangelion\", mentre \u00abShinji \u00e8 stato convocato da suo padre per pilotare un robot, Anno \u00e8 stato convocato dalla Gainax per dirigere una nuova serie animata\u00bb. Durante lo sviluppo della serie inoltre il regista inser\u00ec delle scene in cui i mecha vengono mutilati e perdono gli arti in modo cruento. Le mutilazioni degli Eva diventarono il prodotto del suo vissuto personale. Suo padre, Takuyo Anno, a causa di un incidente giovanile con una sega elettrica rimase ferito alla gamba sinistra e fu costretto a portare per tutta la vita una protesi artificiale; il regista in seguito all'incidente svilupp\u00f2 una certa attrazione per la deformit\u00e0, credendo di poter amare, a sua detta, \u00absoltanto qualcosa di monco\u00bb. In \"Super Robot 28\", per esempio, un robot perde un braccio; Anno dunque crebbe credendo di non poter amare una cosa perfetta e che i mecha fossero pi\u00f9 belli amputati. Nel ventesimo episodio della serie egli present\u00f2 anche il concetto di cannibalismo. Egli mise una scena in cui l'Eva-01 divora un angelo, nel tentativo di disgustare e far vomitare uno spettatore piccolo; lui stesso dichiar\u00f2: \u00abSarebbe l'ideale se un bambino piangesse vedendo un solo episodio [di \"Evangelion\"]\u00bb. Il cannibalismo, secondo Y\u016bichir\u014d Oguro, curatore di alcuni contenuti delle edizioni \"home video\" di \"Evangelion\", dipingerebbe negativamente l'atto di cibarsi di carne, e potrebbe essere influenzato anch'esso dal vissuto personale di Anno, vegetariano fin dall'infanzia e gi\u00e0 abituato a trasporre questo dettaglio della propria vita nelle proprie opere di fantasia.\nDesign ed effetti sonori.\nIl design degli Evangelion fu concepito e curato dallo stesso Hideaki Anno a quattro mani con Ikuto Yamashita, \"mecha designer\" ufficiale della serie. Il regista si ispir\u00f2 ai demoni del folklore giapponese, gli oni, e volle conferire loro un \u00abaspetto moderno\u00bb, diverso rispetto a quello degli altri mecha di serie precedenti, come i Gundam della serie \"Mobile Suit Gundam\", dandogli una natura pi\u00f9 umano-demoniaca che strettamente robotica. Egli incaric\u00f2 Yamashita di creare \u00abun demone\u00bb, \u00abun gigante a malapena controllato dal genere umano\u00bb. Il collega, stando alle sue direttive, per il design delle macchine trasse ispirazione dal romanzo \"I viaggi di Gulliver\" di Jonathan Swift, con l'idea di rappresentare un enorme potere ingabbiato, un gigante che somigliasse a un rilievo in un muro. Ulteriore fonte di ispirazione fu un personaggio maschile presente nel videogioco \"Cho Aniki\" chiamato El&amp;Topo, su cui si bas\u00f2 per delineare le sembianze dell'Eva-02. Nelle fasi di progettazione Yamashita cambi\u00f2 idea sul loro aspetto; in degli schizzi preliminari, ad esempio, pens\u00f2 di conferire allo 01 un'unica sporgenza obliqua sulla parte sinistra del capo o due corna frontali, ipotesi successivamente accantonate e abbandonate in favore del design definitivo. Anche Anno e l'animatore Y\u014d Yoshinari fecero dei bozzetti dell'Eva-01; Sadamoto in un primo momento la color\u00f2 di bianco, creando un'immagine a suo dire simile a un RX-78 Gundam o un Ingram di \"Patlabor\". Mentre lavorava al design degli Eva l'artista si dedic\u00f2 anche a un progetto chiamato \"Suzuka Hachitai\", in cui disegn\u00f2 delle tute simili ai Plugsuit.\nPer l'aspetto e il ruolo degli umanoidi gli autori si ispirarono anche ai manga \"Mazinga Z\", \"Shutendoji\" e \"Devilman\" di G\u014d Nagai. Credendo che il potere fosse \u00abqualcosa di molto spaventoso\u00bb, Anno volle insistere molto sull'aspetto minaccioso delle unit\u00e0, cercando di far sembrare l'Evangelion \u00abun antieroe, qualcosa di davvero terrificante\u00bb. Prima di decidere il design definitivo disegn\u00f2 una bozza preliminare dell'Eva assai simile a Devilman. Nel bozzetto l'Eva aveva la schiena ricurva, la vita stretta e un petto piatto e spesso, avvicinandosi anche al volto \u00abdemoniaco\u00bb di Mazinga. Nei suoi intenti originari gli Evangelion avrebbero avuto un colore lugubre e scuro, eccezion fatta per gli occhi, che lasci\u00f2 in bianco e cerchiati in rosso, proprio come il Mazinger Z di Nagai. L'intenzione era quella di suscitare terrore, facendo capire ai bambini quanto potesse essere spaventosa la vita reale.\nFin dalla consegna delle tavole preparatorie i suoi disegni suscitarono cos\u00ec scalpore da dividere anche i membri del personale di \"Evangelion\", causando dei problemi allo studio Gainax. Toshimichi \u014ctsuki, membro della King Records e vecchio conoscente di Hideaki Anno, present\u00f2 \"Neon Genesis Evangelion\" a una nota azienda di giocattoli, ma un rappresentante della societ\u00e0 gli disse che un robot con un design del genere non avrebbe mai potuto vendere, specialmente per gli arti inferiori, ritenuti \u00abeccessivamente magri\u00bb. Il regista, in seguito all'episodio, decise di creare una serie diversa rispetto agli altri anime mecha, tutti finanziati da aziende private di giocattoli; per evitare ogni possibile interferenza da parte dei finanziatori, inoltre, progett\u00f2 dei mecha difficilmente riproducibili sotto forma di giocattolo, cos\u00ec da avere maggiore libert\u00e0 artistica e rivoluzionare il genere, a suo dire fermo da parecchio tempo e ingabbiato in un \u00abmodello gi\u00e0 confezionato\u00bb. Per i movimenti il regista chiese di ricreare \u00abil rumore che farebbero i fasci di fili metallici se si contraessero come fossero muscoli\u00bb, trattandoli come se fossero esseri viventi. Per tale ragione si evitarono tutti i suoni normalmente usati in altri anime mecha. Ad esempio, per riprodurre il suono del coltello Prog-Knife Anno e Toru Noguchi, curatore degli effetti sonori, rielaborarono il rumore metallico di un vero taglierino. Per conferire alla cabina di pilotaggio dell'Eva l'immagine di un grembo materno inoltre Anno chiese a Shir\u014d Sagisu, responsabile della colonna sonora della serie, di comporre una melodia che accentuasse la sensazione di nostalgia. L'animatore Y\u014d Yoshinari tent\u00f2 di animare le unit\u00e0 tramite dei righelli, come nel caso del secondo episodio, in cui cerc\u00f2 di disegnare quasi tutto il viso e le spalle dello 01 in tale modo. La loro altezza invece non venne mai specificata nella serie. La rivista \"Newtype\" forn\u00ec una stima di quaranta metri. Secondo Hiroyuki Yamaga, membro della Gainax e del personale di \"Eva\", si decise genericamente di rendere le unit\u00e0 pi\u00f9 alte dell'Ultraman, che \u00e8 alto quarantacinque metri. Anche nel \"Kikausho\" la loro altezza \u00e8 specificata sui quaranta metri. Nel \"Rebuild\" of Evangelion invece la loro altezza si aggira esplicitamente attorno ai settanta metri, ottanta con i supporti verticali.\nGeneralit\u00e0.\nNel mondo di \"Neon Genesis Evangelion\" le macchine multifunzione Evangelion rappresentano i pi\u00f9 avanzati strumenti da battaglia costruiti dal genere umano. Sono delle armi prodotte a costi elevati, concepite per essere in grado di contrastare e distruggere degli esseri chiamati angeli. Il loro sviluppo, condotto in segreto dall'agenzia speciale Nerv, \u00e8 iniziato in seguito a una catastrofe nota sotto il nome di Second Impact. Ai membri della Nerv, alla quale sono inoltre affidati la loro messa in funzione e il loro impiego effettivo, le armi sono note con l'abbreviazione di Eva. Dal punto di vista scientifico l'insieme di tali compiti costituisce il progetto E, posto sotto la direzione e la responsabilit\u00e0 della dottoressa Ritsuko Akagi. Gli Evangelion a livello costitutivo sono umanoidi giganti rivestiti con una spessa corazza protettiva. La costituzione di un'unit\u00e0 Evangelion \u00e8 identica a quella di un essere umano, a esclusione delle dimensioni: ogni Evangelion \u00e8 dotato di un sistema nervoso, di uno scheletro e di un apparato circolatorio. Sulle dita dello 01, per esempio, sono presenti delle unghie del tutto simili a quelle umane. In una sezione del quartier generale della Nerv chiamata Terminal Dogma sono posizionati inoltre degli scheletri di giganteschi esseri antropomorfi di colore giallo. Si ritiene infatti che i corpi siano dei precursori dell'Eva-00, o, per meglio dire, i resti di esperimenti falliti occorsi durante la sua creazione; a differenza della forma finale dello 00, per\u00f2, i modelli sperimentali hanno due o pi\u00f9 sensori ottici. Un altro aspetto caratteristico degli esperimenti \u00e8 rappresentato dal viso e dalla ben visibile colonna vertebrale, testimonianti la loro natura organica. Ai corpi viventi originari vengono in seguito impiantate le componenti meccaniche, adibite al loro controllo o a garantire loro maggiore efficienza e funzionalit\u00e0 bellica. Se negli esseri umani gli ordini del sistema nervoso centrale vengono trasmessi da un impulso elettrico, il sistema periferico e i movimenti di un Evangelion vengono trasmessi tramite corrente elettrica. Per i primi tre esemplari, progettati in Giappone, viene adottato il sistema di numerazione cinese tradizionale, mentre i prototipi successivi seguono la numerazione araba.\nGli Eva sono in grado di rigenerare le proprie ferite e le parti del proprio corpo rimaste danneggiate durante le operazioni belliche. Un'altra capacit\u00e0 \u00e8 rappresentata dall'abilit\u00e0 di sviluppare uno scudo protettivo noto con la sigla di AT Field. I loro movimenti sono garantiti dall'alimentazione fornita da un cavo esterno chiamato Umbilical Cable, che provvede a fornire l'energia elettrica necessaria al funzionamento dei loro circuiti. In assenza del cavo gli umanoidi sono in grado di operare sfruttando l'energia accumulata in un'apposita batteria interna, per un limite di tempo variabile dai sessanta secondi ai cinque minuti. Quando non attive le unit\u00e0 vengono alloggiate in apposite e gigantesche strutture chiamate \"gabbie\" e tenute in posizione da una struttura di ancoraggio, composta da vari blocchi e gruppi di sicure. Nella diciannovesima puntata della serie l'Eva-01 divora le carni dell'angelo Zeruel, assorbendo cos\u00ec la fonte energetica degli angeli, il cosiddetto elemento S\u00b2, ed estendendo indefinitamente il proprio limite di operativit\u00e0. Altro elemento caratteristico degli angeli e degli Evangelion \u00e8 una sfera rossa chiamata nucleo, situata in corrispondenza del torace degli umanoidi.\nLe unit\u00e0 possiedono diversi equipaggiamenti, variabili a seconda delle necessit\u00e0 belliche. Quello di base \u00e8 detto di tipo B (\"Basic\"), costituito dal solo coltello Progressive Knife. Altri assetti sono quello di tipo D (\"Dive\"), specifico per le immersioni, e quello di tipo F (\"Fly\") per il volo. Il sistema di pilotaggio degli Evangelion prevede la sincronizzazione tra pilota e umanoide mediante connessione nervosa, tale che i due soggetti agiscano in sincronia. Il pilota di un'unit\u00e0 Evangelion, designato con il termine anglofono Children, \u00e8 alloggiato in una capsula cilindrica detta Entry Plug, che viene inserita nella zona corrispondente alla colonna vertebrale dell'umanoide, all'altezza delle vertebre cervicali. L'abitacolo dell'Entry Plug viene riempito con uno speciale liquido noto con l'acronimo di LCL, in grado di favorire la connessione nervosa tra l'Evangelion e il suo pilota. Il principale nervo responsabile della sincronizzazione delle due entit\u00e0 \u00e8 chiamato nervo A10. Sembra che i soggetti idonei a pilotare un Evangelion si limitino a ragazzi quattordicenni orfani di madre, e che negli umanoidi, originariamente sprovvisti di anima, siano alloggiate anime di persone. Si ritiene infatti che nei mecha siano custodite le anime delle madri dei rispettivi piloti. Una volta instaurata con successo la connessione nervosa il Children \u00e8 in grado di comandare a proprio piacimento l'umanoide pensando di agire con il proprio stesso corpo, per mezzo di un sistema noto come interfaccia neurale. Il suo mantenimento pu\u00f2 essere tuttavia messo a rischio dai danni subiti dall'Evangelion nel corso di un'operazione e dai corrispondenti disturbi psicologici del pilota. \u00c8 infine contemplato uno stato comunemente indicato come berserk, durante il quale l'umanoide inizia ad agire in preda a un'incontrollabile e apparentemente istintuale furia distruttiva.\n\"Neon Genesis Evangelion\".\nUnit\u00e0 00.\nL', detto anche Prototype, \u00e8 il primo esemplare di Evangelion a essere stato realizzato dalla Nerv. L'Eva-00 non \u00e8 stato concepito come una macchina dedicata al combattimento, ma allo studio di fattibilit\u00e0 e funzionalit\u00e0 pratica della sua stessa tecnologia di base, ragion per cui manca di equipaggiamenti caratteristici delle unit\u00e0 seguenti. La sua concezione \u00e8 avvenuta nel quartier generale di Neo Tokyo-3 e il materiale biologico di partenza usato per la sua creazione appartiene al primo angelo, Adam. Lo 00 si distingue dai modelli successivi per la sua inziale colorazione giallo scuro, tipica dei prototipi militari, e per un'architettura esterna e interna meno sofisticata. Il suo principale organo di percezione sensoriale visiva \u00e8 rappresentato da una lente ottica di forma rotonda posta al centro del volto dell'unit\u00e0. Il suo pilota \u00e8 Rei Ayanami, che entra a far parte dell'organizzazione con il titolo di First Children. A causa della sua funzione di prototipo l'unit\u00e0 soffre di instabilit\u00e0, che la porta ad agire fuori controllo in degli esperimenti di attivazione e di sincronia. In uno degli esperimenti distrugge le strutture di ancoraggio e la seconda sala sperimentale della Nerv, ferendo il suo pilota. La sua prima attivazione effettiva avviene dopo quella dello 01, quando, a causa dell'attacco dell'angelo Ramiel, si rende necessaria la presenza simultanea di due unit\u00e0 Evangelion. Nel corso dell'operazione subisce danni strutturali di cos\u00ec grave entit\u00e0 da richiederne una ristrutturazione totale.\nL'unit\u00e0 in seguito alle modifiche cambia aspetto e viene usata durante lo scontro con l'angelo Matarael. Le principali differenze dell'Eva-00 modificato rispetto alla precedente versione riguardano la sua corazza costrittiva e il suo equipaggiamento bellico fondamentale, mentre la sua struttura interna risulta sostanzialmente invariata. Dal punto di vista estetico lo 00 assume una colorazione prevalentemente blu; dal punto di vista bellico sull'unit\u00e0 vengono installate dei supporti verticali strutturalmente identici a quelli dell'Eva-02. I supporti verticali, situati all'altezza delle spalle, vengono dotati di uno speciale sistema di propulsione che permette al mecha di rallentare e attutire eventuali cadute. Le modifiche hanno il merito di migliorare le funzionalit\u00e0 e le prestazioni del prototipo, cos\u00ec da renderlo un esemplare versatile e potente al pari delle altre unit\u00e0. La sua presenza diventa di supporto alle operazioni di difesa di Neo Tokyo-3 e all'eliminazione degli angeli. Viene distrutta durante il combattimento contro Armisael, sedicesimo angelo, per volont\u00e0 di Rei.\nUnit\u00e0 01.\nL', o Test Type, \u00e8 il modello sperimentale della serie Evangelion e rappresenta il secondo esemplare a essere stato costruito nel quartier generale della Nerv; \u00e8 stato studiato sotto la diretta supervisione della dottoressa Yui Ikari. Differisce da tutti gli esemplari precedenti e successivi, in quanto la materia biologica che ne costituisce la base proviene da quella del secondo angelo, Lilith. Dal punto di vista estetico, oltre che dalla caratteristica colorazione preponderantemente viola, l'Eva-01 \u00e8 contraddistinto da un lungo corno che si prolunga dal centro della fronte e da un visore binoculare. \u00c8 il primo umanoide a essere utilizzato in un'operazione bellica effettiva. Lo 01 agisce in diverse occasioni fuori controllo e assume un ruolo decisivo nelle operazioni belliche. L'umanoide vivente alla base dell'unit\u00e0 01 \u00e8 caratterizzato da tessuti organici di colore marrone e da un liquido corporeo, simile a sangue, di colore rosso. Normalmente la bocca dell'unit\u00e0 \u00e8 fissata con dei bulloni, e il suo corpo biologico vero e proprio \u00e8 coperto, al pari delle altre unit\u00e0, da una speciale corazza costrittiva. Dal punto di vista bellico, inoltre, l'unit\u00e0 si fregia di positivi risultati operativi e della maggiore esperienza tattica fra tutti gli esemplari prodotti dalla Nerv.\nIl primo esperimento di attivazione dell'Unit\u00e0 01, effettuato nell'anno 2004 nel Laboratorio per l'evoluzione artificiale, viene condotto da un centro di ricerca chiamato Gehirn. Come cavia dell'esperimento viene designata la dottoressa Ikari; sembra che durante l'esperimento il suo tasso di sincronia abbia raggiunto il 400%, percentuale che determina il discioglimento del soggetto all'interno dell'Evangelion. Il caso viene archiviato come incidente; tutti i tentativi di recupero della dottoressa Ikari si rivelano infruttuosi. L'anima di Yui rimane all'interno dell'unit\u00e0, bench\u00e9 non venga mai chiarita all'interno della serie l'origine dell'incidente; il risultato della procedura per\u00f2 potrebbe essere stato la conseguenza di una precisa scelta del pilota. Il secondo tentativo di attivazione avviene circa dieci anni dopo, nel 2015, anno in cui viene fatto salire a bordo il Third Children, Shinji Ikari, il suo nuovo pilota. Shinji, nonostante le scarse probabilit\u00e0 di successo e la mancanza di addestramento, riesce a raggiungere un tasso di sincronia pari al % al primo tentativo. Il successo della procedura potrebbe essere stato determinato della volont\u00e0 di Yui, che in alcune situazioni riesce a intervenire in difesa del figlio e muovere l'Eva di propria volont\u00e0.\nProduction Model.\nUnit\u00e0 02.\nL', o Production Model, \u00e8 il primo esemplare di Evangelion studiato e concepito per un'eventuale produzione in serie e per il combattimento effettivo. Bench\u00e9 l'ideazione e la costruzione della macchina avvengano in Giappone, l'assemblaggio e gli esperimenti di attivazione, cos\u00ec come l'addestramento del suo pilota, il Second Children Asuka S\u014dry\u016b Langley, vengono eseguiti in Germania. Il materiale biologico usato per la sua creazione appartiene al primo angelo, Adam. Una parte decisiva nello sviluppo e nell'attivazione dell'unit\u00e0 viene svolta dalla dottoressa Ky\u014dko Zeppelin S\u014dry\u016b, membro della sezione tedesca del Gehirn. Ky\u014dko si offre come cavia per l'esperimento di attivazione dell'Evangelion, dal quale esce psicologicamente sconvolta. Si ipotizza che una parte della sua anima, o il suo \"lato materno\", sia rimasto chiuso all'interno dello 02. Dal punto di vista estetico si differenzia dalle prime due unit\u00e0 per la presenza di quattro occhi sul volto, particolarit\u00e0 che nei modelli successivi viene abbandonata e sostituita in favore dell'esemplare binoculare. Ulteriori caratteristiche che contraddistinguono lo 02 riguardano il colore dei fluidi interni del corpo umanoide, blu anzich\u00e9 rosso come nel caso dei precedenti esemplari, e la presenza di nuovi dettagli meccanici.\nSulle spalle dispone di due supporti verticali che differiscono da quelli dell'Eva-01. Nel supporto sinistro \u00e8 alloggiata una versione migliorata di un'arma da taglio chiamata Progressive Knife, mentre nel destro \u00e8 alloggiato il Needle Gun, un'arma da fuoco capace di sparare aculei. La sua colorazione \u00e8 prevalentemente rossa e differisce dall'unit\u00e0 precedente per la conformazione delle componenti di testa, spalle e torace. Una delle sue principali capacit\u00e0 \u00e8 quella di poter curvare il tronco e per una generale maggiore somiglianza con un essere umano, pur non sussistendo sostanziali differenze in termini di prestazione bellica rispetto all'Eva-01. Nel 2015 Asuka e lo 02 partono da Wilhelmshaven alla volta di Neo Tokyo-3, assieme alla flotta delle Nazioni Unite. Durante il trasporto si svolge la prima vera battaglia dell'Eva-02 nell'oceano Pacifico, occasione in cui riesce a sconfiggere l'angelo Gaghiel. A partire dal combattimento contro il tredicesimo angelo, Bardiel, l'unit\u00e0 incomincia a registrare degli insuccessi bellici, ferendo l'orgoglio di Asuka. La Nerv, a seguito di un tracollo psichico della ragazza, viene costretta a richiedere l'ausilio di un nuovo Children, Kaworu Nagisa, che diventa il suo nuovo pilota.\nUnit\u00e0 03.\nL' \u00e8 un modello di produzione in serie costruito presso la prima divisione americana della Nerv. A causa di un incidente occorso alla seconda divisione, il comando dello 03, sotto espressa disposizione del governo statunitense, passa al Giappone. L'unit\u00e0 in seguito alla decisione del governo viene trasportata per via aerea sull'oceano Pacifico fino al quartier generale dell'organizzazione. Lo 03, bench\u00e9 il suo aspetto sia pressoch\u00e9 identico a quello dell'Eva-02, differisce dall'unit\u00e0 precedente per il colore, prevalentemente nero, e per la forma del capo, pi\u00f9 vicina a quella dell'Unit\u00e0 01. Il volto dello 03 presenta dei lineamenti pi\u00f9 brutali e manca della caratteristica protuberanza frontale dell'Eva-01. Ulteriori dettagli che lo distinguono esteticamente dagli altri esemplari sono le spalle allungate, la postura leggermente inclinata in avanti e l'andatura. Una volta giunta in Giappone vengono avviati i preparativi per il suo esperimento di attivazione. Come luogo dell'esperimento viene scelta la citt\u00e0 di Matsushiro, nella prefettura di Nagano, ove si trova il secondo sito di sperimentazione della Nerv. Una volta salito a bordo il suo pilota designato, il Fourth Children T\u014dji Suzuhara, l'unit\u00e0 va fuori controllo, spalanca le proprie fauci e distrugge le recinzioni atte a contenerla. In seguito vengono scoperte le reali ragioni del suo comportamento: l'Eva \u00e8 stato infatti infettato da Bardiel, un angelo di tipo parassitario che ha preso controllo del suo corpo durante il suo tragitto aereo. Dopo l'incidente Gend\u014d Ikari, comandante supremo della Nerv, la identifica come tredicesimo angelo e d\u00e0 l'ordine di annientarla. L'Eva-03 affronta in combattimento le Unit\u00e0 00 e 02, sconfiggendole senza difficolt\u00e0. In un secondo momento combatte con l'Eva-01, che ne spezza gli arti e la annienta completamente.\nUnit\u00e0 04.\nL' \u00e8 un Production Model costruito assieme all'Eva-03 negli Stati Uniti, pi\u00f9 precisamente presso la seconda divisione americana della Nerv, situata nello stato del Nevada. L'unit\u00e0, a causa di un incidente occorso durante un test di inserimento sperimentale dell'elemento S\u00b2, scompare assieme alla seconda divisione e a tutti gli oggetti presenti nel raggio di 89 chilometri. Le sue sembianze non sono mai state mostrate nella serie animata originale; si ritiene che sia di colore bianco argento. Dell'unit\u00e0 sono state prodotte delle \"action figure\" ufficiali, progettate e ideate da Ikuto Yamashita, gi\u00e0 \"mecha designer\" della serie. Il suo aspetto di base \u00e8 identico a quello dell'Unit\u00e0 03. Nel videogioco \"Shin seiki Evangelion - Battle Orchestra\" inoltre \u00e8 una delle unit\u00e0 giocabili ed \u00e8 pilotata da Kensuke Aida.\nUnit\u00e0 05-13: Mass Production Model.\nLa , o Eva Series, comprende tutte le unit\u00e0 dalla 05 alla 13, costruite in diverse filiali della Nerv per volont\u00e0 dell'organizzazione Seele al fine di portare avanti un piano noto come Progetto per il perfezionamento dell'uomo. Tutte le unit\u00e0 sono dotate del motore energetico elemento S\u00b2 e di una replica della lancia di Longinus. La loro struttura di base \u00e8, dal punto di vista tecnico, identica a quella degli Eva di propriet\u00e0 della Nerv, con l'eccezione dei supporti verticali normalmente disposti sulle spalle delle altre unit\u00e0. Ulteriore elemento di differenziazione rispetto agli altri modelli \u00e8 il capo, privo di sensori ottici, e la zona nella quale viene inserita la cabina di pilotaggio. Grazie all'elemento S\u00b2, inoltre, le unit\u00e0 dispongono di spiccate capacit\u00e0 rigenerative e di un tempo illimitato di operativit\u00e0. Tutte e nove gli Eva Series possiedono la stessa forma e la stessa colorazione, prevalentemente bianca, e di grandi ali pieghevoli poste sulla parte posteriore del tronco, che consentono loro di volare. I Production Model non necessitano di piloti; in loro vece dispongono di un Dummy Plug, dei simulatori di Entry Plug nei quali \u00e8 iscritta la personalit\u00e0 del Fifth Children, Kaworu Nagisa.\nNella pellicola \"\" la Seele invia tutti e nove gli esemplari contro l'Eva-02. Gli Eva, pur subendo ingenti danni da parte dello 02 durante lo scontro ed essere stati apparentemente sconfitti, riescono a riattivarsi grazie all'elemento S\u00b2, sfregiando il corpo del nemico e divorandone le carni. Durante il Progetto per il perfezionamento i Mass Production Model si uniscono all'angelo Lilith e si infilzano con le proprie lance di Longinus. Alla fine del lungometraggio, una volta rifiutato il Perfezionamento da Shinji e smembrata Lilith, le unit\u00e0 si trasformano in statue di pietra e precipitano sulla Terra. Il loro design ricorda le caratteristiche comunemente associate agli angeli dell'Antico Testamento ed \u00e8 stato curato da Takeshi Honda.\n\"Rebuild of Evangelion\".\nPer la produzione della tetralogia cinematografica \"Rebuild of Evangelion\" Ikuto Yamashita, sotto precisa richiesta di Hideaki Anno, apport\u00f2 delle modifiche agli armamenti e alle colorazioni dello 00 e degli altri Evangelion, basandosi su dei suoi vecchi bozzetti risalenti a pi\u00f9 di dieci anni prima. Nel \"Rebuild\" viene menzionato inoltre un accordo chiamato Trattato del Vaticano, in accordo al quale una nazione non pu\u00f2 disporre di pi\u00f9 di tre unit\u00e0 Eva.\nNel corso dei lungometraggi, oltre che le varie unit\u00e0 gi\u00e0 presenti nella serie classica, vengono introdotte altre unit\u00e0 Evangelion:\nGli Eva usati da Gend\u014d in \"Evangelion 3.0+1.0\" sono stati paragonati dal sito Otaku Voice ai quattro cavalieri dell'Apocalisse. Nel \"Rebuild\" inoltre \u00e8 presentato un simulatore meccanico di Evangelion, usato da Shinji durante un addestramento nel primo capitolo; il suo design \u00e8 stato paragonato da Shinji Higuchi della Gainax al Dio guerriero di \"Nausica\u00e4 della Valle del vento\" e ai movimenti del Destroid Monster, un macchinario apparso in \"Fortezza superdimensionale Macross\".\nAltri media.\nIn dei videogiochi tratti da \"Neon Genesis Evangelion\" vengono introdotte delle unit\u00e0 inedite. In \"Meitantei Evangelion\", pubblicato nel 2007 per PlayStation 2, \u00e8 presente un'unit\u00e0 Evangelion chiamata e pilotata da Kaworu Nagisa. Oltre che in \"Mentantei Evangelion\", l'Evangelion Type \u03b2 compare nel videogioco \"Shin seiki Evangelion - Battle Orchestra\", in cui viene introdotto un altro Evangelion chiamato , costruito per volont\u00e0 della societ\u00e0 segreta Seele. Nel videogioco \"Shin seiki Evangelion 2\" l'Eva-01 dispone di un nuovo equipaggiamento, chiamato . Esso include l', una speciale copertura costrittiva che utilizza una nuova tecnologia per l'uso dell'AT Field; nell'armatura sono compresi un cosiddetto e un . L'equipaggiamento comprende inoltre una speciale arma anti-fase chiamata e una grande lama da combattimento chiamata . Nonostante la grande potenza di attacco e difesa, per\u00f2, l'equipaggiamento Type-F triplica il peso dell'attrezzatura, che, oltre a essere di difficile manovrabilit\u00e0, \u00e8 stata costruita in via sperimentale e soffre di una certa instabilit\u00e0.\nNello spin-off \"Petit Eva - Evangelion@School\", parodia della serie classica, compaiono delle versioni \"super deformed\" degli umanoidi, fra di loro fratelli. Il maggiore, , simile all'Eva-01, \u00e8 un compagno di scuola di Shinji e degli altri personaggi all'accademia municipale Nerv, e il suo linguaggio \u00e8 compreso solo da Shinji e dalle altre unit\u00e0; suo fratello, , che frequenta la scuola degli angeli; , sua sorella minore, pu\u00f2 parlare in linguaggio umano, \u00e8 inizialmente di colore prevalentemente giallo e assume poi una colorazione blu; e , la pi\u00f9 antropomorfa, goffa e simile ad Asuka, un'unit\u00e0 che dice di essere tedesca ma che usa spesso giapponese misto a inglese quando parla. Su una copertina compaiono inoltre Mari e la sua unit\u00e0 provvisoria 05.\nL'unit\u00e0 provvisoria 05 del \"Rebuild\" \u00e8 stata usata anche in un pachinko intitolato , uscito nel 2010, mentre l'Eva-04 \u00e8 apparsa in un altro pachinko chiamato , in cui \u00e8 usata da Kaworu contro l'angelo Ramiel. Nel manga \"\", a differenza della serie animata originale, gli Eva non sono dei mecha, ma armi individuali maneggevoli usate in combattimento da Shinji Ikari e dagli altri personaggi della serie. Le unit\u00e0 in questa versione degli eventi sono la manifestazione della pi\u00f9 profonda interiorit\u00e0 dei protagonisti: Rei ha una lancia, Asuka una frusta, Kaworu una spada e Shinji una pistola. Il 6 febbraio 2015 lo studio Khara, produttore della tetralogia cinematografica \"Rebuild of Evangelion\", ha pubblicato il dodicesimo cortometraggio della collana \"Nihon animator mihon'ichi\", intitolato \"Evangelion: Another Impact (Confidential)\" e diretto da Shinji Aramaki. Il cortometraggio introduce un'unit\u00e0 Evangelion chiamata Unit Null; l'unit\u00e0 durante un test di attivazione segreto si libera dal controllo e va in berserk, ululando in un mondo post-apocalittico; lo scopo e i mezzi della sua costruzione non vengono chiariti. Il design dell'Unit Null \u00e8 stato curato anche da Atsushi Takeuchi, che aveva lavorato gi\u00e0 per il \"franchise\" di \"Guerre stellari\". In un episodio dell'anime del 2018 \"Shinkansen henkei robo Shinkalion\" compare inoltre un treno trasformabile chiamato 500 Type Eva, pilotato da Shinji e ispirato all'omonimo treno dedicato a \"Evangelion\".\n\"Evangelion: Anima\".\nNella \"light novel\" \"Evangelion: Anima\", ambientata a distanza di tre anni dagli eventi del lungometraggio conclusivo \"The End of Evangelion\", vengono introdotti alcuni equipaggiamenti mai apparsi nella serie animata originale. Lo 01, fra le altre cose, dispone dell'equipaggiamento Type-F e dell'equipaggiamento CGB, comprensivo di nuovi supporti verticali e di uno speciale sensore posto vicino al corno sulla fronte. Viene presentato inoltre un nuovo supporto per gli Evangelion chiamato , che opera mediante un sicuro reattore interno a tecnologia N\u00b2. In \"Anima\" \u00e8 presente anche un'ulteriore evoluzione dell'Eva-01 chiamata .\nInterpretazioni e riferimenti culturali.\nPer il nome delle macchine il personale scelse la parola greca \u03b5\u03c5-\u03b1\u03b3\u03b3\u03ad\u03bb\u03b9\u03bf\u03bd (\"euangelion\"), \"vangelo\", \"buona novella\", abbreviato in Eva, per richiamare l'omonimo personaggio del Vecchio Testamento, moglie del primo uomo Adamo e madre del genere umano. Secondo la rivista \"Animerica\" il nome sarebbe collegato al loro compito di protettori dell'umanit\u00e0. Similmente all'Eva biblica, nata dalla costola del primo uomo Adamo, gli Evangelion furono concepiti come copie del primo angelo Adam. Hideaki Anno in un'intervista disse di averlo scelto perch\u00e9 \u00abdava l'aria di essere complicato\u00bb. In un'altra occasione invece sostenne di aver scelto la parola \"buona novella\" come titolo della serie per la credenza secondo cui porterebbe \u00abbenedizione\u00bb e felicit\u00e0. Y\u016bichir\u014d Oguro, curatore di alcuni contenuti delle edizioni \"home video\" della serie, ha collegato il nome all'ultima scena di \"\", in cui \u00e8 presente una sequenza in cui Yui Ikari, custodita all'interno dell'Eva-01, benedice suo figlio Shinji dicendogli che \u00abqualunque posto pu\u00f2 essere un paradiso\u00bb. I critici hanno notato come i termini relativi ai mecha, come l'Umbilical Cable, i Children, lo stesso nome Eva e l'LCL, simile al liquido amniotico, siano correlati alla maternit\u00e0. Altri, fra cui lo stesso Oguro, hanno associato la cabina di pilotaggio all'immagine di un grembo. La critica Mariana Ortega ha notato come Asuka nel quattordicesimo episodio paragoni l'Eva al seno e al ventre materno e Shinji nella ventesima puntata si rannicchi in posizione fetale all'interno della cabina di pilotaggio; secondo lei la figura della madre in \"Evangelion\" \u00abdiventa letteralmente e metaforicamente cannibalesca\u00bb.\nIn un dialogo del ventitreesimo episodio la Seele sostiene che fino a quel momento sono state approntate otto unit\u00e0 Eva e che ne rimangono altre quattro; secondo i \"filmbook\" della serie il numero farebbe riferimento ai dodici apostoli. Nella sigla, \"Zankoku na tenshi no these\", l'Unit\u00e0 01 venne rappresentata con dodici ali di luce, in riferimento all'iconografia di Satana e prendendo spunto dal manga \"Devilman\". Per l'immagine dell'Unit\u00e0 01 fuori controllo, che nel diciannovesimo episodio cammina su quattro zampe e divora le carni di un angelo, gli autori si ispirarono invece alle figure buddhiste dei \"preta\" (). La scena in cui viene presentato per la prima volta l'Eva-01 nel primo episodio, inoltre, \u00e8 stata paragonata a \"Combattler V\" di Tadao Nagahama.\nI critici hanno analizzato le unit\u00e0 Evangelion, notando come esse siano entit\u00e0 organiche e non delle macchine, classificandoli come \"cyborg\" e non come robot. Lo stesso Hideaki Anno nel 1996 disse che gli Eva non sono veramente dei robot, ma dei giganti, descrivendoli come degli umani modificati che si muovono tramite muscoli artificiali. Nel 2021 durante un evento ha descritto \"Evangelion\" come un , sorprendendo la doppiatrice di Shinji, Megumi Ogata. La scrittrice statunitense Susan J. Napier ha interpretato gli angeli come una rappresentazione dell'Altro e gli Eva come una metafora del S\u00e9 che Shinji \u00e8 chiamato a fronteggiare nel proprio processo di crescita personale. Altri critici e delle fonti ufficiali sulla serie hanno paragonato il nucleo rosso al centro del petto e il limite di operativit\u00e0 delle unit\u00e0 a Ultraman. Timothy Donohoo di Comic Book Resources invece ha paragonato gli Evangelion all'Ideon dell'omonima serie di Yoshiyuki Tomino; Donohoo ha infatti notato come entrambi i mecha abbiano una natura \u00abapparentemente divina\u00bb, delle fonti di energia apparentemente illimitate e la capacit\u00e0 di leggere le emozioni dei propri piloti, cercando di proteggerli. Carl Gustav Horn, curatore dell'edizione nordamericana del manga, ha rintracciato delle influenze in \"Super Robot 28\" e in \"Giant Robot\". L'Entry Plug e l'equipaggiamento di tipo D, usato da Asuka nel decimo episodio della serie, sono stati inoltre accostati alle opere di Kenji Yanobe, un artista giapponese popolare all'interno della subcultura otaku. L'Evangelion invece \u00e8 stato interpretato come una metafora della serie, prodotta con degli sforzi emotivi da Hideaki Anno in un momento difficile della sua vita; le continue domande di Shinji, \"alter ego\" dello stesso regista, che si chiede continuamente perch\u00e9 salire a bordo dell'Eva-01 e deve rendersi emotivamente indipendente dall'umanoide, sono state interpretate come una rappresentazione simbolica del rapporto dell'autore con la propria opera. Negli ultimi due episodi Shinji si chiede quale sia il motivo per cui piloti l'Eva. Secondo Sadamoto le puntate non si focalizzerebbero su di lui, ma su Anno, vero protagonista degli episodi, mentre il mangaka Kentaro Takekuma ha interpretato l'atto di salire a bordo dell'Eva come una metafora della produzione di un anime.\nAccoglienza e influenza culturale.\nIl \"mecha design\" di Ikuto Yamashita \u00e8 stato elogiato da John Beam della rivista \"Animation Planet\" e da Martin Theron, recensore del sito Anime News Network, secondo il quale: \u00abI mecha design [presentati in \"Neon Genesis Evangelion\"] sono tra pi\u00f9 singolari mai creati per una serie d'animazione giapponese, grazie a sembianze eleganti, agili, apparentemente mostruose, spaventose e atletiche, piuttosto che rigide e cavalleresche\u00bb. CBR ha espresso grande apprezzamento per quello dell'Eva-01, a suo dire \u00abuno dei pi\u00f9 iconici mecha\u00bb non inclusi nel \"franchise\" di \"Gundam\", e ha inserito l'Eva-13 fra i migliori dieci mecha degli anni duemiladieci. Per Hajime Isayama, autore de \"L'attacco dei giganti\", il design dei mecha \u00ab\u00e8 fantastico\u00bb e diverso rispetto \u00aba qualsiasi cosa venuta prima\u00bb. Egli ha elogiato in particolare la maniera in cui Hideaki Anno ha diretto l'animazione dei raggi laser; secondo lui inoltre la serie \u00ab\u00e8 piena di gioia per l'espressione animata\u00bb. Anche \"Screen Rant\" ha elogiato i mecha e i combattimenti, specie quelli contro Israfel, Zeruel e Eva Series. Secondo Erroll Maas, scrittore per il sito The Gamer, grazie alla \u00abimmensa popolarit\u00e0\u00bb della serie l'Eva-01 sarebbe diventato un mecha \u00abinternazionalmente riconoscibile\u00bb. Nel 2010 il sito Yahoo! Japan ha svolto un'indagine su \"Evangelion\" e sugli omonimi mecha. Agli appassionati della serie \u00e8 stato chiesto se avrebbero apprezzato la costruzione di un modello in scala 1:1 di un Evangelion e che unit\u00e0 avrebbero preso come modello. Nel primo quesito la risposta \u00e8 stata quasi all'unanimit\u00e0 affermativa; alla seconda domanda \u00e8 stata scelta l'Unit\u00e0 01, con ampio scarto di maggioranza e il 78% dei voti totali. Analogo risultato si \u00e8 registrato nel 2016, anno in cui il sito web Charapedia ha domandato ai propri utenti quale macchinario apparso in una serie d'animazione giapponese desiderassero usare o pilotare. Nell'occasione l'Eva-01 \u00e8 stata la seconda risposta pi\u00f9 gettonata, con quasi quattrocento preferenze.\nSecondo lo studioso Guido Tavassi il \u00abrivoluzionario\u00bb \"mecha design\" sarebbe da annoverare a pieno titolo fra le innovazioni introdotte da \"Neon Genesis Evangelion\", \u00abche se, da un lato, avvicina maggiormente le unit\u00e0 Eva alla figura umana, dall'altro propone una completa astrazione delle forme dei nemici, gli angeli, con una scelta che avr\u00e0 un impatto enorme sul design delle serie del genere successive\u00bb. Maya Phillips, scrittrice per il periodico \"The New Yorker\", ha imputato a \"Evangelion\" il merito di ridefinire il genere mecha, nonch\u00e9 il rapporto fra pilota e macchina da combattimento. Gli Eva, secondo la Phillips, introducono pi\u00f9 ambiguit\u00e0 rispetto ai mecha del passato, essendo difficilmente classificabili e a met\u00e0 fra \"super robot\" alla Nagai e \"real robot\" alla Gundam; per la scrittrice l'anime, pur essendo debitore delle serie passate, \u00ab\u00e8 stato forse il primo mecha a immaginare gli uomini \"come\" delle semplici macchine, e viceversa\u00bb. L'elemento di novit\u00e0 per la Phillips \u00e8 la spaventosit\u00e0 e la pericolosit\u00e0 degli umanoidi, sconosciuta sino ad allora agli anime \"mainstream\". Il design dello 01 in particolare ha ispirato Nobuhiro Watsuki per l'aspetto del gigante Fuji, uno dei personaggi della sua opera \"Kenshin samurai vagabondo\". L'influenza di \"Evangelion\" \u00e8 stata rintracciata dalla critica nei \"mecha design\" di serie venute dopo, come \"Brain Powerd\", \"Gasaraki\", \"Dual! Parallel Trouble Adventure\", \"Devadasy\" e \"Reideen\", \"remake\" del 2003 dell'omonima serie del 1975.\nLa sequenza del combattimento fra Eva-02 di Asuka e i nove Eva Series presente in \"End\" fu fonte d'ispirazione per degli animatori come Yoshimichi Kameda e Yokota Takumi, \"character designer\" di \"Love Live! Nijigasaki High School Idol Club\". Il design del Digimon Argomon invece presenta somiglianze con quello dell'Eva-01, e in particolare con il suo schema cromatico. Nel fumetto \"Edge of Spider-Geddon\" vengono inoltre introdotti dei mecha chiamati SP//dr e Ven#m, anch'essi visivamente simili a un'unit\u00e0 Evangelion. Possibili omaggi ai mecha della serie sono stati rintracciati anche in Genji di \"Heroes of the Storm\", simile all'Eva-01, nel mecha di D.Va del videogioco \"Overwatch\", nelle Sentinelle del fumetto Marvel \"Mystique\", in una puntata del cartone animato statunitense \"Invader Zim\", nella forma finale di Carnage Kabuto di \"One-Punch Man\" e in Alexandrite di \"Steven Universe\". Secondo il sito Usgamer, inoltre, nel Gold Saucer del videogioco \"Final Fantasy VII\" \u00e8 presente una citazione all'equipaggiamento di tipo D. Anche la pellicola del 2013 \"Pacific Rim\" \u00e8 stata paragonata dalla critica a \"Evangelion\"; nella pellicola appaiono dei robot giganti con delle somiglianze estetiche con le unit\u00e0 Evangelion, anch'essi pilotati tramite una connessione neurale coadiuvata da un liquido speciale accostato all'LCL. Guillermo del Toro e Travis Beacham, rispettivamente regista e sceneggiatore del lungometraggio, hanno dichiarato di non essere stati influenzati direttamente da \"Eva\", dicendo di aver visto la serie soltanto dopo aver gi\u00e0 concepito \"Pacific Rim\". Nel 2016 l'attrice Ayame G\u014driki ha effettuato un cosplay dell'Eva-01 in un'anteprima del primo episodio di \"Rental no koi\", \"dorama\" andato in onda nel gennaio dell'anno seguente. Un gruppo di ricercatori della Tokyo Medical and Dental University invece nel 2021 ha pubblicato uno studio su un liquido capace di trasportare ossigeno a topi e maiali attraverso l'ano; la tecnica \u00e8 stata soprannominata da Takanori Takebe, autore dello studio, \"metodo EVA\" (\"enteral ventilation via anus\") prendendo spunto dall'LCL.\n\"Merchandising\".\nSecondo lo scrittore Kazuhisa Fujie e il ricercatore italiano Guido Tavassi in un primo momento i giocattoli e i vari prodotti su \"Neon Genesis Evangelion\" fecero incassare molto poco, surclassati dalle vendite delle \"action figure\" di Rei Ayanami, \u00abe finanche la Bandai si mostr\u00f2 riluttante a commercializzare i modellini dei fin troppo insoliti e inquietanti mecha\u00bb. Nel giro di appena un anno dalla prima messa in onda per\u00f2 si ebbe una vera esplosione del fenomeno \"Evangelion\", e, dopo l'iniziale titubanza, la Bandai si lanci\u00f2 a gran ritmo nella produzione di giocattoli e di modellini sulla serie. L'immagine dei mecha venne usata per dei beni di consumo come scarpe Adidas, bottiglie per vini e spuntanti, borse, indumenti e accessori sportivi, felpe, guanti, articoli di abbigliamento intimo, vestiti per bambini e dei modelli di tamagotchi. Le unit\u00e0 Evangelion, inoltre, vennero usate in vari videogiochi tratti dalla serie animata originale, nonch\u00e9 alcuni media distaccati dal \"franchise\" di \"Evangelion\", come nei videogiochi \"Keri hime sweets\", \"Summons Board\", \"Puyopuyo!! Quest\", \"Puzzle &amp; Dragons\" e \"Super Robot Wars\".\nPer celebrare l'uscita del lungometraggio \"Evangelion 1.0: You Are (Not) Alone\" nel 2007 lo Studio Akiyama mise in commercio una \"figure\" gigante dell'Eva-01 alta circa due metri al prezzo di un milione di yen (circa diecimila dollari statunitensi). Nel 2010 venne annunciata la formazione di una squadra automobilistica giapponese chiamata Evangelion RT-01 apr Corolla per il campionato Super GT. In occasione della prima competizione ufficiale della squadra, tenutasi quell'anno nel circuito del Fuji, la Toyota Corolla Axio del gruppo fu ridipinta seguendo lo schema cromatico dell'Eva-01; i due corridori, K\u014dki Saga e K\u014dsuke Mats\u016bra, gareggiarono indossando due riproduzioni della tuta usata dal personaggio di Shinji. Nei due anni successivi alla prima vettura vennero affiancate una Porsche 911 GT3 RS ridipinta ricalcando il design dell'Unit\u00e0 02 e due motociclette Kawasaki Ninja ZX-10R con le fattezze dello 01 e dello 02. Nel novembre del 2014 l'azienda automobilistica giapponese Mitsuoka Motors mise all'asta un modello di Mitsuoka Orochi ispirato al design dell'Eva-01, venduto a un prezzo finale di sedici milioni di yen ( dollari circa); l'evento ricevette un'attenzione mediatica cos\u00ec alta da spingere il presidente dell'azienda, Akio Mitsuoka, ad accordarsi con il vincitore della lotteria per esporre la vettura alla Mitsuoka Gallery Azabu di Tokyo per un'intera settimana. Nel 2015 venne annunciata la costruzione di un treno ad alta velocit\u00e0 ispirato al design dell'Eva-01, nella cui realizzazione furono coinvolti sia il mecha designer Ikuto Yamashita, sia Hideaki Anno. Il treno entr\u00f2 in funzione a novembre dello stesso anno; la compagnia ferroviaria West Japan Railway Company decise in seguito di estendere la durata del servizio fino alla primavera del 2018. Un nuovo treno a tema Eva-01 \u00e8 stato prodotto nel 2020, partendo dall'Aeroporto Internazionale di Ch\u016bbu-Centrair di Nagoya.\nRiproduzioni e altri usi.\nNel 2010 nel parco di divertimenti Fuji-Q HighLand venne inaugurata una fedele riproduzione del busto dell'Eva-01 alta nove metri e larga sedici, assieme a un modello in scala naturale dell'Entry Plug. Tra il 2011 e il 2015 furono annunciate le costruzioni di una riproduzione in scala 1:1 del capo dell'Eva-02 in modalit\u00e0 The Beast, una stanza d'albergo ispirata all'Entry Plug dell'Unit\u00e0 00 e di una montagna russa progettata e costruita in base al design dello 01. A causa del terremoto e maremoto del T\u014dhoku del 2011, per\u00f2, i lavori per la statua dello 02, inizialmente progettata per essere alta sette metri e larga cinque, vennero rimandati a tempo indeterminato.\nNel 2015 nell'area di servizio Expasa di Ashigara, nella prefettura di Shizuoka, venne inaugurato un evento a durata limitata interamente dedicato a \"Neon Genesis Evangelion\", durante il quale venne esposta una statua dell'Eva-01 alta sei metri, la pi\u00f9 grande al mondo. Nel 2016 il primato pass\u00f2 a una riproduzione gigante dello 01 con un modello in scala della lancia di Longinus fra le mani, costruita nella citt\u00e0 di Shangai. La statua venne costruita dalla Khara, la societ\u00e0 Heitao Interactive e la Shanghai Character License Administrative Corporation. Con i suoi metri di altezza, inoltre, \u00e8 entrata nel \"Guinness dei primati\" in una apposita categoria, come \"il pi\u00f9 grande Evangelion al mondo\". Nel 2020 la citt\u00e0 di Nagoya ha promosso un evento chiamato Evangelion Chukyo Area Project per celebrare l'uscita di \"Shin Evangelion gekij\u014dban\", ultimo capitolo del \"Rebuild\". Per l'occasione sono state inaugurate una statua dorata dell'Eva-01 presso l'aeroporto di Ch\u016bbu-Centrair e una riproduzione di sei metri d'altezza dell'unit\u00e0 al Global Gate Complex della citt\u00e0. Nel 2021, in occasione dell'uscita del lungometraggio, si \u00e8 svolto un evento speciale su \"Evangelion\" alla Tokyo Sky Tree, durante il quale le luci della torre sono state illuminate dei colori delle unit\u00e0 Evangelion del \"Rebuild\"."}
{"id": "24139", "revid": "53508", "url": "https://it.wikipedia.org/wiki?curid=24139", "title": "Trattato di Tordesillas", "text": "Il Trattato di Tordesillas (in portoghese: \"Tratado de Tordesilhas\", ; in spagnolo: \"Tratado de Tordesillas\", ) venne firmato a Tordesillas, in Castiglia, il 7 giugno 1494. Il trattato divise il mondo al di fuori dell'Europa in un duopolio esclusivo tra l'Impero spagnolo e l'Impero portoghese lungo il meridiano nord-sud, 370 leghe (1\u00a0770 km) a ovest delle Isole di Capo Verde (al largo della costa del Senegal, nell'Africa occidentale), corrispondenti approssimativamente a 46\u00b0 37' O (questo meridiano veniva chiamato raya). Le terre a est di questa linea sarebbero appartenute al Portogallo e quelle a ovest alla Spagna. Il trattato venne ratificato dalla Spagna il 2 luglio, e dal Portogallo il 5 settembre 1494.\nGli originali di entrambi i trattati sono conservati presso l'Archivo General de Indias a Siviglia in Spagna e presso l'Archivio nazionale Torre do Tombo a Lisbona in Portogallo. Nel 2007 l'UNESCO ha inserito il testo del Trattato nell'Elenco delle Memorie del mondo.\nAntefatti.\nIl trattato era inteso a risolvere la disputa che s'era creata dopo le scoperte di Cristoforo Colombo. Nel 1481 la bolla papale \"Aeterni regis\" di Sisto IV aveva garantito tutte le terre a sud delle Isole Canarie al Portogallo. Nel maggio 1493 papa Alessandro VI, spagnolo di nascita, decret\u00f2 nella bolla \"Inter Caetera\" che tutte le terre a ovest di un meridiano a sole 100\u00a0leghe dalle Isole di Capo Verde appartenessero alla Spagna, mentre le nuove terre scoperte a est di quella linea sarebbero appartenute al Portogallo, anche se i territori gi\u00e0 sotto il dominio cristiano sarebbero rimasti intatti. Naturalmente re Giovanni II del Portogallo non ne fu felice, e apr\u00ec dei negoziati col re Ferdinando II d'Aragona e la regina Isabella di Castiglia per spostare la linea pi\u00f9 a ovest, sostenendo che il meridiano si sarebbe esteso attorno a tutto il globo, limitando il controllo spagnolo in Asia.\nIl trattato.\nIl trattato sarebbe effettivamente andato contro la bolla di Alessandro VI, ma venne sancito da papa Giulio II con una nuova bolla \"Ea quae pro bono pacis\" del 24 gennaio 1506. Il meridiano venne cos\u00ec comunemente indicato dai portoghesi come \"raia\" (che nella loro lingua significa \"confine\") e, per similitudine, dagli spagnoli come \"raya\" (che ha il significato maggiormente descrittivo di \"riga\", intesa come scriminatura dei capelli).\nUna parte molto ridotta dell'area appena spartita era gi\u00e0 stata visitata, e venne spartita in base al trattato. La Spagna guadagn\u00f2 territori comprendenti tutte le Americhe. La parte pi\u00f9 orientale dell'odierno Brasile, quando venne scoperta nel 1500 da Pedro \u00c1lvares Cabral, venne garantita al Portogallo. Anche se la linea si estendeva in Asia, all'epoca misurazioni accurate della longitudine erano impossibili e cos\u00ec sorse l'incertezza. La linea non venne fatta rispettare rigorosamente e gli spagnoli non riuscirono a impedire l'espansione in America del Portogallo verso ovest attraverso il meridiano. Nel 1750 il trattato di Madrid certific\u00f2 il trasferimento di gran parte del bacino dell'Amazzonia sotto il dominio portoghese.\nAlle restanti nazioni europee che conducevano esplorazioni, come Francia, Inghilterra e Paesi Bassi venne esplicitamente negato l'accesso alle nuove terre, lasciando loro unicamente opzioni come la pirateria, fino a quando (come fecero in seguito al loro avvicinarsi al protestantesimo) non rigettarono l'autorit\u00e0 papale sulla divisione delle terre non ancora scoperte. Il punto di vista assunto dai governanti di queste nazioni viene incarnato dalla citazione attribuita a Francesco I di Francia, che chiese sarcasticamente che gli venisse mostrata la \"clausola nelle volont\u00e0 di Adamo\" che escludeva la sua autorit\u00e0 sul Nuovo Mondo.\nCon il viaggio attorno al globo di Magellano sorse una nuova disputa. Anche se entrambe le nazioni concordavano che la linea doveva correre lungo tutto il globo, dividendo il mondo in due met\u00e0 uguali, non era chiaro dove questa dovesse essere tracciata dall'altra parte del mondo. In particolare, entrambe le nazioni sostenevano che le Molucche (importanti come fonti di spezie) si trovassero nella loro met\u00e0 del mondo. Dopo nuove negoziazioni, il Trattato di Saragozza del 22 aprile 1529 decise che la linea doveva passare a 297,5 leghe a est delle Molucche, facendole spettare al Portogallo. La Spagna ricevette in cambio un risarcimento monetario."}
{"id": "24142", "revid": "345405", "url": "https://it.wikipedia.org/wiki?curid=24142", "title": "George Gordon Byron", "text": "Considerato da molti uno dei massimi poeti britannici, Byron \u00e8 stato un uomo di spicco nella cultura del Regno Unito durante il secondo Romanticismo, del quale \u00e8 stato l'esponente pi\u00f9 rappresentativo insieme con John Keats e Percy Bysshe Shelley.\nLa sua unica figlia legittima, Ada Lovelace, \u00e8 considerata una figura fondamentale nel campo della programmazione di computer in base ai suoi appunti per Analytical Engine di Charles Babbage.\nBiografia.\nOrigini familiari.\nGeorge Gordon Byron proveniva, dal lato paterno, da un'illustre famiglia normanna, i Burun, insediatasi in Inghilterra nell'XI secolo; il titolo fu acquisito nel 1643 da Sir John Byron, che stabil\u00ec la propria dimora a Newstead, nella contea del Nottinghamshire. Il discendente di John, William, quinto lord Byron, era un pazzoide macchiatosi dell'omicidio di un vicino di casa, tanto violento da guadagnarsi il nomignolo di \u00abWicked Lord\u00bb (\"signore malvagio\"). Altrettanto eccentrico era il fratello di William (ovvero il nonno di George Gordon): si trattava di John Byron, un navigatore e ammiraglio soprannominato \u00abFoulweather Jack\u00bb (\"Jack Maltempo\") per via della sua sfortuna con le condizioni meteorologiche. John naufrag\u00f2 nel 1741 sulla costa occidentale della Patagonia, per poi divulgare un libro, \"The Narrative of the Honourable John Byron\", dove narr\u00f2 le sue disavventure: il nipote poeta avrebbe poi preso in prestito l'episodio del naufragio per inserirlo in uno dei passi pi\u00f9 significativi del suo capolavoro, il \"Don Juan\".\nIl padre del poeta, il capitano John Byron, nato nel 1756, venne soprannominato \u00abMad Jack\u00bb (\"Jack il Matto\") per la sua vita licenziosa: costui, dopo la delusione avuta con la prima moglie, Amelia Conyers, si spos\u00f2 in seconde nozze nel 1785 con la ventunenne Catherine Gordon of Gight, con la quale avrebbe poi generato George Gordon.\nPi\u00f9 modesta, ma non priva di valore, era invece la famiglia materna: Catherine Gordon, donna passionale e stravagante, era lontanamente imparentata con Giacomo I di Scozia, e sua madre si era maritata con un membro della benestante famiglia dei Duff.\nUna giovinezza burrascosa.\nGeorge Gordon Byron nacque a Londra, al n. 16 di Holles Street, il 22 gennaio 1788 da John Byron e Catherine Gordon of Gight. Afflitto da una contrazione del tendine di Achille che lo rese zoppo sin dalla nascita, il giovane George Gordon trascorse i primi anni di vita in Scozia, nella dimora della madre, ad Aberdeen, a causa degli enormi debiti accumulati dal padre che, ormai in miseria, fu costretto a fuggire in Francia, dove mor\u00ec, forse suicida, nel 1791. Ad Aberdeen il poeta dovette risentire sia delle ristrettezze economiche sia dei continui strapazzi materni: ci\u00f2 malgrado, fu proprio in questo periodo che nacque in lui l'ammirazione per l'aspro paesaggio montano scozzese, un'appassionata devozione per l'Antico Testamento e la credenza, legata al calvinista John Knox, nella predestinazione della colpa.\nAlla morte del prozio nel 1798, George Gordon ne eredit\u00f2 il titolo nobiliare, divenendo sesto barone Byron di Rochdale e quindi Lord, e i relativi beni, potendo quindi ricevere un'educazione adeguata. Abbandon\u00f2 dunque la Scozia per andare ad abitare nell'abbazia di Newstead, purtroppo fatiscente, che eredit\u00f2 assieme ad altre vaste tenute nonch\u00e9 a tantissimi debiti. Nel 1801 entr\u00f2 nella Harrow School, dove si distinse per la fame insaziabile di letture e per la sua condotta intemperante e bellicosa; fu anche l'epoca del primo amore, quello per Mary Ann Chaworth, una lontana cugina conosciuta nell'estate del 1803, che lasci\u00f2 nel suo spirito tracce indelebili. Nel 1805 si iscrisse al Trinity College di Cambridge, dove conobbe alcuni fra i suoi pi\u00f9 cari amici: Edward Noel Long, William Bankes, Francis Hodgson, Douglas Kinnaird, John Edleston (del quale si innamor\u00f2), John Cam Hobhouse, Scrope Berdmore Davies e Charles Skinner Matthews furono tutti tra i suoi intimi. \nOltre a vari svaghi - come il nuoto, disciplina nella quale si rivel\u00f2 poi eccellente - il giovane Byron si interess\u00f2 anche alla poesia: in questi anni, infatti, pubblic\u00f2 a proprie spese un volumetto di versi, \"Fugitive pieces\", evitando tuttavia di dichiarare di esserne l'autore. Ben presto, infatti, il poeta ripudi\u00f2 la sua primissima esperienza poetica a causa di alcuni versi forse troppo pugnaci; ci\u00f2 malgrado, ripubblic\u00f2 l'opera ben due volte. La seconda ristampa venne edita nel 1807 col titolo \"Poems on Various Occasions\", sempre in forma anonima. Gli incoraggiamenti di alcuni amici lo persuasero ad abbandonare l'anonimato quando diede alle stampe \"Hours of Idleness, by George Gordon Lord Byron, a Minor\", dove espurg\u00f2 le oscenit\u00e0 presenti nella versione embrionale dell'opera. \"Hours of Idleness\" non conobbe affatto una buona accoglienza: cos\u00ec Byron rispose all\"'Edinburgh Review\" - che nel gennaio 1808 critic\u00f2 aspramente il volumetto - con la virulenta satira \"English Bards and Scotch Reviewers\", dove non fece segreto di voler perpetuare la tradizione letteraria di Alexander Pope (animata in quei tempi da Rogers e da Campbell) contro gli scrittori a lui contemporanei, che attacc\u00f2 senza piet\u00e0.\nIl Grand Tour e il \"Childe Harold's Pilgrimage\".\nOccupato nel 1809 il seggio a lui spettante presso la Camera dei lord, nell'estate del 1809 Byron intraprese il Grand Tour, quasi d'obbligo allora per le persone del gran mondo. Accompagnato da John Cam Hobhouse salp\u00f2 da Falmouth il 2 luglio 1809 per Lisbona, per poi visitare Siviglia, Cadice e Gibilterra. Giunti a Malta il 19 agosto, i due vi soggiornarono circa un mese, prima di partire per Preveza, porto dell'Epiro, raggiunto il 20 settembre 1809. Di l\u00ec si spostarono a Giannina e poi in Albania, a Tepelen\u00eb, dove incontrarono Al\u00ec Pasci\u00e0. Poi vissero ad Atene, tranne una parentesi di qualche mese a Costantinopoli. Il 3 maggio 1810 attravers\u00f2 a nuoto lo stretto dei Dardanelli. A partire dal luglio 1810, partito Hobhouse per l'Inghilterra, ebbe un'intensa relazione, fisica e sentimentale, col quindicenne franco-greco Nicolo Giraud, cognato del pittore romano Giovan Battista Lusieri. In Grecia compose \"Hints from Horace\" e \"The Curse of Minerva\".\nNel luglio 1811 Lord Byron fece ritorno in patria, vivendo fra Newstead Abbey e soprattutto Londra. I primi tempi furono funestati dal lutto: qualche giorno dopo mor\u00ec la madre, senza che lui riuscisse a vederla, e poi Byron seppe della morte di Charles Skinner Matthews e dell'amato John Edleston, al quale dedic\u00f2 sei intense liriche. Gi\u00e0 nel febbraio 1812 fu protagonista del primo di tre interventi presso la Camera dei Lord, particolarmente veementi e accesi, che scossero l'aristocrazia inglese; nel primo lott\u00f2 contro la repressione del luddismo del 1812. Frattanto, pubblic\u00f2 i primi due canti del \"Childe Harold's Pilgrimage\", una sorta di guida poetica dei paesi visitati, che al loro apparire (1812) conobbero subito uno sfolgorante successo: questa favorevolissima ricezione dell'opera fu dovuta in buona parte alle qualit\u00e0 poetiche di Byron, ma soprattutto alla felice scelta dell'argomento, riuscendo a trasportare in poesia il tema dei viaggi, allora molto popolare. \nOltre alla descrizione del viaggio, a destare curiosit\u00e0 vi era anche la descrizione del viaggiatore, quel \u00abgiovane Aroldo\u00bb sprezzante e misantropo che impersonifica gli atteggiamenti del Byron stesso; ma furono anche le vivide evocazioni dei luoghi del Levante, i versi scorrevoli, il misto di luoghi comuni e di licenziose avventure a far impressione sul gusto delle dame e dei salotti della Reggenza. Il successo del \"Childe Harold\" fu tale che tra il giugno del 1813 e l'agosto del 1814 Byron produsse con notevole continuit\u00e0 una cospicua mole di novelle orientali in versi, chiamate \u00abracconti turchi\u00bb (\"The Giaour\", \"The Bride of Abydos\", \"The Corsair\", \"Lara\", \"The Siege of Corinth\" e \"Parisina\") a un ritmo incalzante quasi come i successi bellici che Napoleone Bonaparte andava riscuotendo in quel tempo: non a caso, il poeta fu sovente paragonato al generalissimo, iniziando a divenire noto nei salotti londinesi come \u00abil gran Napoleone dei reami della rima\u00bb. Queste sue opere, tutte improntate a un intreccio tra l'esotismo e il melodramma romantico, furono inoltre lievito per quel mito byroniano che sar\u00e0 fondamentale per la fortuna del poeta d'ora innanzi: il Giaurro, Corrado, Lara, erano infatti ripetizioni del tipo d'Aroldo e - essendo quest'ultimo un'autobiografia idealizzata del Byron - furono in molti ad attribuire le avventure dei protagonisti al fortunato scrittore.\nIn fuga dall'Inghilterra.\nTra amori e scandali.\nFolgorato dal successo, in questo periodo Byron inizi\u00f2 a manifestare ancor di pi\u00f9 un atteggiamento freddo e sprezzante, con una raffinata sobriet\u00e0 del vestire, incarnando squisitamente gli ideali del dandy, fusi a quelli del bel tenebroso. Fu anche grazie a questa sua innata attitudine da \"poseur\" che il poeta inizi\u00f2 a essere ammesso da pari nel gran mondo, intraprendendo anche gaudenti e intriganti avventure amorose: si data al 1812 la relazione con l'eccentrica Caroline Lamb, la dama pi\u00f9 in voga del momento, che avrebbe poi descritto il compagno come \u00abpazzo, cattivo e pericoloso da frequentare\u00bb. Contemporaneamente all\"'affair\" con la Lamb, Byron divenne un intimo della sorellastra Augusta (figlia del suo stesso padre e della sua prima moglie, e gi\u00e0 sposata con George Leigh, suo cugino materno di primo grado) con la quale ebbe un'intensa relazione sentimentale e fisica: da questo rapporto nacque infatti nell'aprile del 1814 Medora Leigh, battezzata con il cognome del marito della donna. \nAnche per sopire questo scandalo, il 2 gennaio 1815 il poeta si spos\u00f2 con Anne Isabella Milbanke, chiamata Annabella, un'ereditiera colta e appassionata di matematica, cugina di Caroline Lamb, con la quale and\u00f2 ad abitare a Londra. Dall'improbabile unione, naufragata ben presto, Byron si attendeva forse una duratura sistemazione sociale e il risanamento dei tanti debiti ereditati dal prozio. I due ebbero nel dicembre 1815 anche una figlia, Ada; le vicende coniugali, gi\u00e0 tempestose, si deteriorarono per\u00f2 ulteriormente quando Byron riprese gli intimi rapporti con la sorella Augusta. Ormai disillusa, la Milbanke non pot\u00e9 che abbandonare il tetto coniugale, inoltrando richiesta di separazione il 15 gennaio 1816.\nNel frattempo, le ipotesi relative alla ormai conclamata bisessualit\u00e0 dello scrittore presero forza negli ambienti colti del tempo, per venir peraltro successivamente (a partire dagli ultimi decenni dell'Ottocento) confermate anche in testi critici e scientifici. Sulla rivista \"Athenaeum\", per esempio, si scrisse che il soprannome di \u00abThyrza\u00bb non fosse riferito alla cugina del poeta bens\u00ec riguardasse l'affettuosa amicizia collegiale del Byron con John Edleston; anche studiosi come John Addington Symonds e Marc Andr\u00e9 Raffalovich chiamarono in causa la bisessualit\u00e0 di Byron, mentre Xavier Mayne afferm\u00f2 che lo scrittore era \u00abdi temperamento pi\u00f9 o meno omosessuale: era un idealistico romantico ed ellenico, greco nella sua natura intellettuale ed erotica, inglese per nascita ma ateniese nel cuore\u00bb.. \nIn ogni caso, questi e altri scandali di ordine morale - fu accusato di incesto, adulterio, omosessualit\u00e0, sodomia, amore libero e altro ancora - furono alla base del crescente sdegno e del rifiuto dell'aristocrazia londinese; a inasprire gli animi vi furono anche i violenti attacchi dei critici della stampa conservatrice, che ricopr\u00ec il poeta di vituperi per la pubblicazione di alcune satire molto acerbe rivolte al Reggente (\"Lines on Princess Charlotte\"), \u00abdando cos\u00ec le prime avvisaglie dell'ostilit\u00e0 di quella Inghilterra evangelica, pietista, che lentamente saliva al governo della nazione, e doveva imporre il suo credo durante l'epoca vittoriana\u00bb (Praz). A inviperire ulteriormente l'opinione pubblica vi fu inoltre la divulgazione di alcuni versi ispirati alle sue circostanze domestiche (\"Fare Thee Well\" e \"A Sketch\"), che il Byron aveva incautamente fatto circolare tra gli amici. Il malanimo nei suoi confronti era tale che gli venne suggerito di non recarsi pi\u00f9 alla Camera dei Lord, dove nessuno gli rivolgeva pi\u00f9 la parola; analogamente, nei salotti aristocratici non trovava che distacco e riserbo. Essendo la situazione ormai degenerata, egli decise il 21 aprile 1816 di firmare il documento di separazione dalla moglie e, quindi, di abbandonare l'Inghilterra, dove non avrebbe fatto mai pi\u00f9 ritorno.\nIn Svizzera, con gli Shelley.\nByron si imbarc\u00f2 per il continente il 25 aprile 1816, qualche giorno dopo la stipula del documento di separazione. La prima nazione che visit\u00f2 fu il Belgio: dopo aver fatto una rapida sosta a Bruxelles, fece tappa a Waterloo e da qui costeggi\u00f2 la riva del Reno sino a giungere a Ginevra. Il poeta si insedi\u00f2 - insieme al fedele domestico William Fletcher e al medico John Polidori - nell'elegante villa Diodati, gi\u00e0 residenza di Milton. In una villa non molto distante, a Montal\u00e8gre, soggiornarono Percy Bysshe Shelley, la sua futura moglie Mary Godwin Wollstonecraft con la sua sorellastra Claire Clairmont. Occasionalmente, Byron frequent\u00f2 anche il salotto di Madame de Sta\u00ebl al castello di Coppet. Al contatto con la delicata sensibilit\u00e0 per le bellezze della natura di Percy Bysshe Shelley, e stimolato ciascuno dal genio degli altri, Byron compose in questo ambiente il terzo canto di \"Childe Harold\", il \"Prisoner of Chillon\", \"The Dream\", i primi due atti del \"Manfred\", e \"Darkness\". I frutti poetici di tanto arricchimento si manifestarono anche in Mary Shelley, che qui inizi\u00f2 a redigere il suo romanzo \"Frankenstein\", e in Polidori, che sotto l'influenza di Byron concep\u00ec \"The Vampyre\".\nCon Claire, Byron continuer\u00e0 una relazione iniziata gi\u00e0 a Londra qualche mese prima; questa tempestosa storia d'amore gener\u00f2, nel gennaio 1817, la figlia Allegra.\nIn Italia.\nAttraversate le Alpi, Byron sost\u00f2 nell'ottobre del 1816 a Milano, dove entr\u00f2 in contatto con Pellico e Monti e conobbe Stendhal, per poi spingersi fino a Venezia, dove arriv\u00f2 nel novembre 1816 per poi risiedervi per tre anni. \nQui apprese l'italiano, il veneto, l'armeno e lavor\u00f2 al quarto canto del \"Childe Harold\", al \"Beppo\" e ai primi due canti del \"Don Juan\", che fecero furore in Inghilterra, pur se pubblicati anonimi nel 1819; in ogni caso, Byron non trascur\u00f2 affatto piaceri meno intellettuali, cimentandosi in dongiovannesche avventure (si vant\u00f2 di avere posseduto pi\u00f9 di duecento donne) e in due importanti relazioni, prima con la moglie del suo padrone di casa, Marianna Segati, e poi con la ventiduenne Margarita Cogni (la Fornarina), facendo della propria dimora sul Canal Grande una sorta di \"harem\". Il soggiorno nella citt\u00e0 lagunare \u2013 la \u00abCibele marina\u00bb, come viene chiamata nel \"Childe Harold\" \u2013 fu brevemente interrotto solo tra l'aprile e il maggio del 1817, quando il poeta visit\u00f2 Roma, passando per Ferrara (che gli ispir\u00f2 il \"Lament of Tasso\").\nNell'aprile del 1819 nel salotto di Marina Querini Byron conobbe la diciottenne Teresa, sposata da un anno con il ricco sessantenne conte Guiccioli: la donna divenne ben presto la sua amante e i due si stabilirono verso la fine del 1819 a Ravenna, dove i Guiccioli vivevano. La giovane esercit\u00f2 un'influenza assolutamente benefica sul poeta, che finalmente adott\u00f2 uno stile di vita pi\u00f9 salutare, senza per\u00f2 cessare di anelare a nuove avventure, tanto che tra il 1820 e il 1821 entr\u00f2 nella Carboneria attraverso i contatti del fratello di Teresa, il conte Pietro Gamba. Nella citt\u00e0 romagnola Byron scrisse altri tre canti del \"Don Juan\", \"Marino Faliero\", \"Sardanapalus\", \"The Two Foscari\", \"Cain: a Mistery\", \"The Prophecy of Dante\" e altri scritti che rivelavano l'odio che Byron nutriva nei confronti della tirannia, che in suolo italico trovava espressione nella Santa Sede. Volendone fare una cattolica romana, inoltre, Byron accompagn\u00f2 nel marzo del 1821 la figliuola Allegra nell'educandato gestito dalle suore di Bagnacavallo, in Romagna.\nNel frattempo, al fallimento dei moti insurrezionali del 1820-1821 seguirono gli arresti e le confische, e i due amanti dovettero fuggire a Pisa. Nella citt\u00e0 toscana Byron visse nel palazzo Toscanelli, dove raccolse intorno a s\u00e9 un gruppo cosmopolita di letterati e di artisti che annoverava, oltre a Shelley, anche Edward Williams, Thomas Medwin, Edward John Trelawny, Leigh Hunt e John Taaffe. In seguito a una rissa tra il suo domestico Tita e il sergente Stefano Masi fu tenuto sott'occhio dalla polizia toscana: cos\u00ec, abbandon\u00f2 il Circolo pisano e la citt\u00e0 e si trasfer\u00ec a Montenero, nei pressi di Livorno, soggiornando nella Villa Dupouy. Fu qui che inizi\u00f2 la pubblicazione del periodico \"Liberal\" con Leigh Hunt, suo ospite, su cui apparve \"The Vision of Judgement\", in aspra polemica col Southey, che aveva pubblicato un libello omonimo, zeppo di accondiscendenza, in memoria di Giorgio III. Sullo stesso \"Liberal\" venne pubblicato \"Heaven and Earth - A Mistery\".\nLa serenit\u00e0 di questi ultimi anni and\u00f2 tuttavia a frantumarsi proprio in questo periodo, allorch\u00e9 lo colpirono i lutti di Allegra (spirata il 21 aprile 1822) e immediatamente dopo di Shelley, affogato assieme all'amico Edward Elleker Williams a causa di un'improvvisa e violenta burrasca che aveva colpito la sua imbarcazione a dieci miglia da Viareggio.\nByron, anche per l'espulsione dei Gamba per motivi politici, abbandon\u00f2 il Granducato di Toscana per andare ad abitare a Genova nel quartiere di Albaro. Nel viaggio verso Genova pass\u00f2 per Lerici e il 13 giugno 1822 la Bolivar di Lord George Byron, irrompeva nelle calme acque della baia di San Terenzo sparando sei colpi di cannone per salutare gli amici. Lord Byron fu infatti ospite degli Shelley a Villa Magni, e in questa occasione, grande nuotatore quale era al contrario di Shelley, effettu\u00f2 la sua traversata a nuoto da Porto Venere a San Terenzo, attraversando il golfo nuotando per otto chilometri fino a San Terenzo.\nLa morte in Grecia.\nNel 1823 Byron, persuaso dall'amico John Cam Hobhouse, ader\u00ec all'associazione londinese filoellenica a sostegno della guerra d'indipendenza greca contro l'Impero ottomano. Convinta Teresa a tornare a Ravenna, s'imbarc\u00f2 da Genova con il conte Gamba e Edward John Trelawny per Cefalonia, dove sbarc\u00f2 nell'agosto del 1823. Nell'isola greca conobbe l'ultimo grande amore della sua vita, non ricambiato: il quindicenne greco Lukas Chalandr\u00ectsanos.\nByron visse in prima persona gli aspri contrasti fra i greci che lottavano contro la dominazione turca. Dopo qualche mese, nel gennaio 1824 si trasfer\u00ec - chiamato dal patriota Alessandro Mavrocordato - a Missolungi, dove mor\u00ec, forse in seguito a febbri reumatiche, il 19 aprile; vicino a s\u00e9 aveva il manoscritto dell'incompleto XVII canto del \"Don Juan\". La salma, riportata in Inghilterra, venne tumulata nella chiesa di St. Mary Magdalene a Hucknall Torkard, non lontano da Newstead Abbey. Il funerale vide un interminabile, spettrale corteo di quarantasette carrozze listate a lutto ma vuote, col solo postiglione: fu l'ultima vendetta dell'aristocrazia verso il poeta ribelle. Il suo cuore invece fu sepolto a Missolungi.\nInfluenza culturale.\nByron viene considerato la prima celebrit\u00e0 in stile moderno: il pubblico venne affascinato dalla sua immagine come personificazione dell'\u00aberoe byroniano\u00bb, e sua moglie Annabella coni\u00f2 addirittura l'espressione \u00abByronmania\u00bb in riferimento all'attenzione posta a suo marito. La sua consapevolezza di s\u00e9 e la promozione della sua stessa immagine lo indussero a commissionare ritratti ad artisti, chiedendo loro di ritrarlo non come un poeta con libro e penna in mano, ma come un uomo d'azione. Mentre all'inizio il poeta accolse la sua fama, egli poi l'allontan\u00f2, cercando di esiliarsi dalla sua patria, la Gran Bretagna.\nLa rifondazione della Byron Society nel 1971 riscosse molto interesse e dimostr\u00f2 che molte persone, a distanza di pi\u00f9 di un secolo, erano profondamente affascinate da Byron e dai suoi lavori. Questa societ\u00e0 divenne viva e attiva e inizi\u00f2 anche a pubblicare una rivista, che esce due volte l'anno. Nel mondo esistono 36 Byron Societies che rendono vive e attuali le opere di Byron, e si incontrano in una Conferenza internazionale una volta all'anno.\nByron esercit\u00f2 una notevole influenza sull'arte e sulla letteratura del Vecchio Continente, e la sua reputazione \u00e8 ancora oggi altissima in parecchi Paesi europei addirittura pi\u00f9 che in Gran Bretagna: non sar\u00e0 mai comunque ai livelli dell'Ottocento, quando l'autore era considerato il miglior poeta al mondo. Egli ispir\u00f2 opere di Franz Liszt, Hector Berlioz, Robert Schumann, P\u00ebtr Il'i\u010d \u010caikovskij e Giuseppe Verdi, Pietro Mascagni.\nEroe byroniano.\nLa figura dell'eroe byroniano pervade la maggior parte dei lavori di Lord Byron, ed egli stesso \u00e8 considerato la personificazione della figura letteraria che ha creato. Gli studiosi hanno tracciato la storia letteraria dell'eroe byroniano partendo da John Milton, e molti artisti e autori del movimento romantico mostrarono l'influenza di Byron nelle loro opere durante il XIX secolo e oltre, come Charlotte ed Emily Bront\u00eb.\nL'eroe byroniano \u00e8 un personaggio idealizzato ma imperfetto, i cui attributi includono: grande talento e passione, avversione per la societ\u00e0 e le sue istituzioni, mancanza di rispetto per l'alto rango e i suoi privilegi (sebbene possieda entrambi). Viene inoltre ostacolato nell'amore da vincoli sociali o dalla morte. \u00c8 un ribelle, talvolta arrogante, spesso condannato all'esilio e tormentato da un passato doloroso. \u00c8 un uomo presuntuoso o con mancanza di lungimiranza, spesso in preda a comportamenti auto-distruttivi.\nL\"'uomo\" Byron.\nNoto per avere una personalit\u00e0 volubile, Byron \u00e8 stato un uomo estremamente ambivalente, disposizione psichica che si rifletteva poi anche nelle sue opere. \u00c8 lo stesso Byron a parlarci della sua indole, in un'acuta introspezione nella quale afferma:\nPer quanto concerne l'aspetto fisico, Byron era alto 1,74 m e il suo peso corporeo oscillava tra i 60 e gli 89 chilogrammi. Il poeta, rimasto celebre per la sua bellezza, aveva un fisico atletico, ed era per di pi\u00f9 un valente pugile e nuotatore: delle sue sessioni di pugilato, in particolare, ci rimane un denso carteggio con l'amico John Jackson, con il quale si allenava in una palestra a Bond Street."}
{"id": "24146", "revid": "1371684", "url": "https://it.wikipedia.org/wiki?curid=24146", "title": "Festuca", "text": ""}
{"id": "24152", "revid": "9316", "url": "https://it.wikipedia.org/wiki?curid=24152", "title": "Lago Titicaca", "text": ""}
{"id": "24154", "revid": "310967", "url": "https://it.wikipedia.org/wiki?curid=24154", "title": "Specie di Festuca", "text": "Elenco delle specie di \"Festuca\" (Poaceae o Graminacee)."}
{"id": "24156", "revid": "122909716", "url": "https://it.wikipedia.org/wiki?curid=24156", "title": "Gigabyte", "text": "Il gigabyte \u00e8 un'unit\u00e0 di misura dell'informazione o della quantit\u00e0 di dati ed \u00e8 attualmente, fra i vari multipli del byte, quella pi\u00f9 utilizzata nella pratica quotidiana ad oggi.\nIl termine deriva dalla unione del prefisso giga con byte, il prefisso giga trae origine dalla parola in lingua greca \u03b3\u03af\u03b3\u03b1\u03c2 che significa gigante. Il simbolo del gigabyte \u00e8 GB. Questo simbolo, oltre ad essere spesso impropriamente considerato solo un'abbreviazione (il simbolo \u00e8 unico mentre le abbreviazioni possono essere pi\u00f9 di una, causando ambiguit\u00e0), viene anche a volte confuso con un altro simbolo, il Gb che \u00e8 invece il simbolo di gigabit, ossia i miliardi di bit.\nIl discorso fatto sopra pu\u00f2 essere esteso a molti degli altri simboli dei multipli del byte il cui uso improprio \u00e8 spesso causa di molti errori e fraintendimenti, soprattutto fra i meno esperti. Il sistema di codifica Unicode ha un apposito simbolo per il gigabyte: \u3387, che si rappresenta con &amp;#13191 (U+3387) ma molti browser non lo supportano.\nGigabyte e gibibyte.\nA peggiorare una situazione gi\u00e0 di per s\u00e9 abbastanza ambigua contribuisce anche il fatto che un gigabyte (ma il discorso si estende a tutti gli altri multipli del byte) nella pratica comune pu\u00f2 assumere 2 diversi valori:\nin questo caso il gigabyte \u00e8 definito come 1 miliardo di byte ed \u00e8 cos\u00ec utilizzato nelle telecomunicazioni, nell'ingegneria ma anche da molti produttori di hardware nelle specifiche tecniche delle loro apparecchiature.\nIn questo caso il gigabyte ha lo stesso valore del gibibyte, che \u00e8 uno standard definito dalla Commissione elettrotecnica internazionale (IEC), che esprime byte senza nessuna incertezza e dovrebbe quindi essere utilizzato al posto del gigabyte per indicare tale quantit\u00e0 di dati.\nOggigiorno questo errore viene fatto sempre pi\u00f9 spesso in campi come l'ingegneria informatica, nella programmazione e in quasi tutti i sistemi operativi.\nA causa di queste ambiguit\u00e0 il gigabyte \u00e8 utile solo in situazioni in cui \u00e8 richiesta solo una cifra di precisione. Nelle specifiche tecniche l'uso tipico del gigabyte espresso in multipli decimali \u00e8 quello di arrotondare un po' i valori sulle prestazioni di un'apparecchiatura in modo che risultino superiori a quello che in realt\u00e0 sono. Caso a parte fanno le memorie RAM, dove le dimensioni sono da sempre espresse in potenze di 2 che per questi dispositivi sono molto pi\u00f9 utili.\nPer convertire i gigabyte espressi in potenze di 10 nei pi\u00f9 corretti gibibyte espressi come potenze di 2 pu\u00f2 essere utile questa formula:\ndove la formula_2 \u00e8 la dimensione espressa in gigabyte.\nUsi pratici del gigabyte.\nAl 2012, l'uso del gigabyte \u00e8 ormai da tempo ampiamente diffuso, quasi tutte le memorie di massa come hard disk, nastri magnetici, DVD, memorie flash ecc. utilizzano questa unit\u00e0 di misura per indicare la quantit\u00e0 di dati che possono contenere. E questo non vale solo per i personal computer: anche apparecchi pi\u00f9 piccoli per dimensioni e prestazioni, come ad esempio i palmari o le console portatili, si stanno pian piano spostando dai megabyte ai gigabyte e grazie alla miniaturizzazione questo discorso si \u00e8 ormai consolidato anche nel mondo degli smartphone.\nMolti dei software che si trovano in commercio hanno raggiunto ormai dimensioni tali da superare abbondantemente il gigabyte cos\u00ec come lo superano spesso anche i file che vengono scaricati da internet o scambiati sulle reti P2P. Grazie allo sviluppo di algoritmi di compressione sempre pi\u00f9 efficienti, un film in digitale di buona qualit\u00e0 pu\u00f2 tranquillamente occupare meno di un gigabyte, permettendo a molte persone di crearsi in casa una vera e propria biblioteca multimediale. Il CD, che di norma non supera gli 800 megabyte di dati, ha da tempo ceduto il passo al DVD che, grazie a capienze che vanno dai 4,7 ai 15,9 gigabyte (nel Blu-Ray Disc si va dai 25 ai 100 GB), permette una notevole flessibilit\u00e0 nella gestione delle informazioni sia in ambiente professionale sia in quello domestico."}
{"id": "24159", "revid": "1305772", "url": "https://it.wikipedia.org/wiki?curid=24159", "title": "Quebracho", "text": ""}
{"id": "24160", "revid": "123637377", "url": "https://it.wikipedia.org/wiki?curid=24160", "title": "Charles Glover Barkla", "text": "Biografia.\n\u00c8 stato professore di filosofia naturale a Edimburgo dal 1913. Ha ricevuto il premio Nobel per la fisica nel 1917 per i suoi studi sui raggi X. Ha sviluppato le leggi che regolano la diffusione dei raggi X e quelle che governano la trasmissione degli stessi attraverso la materia, nonch\u00e9 l'eccitazione dei raggi secondari."}
{"id": "24164", "revid": "5", "url": "https://it.wikipedia.org/wiki?curid=24164", "title": "Apocinacee", "text": ""}
{"id": "24170", "revid": "5", "url": "https://it.wikipedia.org/wiki?curid=24170", "title": "Quebracho colorado", "text": ""}
{"id": "24172", "revid": "5", "url": "https://it.wikipedia.org/wiki?curid=24172", "title": "Quebracho rosso", "text": ""}
{"id": "24177", "revid": "11694", "url": "https://it.wikipedia.org/wiki?curid=24177", "title": "Papilionacee", "text": ""}
{"id": "24178", "revid": "1652134", "url": "https://it.wikipedia.org/wiki?curid=24178", "title": "Philipp von Lenard", "text": "Fu insignito del Premio Nobel per la fisica nel 1905 per le sue ricerche sui raggi catodici, iniziate nel 1888, e le scoperte sulla maggior parte delle loro propriet\u00e0.\nBiografia.\nNel 1892 fu il primo a studiare l'effetto fotoelettrico in meteorologia, oggi noto come \"effetto Lenard\". Aveva studiato con Robert Bunsen e Hermann von Helmholtz all'Universit\u00e0 di Heidelberg, ottenendovi il dottorato nel 1886 e insegnandovi dal 1907 fino al pensionamento nel 1931, dopo un lungo periodo all'Universit\u00e0 di Kiel (1898 - 1907).\nQuando Wilhelm R\u00f6ntgen ricevette, nel 1901, il primo Premio Nobel per la fisica grazie alla scoperta dei raggi X, Lenard contest\u00f2 questo riconoscimento, affermando di averli scoperti prima di R\u00f6ntgen e sminu\u00ec l'importanza del contributo offerto dal suo collega.\nNato suddito dell'Impero austro-ungarico, Lenard \u00e8 anche ricordato per essere stato un acceso nazionalista tedesco che disprezzava i fisici inglesi, perch\u00e9, a suo parere, avevano rubato le loro idee alla Germania. Apertamente ostile alla Repubblica di Weimar, ader\u00ec al partito nazista ben prima che fosse popolare o professionalmente necessario. Durante il nazismo, ormai pensionato e professore emerito, fu aperto sostenitore dell'idea che il suo paese dovesse appoggiarsi solo sul lavoro dei fisici ariani tedeschi, ignorando le fallaci ed ingannevoli idee proposte dai fisici ebrei tedeschi, con riferimento principale ed esplicito ad Albert Einstein e alla teoria della relativit\u00e0 insieme alla meccanica quantistica.\nConsigliere di Adolf Hitler, assieme a Johannes Stark (premio Nobel per la fisica nel 1919) divenne guida della \"fisica ariana\" sotto il regime, ma nel 1945, alla fine della seconda guerra mondiale, le forze di occupazione alleate lo privarono del titolo di professore emerito e lo espulsero dall'Universit\u00e0 di Heidelberg.\nIgnorando i suoi trascorsi razzisti, nel 2005 gli era stato intitolato un cratere lunare osservato nella parte solitamente non visibile, durante la missione Apollo 16. I responsabili della nomenclatura planetaria dell'International Astronomical Union hanno resa nota a luglio 2020 la loro intenzione di provvedere al cambiamento dell'intitolazione."}
{"id": "24179", "revid": "217", "url": "https://it.wikipedia.org/wiki?curid=24179", "title": "Philipp Lenard", "text": ""}
{"id": "24181", "revid": "5", "url": "https://it.wikipedia.org/wiki?curid=24181", "title": "Faboidee", "text": ""}
{"id": "24182", "revid": "5", "url": "https://it.wikipedia.org/wiki?curid=24182", "title": "Papiliodee", "text": ""}
{"id": "24183", "revid": "5", "url": "https://it.wikipedia.org/wiki?curid=24183", "title": "Papiliodeae", "text": ""}
{"id": "24184", "revid": "1305772", "url": "https://it.wikipedia.org/wiki?curid=24184", "title": "Avena", "text": ""}
{"id": "24188", "revid": "125004260", "url": "https://it.wikipedia.org/wiki?curid=24188", "title": "Commissario Maigret", "text": "Il commissario Maigret \u00e8 un personaggio letterario creato da Georges Simenon, protagonista di settantacinque romanzi e ventotto racconti di genere poliziesco rappresentati in numerose produzioni cinematografiche, radiofoniche e televisive.\nL'autore lo descrive come un uomo dalla corporatura massiccia, ereditata dalla sua origine contadina, largo di spalle, dall'aspetto distinto, ma dall'indole burbera; amante della buona cucina, bevitore d'abitudine e accanito fumatore di pipa.\nIl suo metodo investigativo consiste nell'immergersi nelle atmosfere dei luoghi in cui i delitti sono stati commessi e, lasciandosi guidare dal proprio istinto, nell'immedesimarsi e cercare di comprendere la personalit\u00e0 e l'umanit\u00e0 dei diversi personaggi di un caso criminale, sino al punto, talora, di arrivare a giustificare il loro comportamento e a cambiare la sorte a cui sarebbero andati incontro.\nIn tal senso, con le inchieste di Maigret, Simenon ha imposto sin dagli anni trenta del novecento una svolta importantissima nel modello di romanzo poliziesco europeo, poich\u00e9 con il suo commissario abbandona lo schema del giallo classico \"all'inglese\" imperniato su delitti perfetti, investigatori infallibili, ambientazioni mondane e altolocate, e introduce invece personaggi e ambientazioni popolari e piccolo borghesi, dove il centro dell'attenzione \u00e8 spostato sulle motivazioni umane che portano al delitto, pi\u00f9 che sulla ricerca degli indizi materiali.\nLe opere dedicate a questo personaggio hanno contribuito in maniera decisiva al successo internazionale di Simenon, apprezzato dalla critica letteraria anche per i suoi numerosi romanzi dove non compare Maigret come protagonista.\nBiografia del personaggio.\n\"Jules Maigret\" (nome completo \"Jules-Joseph Anthelme Maigret\" oppure \"Jules Am\u00e9d\u00e9e Fran\u00e7ois Maigret\") nasce nel 1885 o nel 1887 a \"Saint-Fiacre\" un piccolo villaggio immaginario nell'Allier, non lontano da Moulins; il padre, Evariste, svolge la professione di amministratore del castello di Saint-Fiacre, una propriet\u00e0 di tremila ettari sulla quale si contavano non meno di ventisei fattorie, di una delle quali era fattore il nonno paterno; la madre, Hernance, figlia del droghiere del paese, \u00e8 casalinga.\nL'infanzia in provincia.\nMaigret, ormai adulto, ricorda spesso con un misto di sentimento di lontananza e nostalgia, il periodo della sua infanzia trascorsa nel villaggio di Saint-Fiacre quando faceva il chierichetto, svegliandosi al freddo e allo scuro delle albe invernali, per assistere il prete della prima messa. Risente nelle narici l'odore d'incenso e di vecchio legno della sacrestia che gli fanno venire alla memoria quel misto di ingenuit\u00e0 e spregiudicatezza tipici di quell'et\u00e0 ormai lontana.\nNon meraviglia quindi che Maigret, in una sua inchiesta, ripensi alla sua infanzia e venga attirato da tre biglie di vetro colorate rinvenute nei pantaloni di un barbone ripescato nella Senna. Il commissario ne prender\u00e0 una e se la metter\u00e0 in tasca portandosela dietro durante tutta l'indagine: la toccher\u00e0, ci giochereller\u00e0 proprio come faceva il vagabondo e alla fine dell'inchiesta gliela far\u00e0 scivolare in mano quasi per un muto dialogo con lui.\nNel 1895 la madre, in attesa del secondo figlio, muore a causa delle maldestre cure di un medico ubriaco che l'assiste quando il piccolo Jules ha appena otto anni. Nel 1899 viene mandato a studiare come interno al liceo di Banville de Moulins, ma dopo pochi mesi, non sopportando la vita di collegio, viene affidato dal padre ad una sua sorella, sposata ma senza figli, il cui marito aveva appena aperto un forno a Nantes.\nIn quegli anni Maigret trascorre i periodi scolastici a Nantes, e passa le vacanze dal padre che muore di pleurite all'et\u00e0 di 44 anni, nel 1906; nel frattempo Maigret comincia gli studi di medicina quasi a voler compensare l'ignoranza di quel medico che gli ha fatto morire la madre.\nNel 1907 anche la zia muore di pleurite; Maigret rifiuta l'offerta dello zio, che gli propone di tenerlo con s\u00e9 e di insegnargli il mestiere del fornaio: interrompe gli studi di medicina e si trasferisce a Parigi dove, essendo costretto a guadagnarsi da vivere, inizia a cercare un lavoro.\nParigi e la polizia.\nVa ad abitare in un piccolo alloggio sulla riva sinistra della Senna; in una camera accanto alla sua vive un uomo nel quale Maigret crede di trovare una certa rassomiglianza con il padre.\nLa sera prima di essere assunto in una ditta di passamaneria, incontra casualmente il suo vicino di casa, in un ristorante a prezzo fisso in cui va abitualmente a mangiare. Dopo la cena i due passeggiano insieme, e Maigret scopre che il suo vicino si chiama Jacquemain ed \u00e8 Ispettore di polizia; alla fine della serata Maigret, probabilmente affascinato dai discorsi dell'uomo, decide di diventare poliziotto.\nNel 1909 entra in polizia con la qualifica di agente ciclista; il suo incarico consiste nel portare gli incartamenti tra i vari uffici, e questo gli permette di conoscere a fondo la citt\u00e0.\nPur ricoprendo un incarico modesto, Maigret inizia a farsi notare; lo stesso Jacquemain lo segnala ai suoi superiori, rimarcando il fatto che aveva iniziato gli studi universitari. Dopo alcuni mesi diventa segretario del commissario di polizia del quartiere Saint-Georges; il nuovo incarico gli consente di non indossare pi\u00f9 l'uniforme (cosa che, a suo dire, gli aveva impedito di fare la corte alle ragazze).\nLa signora Maigret.\nUna sera incontra per strada un vecchio compagno della facolt\u00e0 di medicina, F\u00e9lix Jubert; i due iniziano a frequentarsi, e dopo alcuni giorni l'amico gli propone di accompagnarlo ad un ricevimento nell'abitazione di alcuni conoscenti; Maigret, dapprima riluttante, acconsente e nell'occasione conosce e si fidanza con la futura \"signora Maigret\", Louise L\u00e9onard, nativa di Colmar (Alsazia), che sposer\u00e0 nel 1912.\nLa coppia avr\u00e0 una figlia morta dopo pochi giorni di vita, avvenimento che costituir\u00e0 per Maigret e la moglie un rimpianto sempre accennato ma sepolto nel loro intimo.\nAvendo deciso di sposarsi, ha necessit\u00e0 di un alloggio pi\u00f9 grande; cos\u00ec, prende in affitto, nelle sue intenzioni solo per pochi anni, un appartamento al numero 132 di boulevard Richard-Lenoir; in realt\u00e0 i coniugi Maigret finch\u00e9 rimarranno a Parigi abiteranno sempre in quell'appartamento, tranne un breve periodo in cui, a causa di alcuni lavori di ristrutturazione effettuati dal proprietario dello stabile, vanno ad abitare al 21 di Place des Vosges, come descritto nei romanzi \"Les M\u00e9moires de Maigret\" e \"Maigret e il vagabondo\".\nLa prima inchiesta.\nNel 1912 Maigret lavora come segretario nel commissariato Rochechouart del quartiere Saint-Georges, nel IX \"arrondissement\" di Parigi ed \u00e8 in questa veste che nel 1913 svolge la sua prima inchiesta, il caso \"Gendreau-Balthazar\", narrato nel volume \"La premi\u00e8re enqu\u00eate de Maigret\"; in questa storia Maigret appare giovane, porta con sussiego una bombetta, \u00e8 battagliero, quasi idealista; riesce a scoprire l'insospettabile autore di un delitto, ma vede la sua fatica annullata in quanto, a causa delle persone coinvolte che appartengono al mondo politico e dell'alta finanza, l'intera faccenda viene messa a tacere.\nMaigret rimane deluso e amareggiato per l'esito dei fatti, ma il suo operato gli consente di ottenere la promozione ad ispettore della S\u00fbret\u00e9, la futura Polizia giudiziaria, nella brigata del commissario Barodet, e di passare dal commissariato di zona al Quai des Orf\u00e8vres, sede centrale della Polizia, dove tra gli altri lavora un amico del padre, Xavier Guichard capo della S\u00fbret\u00e9 e protettore in maniera molto discreta del giovane Maigret.\nLa carriera.\nI primi incarichi di Maigret come ispettore consistono nello svolgere il servizio pubblico prima nelle strade, poi a \"Les Halles\" (i mercati generali di Parigi), in seguito all'interno dei grandi magazzini e della Gare du Nord (una delle stazioni ferroviarie di Parigi), e infine alla \"buoncostume\".\nNel 1917 entra a far parte della \"Brigata Speciale\" comandata dal commissario Guillaume; successivamente viene nominato commissario ed infine capo della \"Brigata Speciale\".\nA questo punto le informazioni biografiche fornite da Simenon (la maggior parte delle quali si trovano nel volume \"Les M\u00e9moires de Maigret\") sono lacunose e contraddittorie: nel 1933, ad esempio, troviamo Maigret in pensione, ritirato nella casa di campagna a Meung-sur-Loire, costretto a togliere dai guai un nipote entrato in polizia (la storia \u00e8 narrata nel volume \"Maigret\", nelle intenzioni dell'autore l'ultimo della serie con protagonista il commissario). In quegli anni, infatti, Simenon aveva manifestato l'intenzione di mettere da parte il suo Maigret per dedicarsi all'attivit\u00e0 di romanziere \"vero\" e non a caso quindi, nel racconto \"Due giorni per Maigret\" (\"L'\u00e9toile du Nord\") del 1938 il commissario svolge la sua ultima inchiesta due giorni prima del pensionamento, mentre in altri racconti dello stesso anno, \"L'amico della signorina Berthe\" (\"Mademoiselle Berthe et son amant\"), \"Il notaio di Ch\u00e2teauneuf\" (\"Le notaire de Ch\u00e2teauneuf\"), \"Tempesta sulla Manica\" (\"Temp\u00eate sur la Manche\"), \"L'enigmatico signor Owen\" (\"L'improbable Monsieur Owen\"), \"Quelli del Grand Caf\u00e9\" (\"Ceux du Grand-Caf\u00e9\") , lo si ritrova di nuovo gi\u00e0 in pensione. Addirittura nel poliziesco \"Il sorcio\" del 1938 Maigret non compare affatto, e l'indagine viene svolta da due dei suoi ispettori, Lucas e Lognon . Qualche tempo dopo, tuttavia, Simenon si convince a far ritornare in servizio il suo commissario, e a partire dagli anni quaranta l'autore riprender\u00e0 una nuova e pi\u00f9 ricca produzione delle sue inchieste.\nL'et\u00e0 del personaggio, a parte brevi escursioni nella sua giovinezza, rimarr\u00e0 sempre tra i quaranta e i sessant'anni. Va notato che Simenon in gran parte dei romanzi e racconti di Maigret non fa quasi mai riferimenti troppo precisi n\u00e9 all'et\u00e0 del commissario, n\u00e9 all'epoca nella quale \u00e8 ambientata l'inchiesta, al punto che in molti casi la vicenda narrata potrebbe collocarsi indifferentemente fra gli anni trenta e sessanta del novecento.\nSe si dovesse seguire un veritiero percorso anagrafico e cronologico, nel romanzo \"Maigret e l'uomo solo\" che \u00e8 ambientato nel 1965, il commissario avrebbe 78 anni. Maigret rester\u00e0 in servizio quasi sempre a Parigi, salvo alcuni brevi incarichi temporanei in provincia, come per esempio quello a Bayeux, o come quando, nel 1946, viene trasferito per un anno a Lu\u00e7on per divergenze con il direttore della polizia.\nIn ogni caso, rester\u00e0 in servizio fino al 1972, anno di pubblicazione dell'ultimo romanzo, \"Maigret e il signor Charles\", nel quale al commissario, dopo quasi quarant'anni di servizio, viene offerto l'incarico di direttore della Polizia Giudiziaria; offerta che Maigret rifiuta proprio perch\u00e9, per i pochi anni che ormai lo separano dalla pensione, vuole continuare a svolgere attivamente le sue inchieste piuttosto che passare a un incarico certamente pi\u00f9 prestigioso ma pi\u00f9 burocratico e noioso.\nCaratteristiche principali.\nLa nascita del personaggio.\nMaigret nasce dalla penna di Georges Simenon nel 1929, a Delfzijl nei Paesi Bassi, mentre lo scrittore era in viaggio per i canali navigabili francesi a bordo del cutter \"Ostrogoth\": Simenon ha pi\u00f9 volte affermato di aver inventato il personaggio \"di getto\", ma alcuni critici, Lacassin su tutti, hanno rivelato che in realt\u00e0 i tratti caratteristici di Maigret sono il frutto di un lungo studio da parte dell'autore, che prima di arrivare al Maigret \"definitivo\" \u00e8 passato da ben diciotto tentativi. La produzione letteraria di Simenon sino ad allora era composta da brevi racconti o romanzi popolari pubblicati su \"feuilleton\" e l'idea di scrivere romanzi polizieschi \u00e8 quasi un pretesto utilizzato dall'autore per distaccarsi definitivamente da quel tipo di produzioni ed evolversi verso opere letterarie pi\u00f9 \"serie\" e mature: il genere poliziesco in generale e Maigret in particolare sono per Simenon un compromesso necessario tra i romanzi d'appendice, facili e per nulla impegnativi, e i romanzi \"tout court\", molto pi\u00f9 difficili per l'autore, il quale, giunto alla loro conclusione, era sfinito e depresso.\nLa scelta del nome \"Maigret\" per il personaggio principale \u00e8 stata oggetto di diverse ipotesi, ma \u00e8 lo stesso Simenon nel 1986 ad affermare:\n\"Pietr-le-Letton\", primo romanzo con Maigret protagonista firmato da Georges Simenon, viene quindi scritto nel 1929 e pubblicato due anni pi\u00f9 tardi in Francia. In realt\u00e0 un personaggio di nome Maigret appare gi\u00e0 in quattro romanzi popolari, scritti da Simenon sempre nel 1929, ma firmati con gli pseudonimi di \"Christian Brulls\" e \"Georges Sim\"; in questi romanzi il personaggio del commissario \u00e8 secondario ed ancora poco caratterizzato, e l'intreccio poliziesco resta marginale.\nL'aspetto.\nI tratti caratteristici di Maigret sono gi\u00e0 ben delineati fin dal primo romanzo ufficiale; nella descrizione di Simenon:\nL'aspetto esteriore di Maigret non cambier\u00e0 nel tempo, anche se l'autore non ha mai speso troppi dettagli nella descrizione della fisionomia del personaggio; di lui rimangono nella memoria l'immancabile pipa caricata e fumata in continuazione, la bombetta, un pesante cappotto con il collo di velluto e l'andatura massiccia.\nA proposito delle caratteristiche peculiari di Maigret, Simenon affermer\u00e0, in un'intervista rilasciata al giornalista Giulio Nascimbeni in occasione dell'ottantesimo compleanno dell'autore, ed apparsa sul \"Corriere della Sera\" il 19 maggio 1985:\nIl carattere.\nL'autore lo descrive come un uomo dall'aspetto severo, spesso chiuso nelle sue riflessioni, dal carattere scontroso e a tratti irritabile; il suo corpo sembra assorbire le atmosfere dei luoghi dov'\u00e8 avvenuto un crimine e appare divenire sempre pi\u00f9 lento e pesante man mano che Maigret si compenetra nel caso che sta trattando. \u00c8 amante della buona cucina popolare francese e dei buoni cibi che gli prepara la moglie ma si accontenta anche dei panini della brasserie Dauphine, vicina al Quai des Orf\u00e8vres. Beve d'abitudine di tutto: birra, vino, liquori, anche di fattura casalinga, che egli di solito associa alle indagini che sta seguendo: ci sono per esempio indagini \"al calvados\" o \"al vino bianco\". Accanito fumatore di pipa come il suo creatore, possiede una collezione di pipe che cura personalmente anche nel suo ufficio e di cui ha spesso rotto il bocchino tra i denti quando si \u00e8 particolarmente irritato.\nMaigret non si concede molti svaghi: di solito una volta alla settimana si reca al cinema con la moglie e preferibilmente gli piace vedere pellicole western ma lascia spesso scegliere alla signora Maigret. Solo quando gli capita di dover restare a casa, ammalato, ha l'abitudine di sprofondarsi nella lettura di un romanzo di Dumas padre, del quale possiede l'opera completa. Non fa vacanze regolari, anzi spesso, impegnato in un'inchiesta, rimane a sopportare le torride estati parigine perch\u00e9 in fondo la sua vera passione \u00e8 il suo mestiere. Qualche eccezione sono le brevi gite in occasione di un'investigazione nella zona dell'\u00cele-de-France, nel paese di Morsang, bagnato dalla Senna:\nLe rive della Senna e Morsang sono il luogo non dimenticato dal commissario che, in compagnia della Signora Maigret concluder\u00e0 un'inchiesta e insieme le sue vacanze parigine:\nIl commissario non sa guidare l'automobile: sar\u00e0 la moglie che, per raggiungere pi\u00f9 comodamente in auto la casetta di Meung-sur-Loire, prender\u00e0 lezioni di guida al posto suo.\nIl commissario oltre a utilizzare talvolta le auto di servizio della polizia, pi\u00f9 frequentemente usa prendere un taxi i cui autisti spesso riconoscono in lui il celebre Maigret.\nMaigret risente molto delle condizioni climatiche che caratterizzano le sue inchieste; burbero e scontroso se piove, soddisfatto e ottimista se fa bel tempo, ma soprattutto odia il freddo: una stufa arroventata nel suo ufficio non manca mai e quando il vecchio impianto di riscaldamento del Quai verr\u00e0 sostituito da moderni termosifoni Maigret far\u00e0 in modo di mantenere la stufa nella sua stanza, perch\u00e9 per lui non \u00e8 solo un mezzo per scaldarsi ma uno strumento di riflessione quando la carica fino a scoppiare o quando ne attizza il fuoco anche se non ce n'\u00e8 bisogno.\nNella caratterizzazione di Maigret manca un aspetto importante per un solido borghese com'egli \u00e8: non sembra avere nessuna precisa appartenenza ad una ideologia politica:\nNon a caso, tra l'altro, nei romanzi e racconti di Maigret sono estremamente rari anche i riferimenti a fatti storici o politici della Francia o dell'Europa che vengano in qualche modo a intrecciarsi con le vicende dei vari personaggi, o anche che siano semplicemente citati nel corso dell'inchiesta.\nIl metodo Maigret.\nAltrettanto famoso \u00e8 il cosiddetto \"metodo\" di Maigret, che colleghi e superiori hanno inutilmente cercato di scoprire poich\u00e9 a chi gli chiede quale sia il suo \"metodo\" investigativo egli risponde che \u00e8 quello di non avere metodo: in realt\u00e0 egli si lascia guidare dalle proprie impressioni, s'immerge nell'ambiente dei luoghi in cui i delitti sono stati commessi e ha la capacit\u00e0 d'intuire la personalit\u00e0 dei diversi protagonisti di un caso e le loro passioni nascoste.\nAnche quando Maigret ricoprir\u00e0 il massimo grado nella polizia, invece di dirigere le operazioni relative alle indagini dal suo ufficio lasciando determinati compiti ai suoi ispettori, come imporrebbe il suo grado, preferisce scendere per le strade per conoscere direttamente ambienti e persone, entrare nelle case, parlare con i testimoni; caratteristica questa che spesso gli viene rimproverata dai suoi superiori o dai magistrati ma che a lui serve per immergersi nell'atmosfera dell'inchiesta.\nSuo confidente preferito \u00e8 per esempio il portiere, o pi\u00f9 spesso la portinaia, della casa dov'\u00e8 avvenuto il delitto e talora il commissario si accomoda nel bugigattolo della portineria per assaggiare la pietanza che la portiera sta preparando condividendo con lei il cibo e i pettegolezzi.\nMaigret \u00e8 un investigatore diverso dai suoi colleghi letterari: nelle sue inchieste infatti assume particolare rilevanza l'indagine psicologica, talvolta pi\u00f9 importante ai suoi occhi della scoperta del colpevole; per lui, come racconta Simenon:\nLo stesso Simenon descrive il suo commissario come un \"avocat des hommes\" (un difensore degli uomini) o un \"raccommodeur de destin\u00e9es\", \"accomodatore di destini\", perch\u00e9 per Maigret \u00e8 fondamentale scoprire quale \u00e8 stato il percorso che ha portato il colpevole all'azione e il motivo per cui la vittima \u00e8 rimasta coinvolta, cercando di rimettere gli eventi \"al loro posto\". Ed \u00e8 questo il \"non-metodo\" di Maigret: immedesimarsi nell'ambiente in cui \u00e8 avvenuto il delitto, affidarsi alle intuizioni, alle sensazioni, ai piccoli particolari, entrare nella psicologia dei personaggi coinvolti, senza giudicare n\u00e9 tanto meno condannare ma soltanto cercando di capire e rispettare la loro umanit\u00e0.\nCi\u00f2 non toglie che Maigret mostri apertamente tutto il suo disprezzo nei confronti di quei criminali, specie se onorati e ricchi borghesi, che ammantano le loro malefatte con ipocriti pretesti cercando di mantenere le vesti di un'onorata rispettabilit\u00e0 agli occhi della societ\u00e0 a cui appartengono. D'altronde, anche per le sue origini provinciali e piccolo borghesi, il commissario si trova pi\u00f9 a disagio proprio quando le sue indagini lo obbligano a muoversi negli ambienti pi\u00f9 altolocati, dei quali con maggiore difficolt\u00e0 riesce a compenetrare abitudini e stile di vita.\nMaigret non \u00e8 stato indurito dai lunghi anni di pratica del suo mestiere: egli talvolta si fa prendere da un'emotivit\u00e0, da una sensibilit\u00e0 umana nascosta dietro il suo aspetto ruvido ma che in realt\u00e0 non lo abbandona mai:\nIl commissario rifugge dall'usare metodi violenti: i suoi interrogatori tendono a far confessare gli imputati per sfinimento, con l'alternarsi per ore e ore di seguito dei collaboratori che ripetono sempre le stesse domande. Metodo questo che talora non funziona quando Maigret si trova di fronte a sospetti delinquenti che negano l'evidenza e che non confesseranno mai, ma questo non sembra turbare il commissario soddisfatto comunque di aver messo tutti i pezzi del puzzle al loro posto.\nMaigret usa raramente le armi ma contrariamente all'aspetto del personaggio quando si muove nelle situazioni di pericolo lo fa agilmente e velocemente e se spara dimostra di avere una buona mira. Molto pi\u00f9 goffo ma efficace \u00e8 quando usa il suo corpo massiccio per gettarsi con tutto il suo peso sul malfattore per ridurlo all'impotenza.\nUn'altra apparentemente strana caratteristica del \"metodo\" Maigret \u00e8 il suo modo di operare i pedinamenti dei sospetti indagati. Spesso egli stesso, o i suoi collaboratori su sua precisa indicazione, pedinano il sospetto non facendo nulla per non farsi notare e non metterlo in allarme: anzi, lo scopo \u00e8 proprio quello di avvertire l'indagato della presenza ossessiva di chi lo segue passo passo, senza lasciargli un attimo di respiro, per portarlo a un gesto inconsulto o a una mossa sbagliata.\nUn caso tipico \u00e8 quello descritto in \"Una testa in gioco\" quando, esasperato dal controllo continuo dello stesso commissario, l'equivoco personaggio Radek lo sfida in un drammatico colloquio a trovare le prove per arrestarlo.\nProbabilmente \u00e8 per questo stesso motivo che Maigret, fra l'altro, non sopporta i travestimenti che talvolta i suoi ispettori tentano di utilizzare durante appostamenti o pedinamenti. Il commissario, infastidito, arriver\u00e0 per questo a dare persino dell'imbecille a Lucas, uno dei suoi pi\u00f9 fidati ispettori.\nMaigret e la giustizia.\nSpesso le inchieste di Maigret si discostano dagli schemi del poliziesco in senso classico per tracciare suggestivi ritratti psicologici e per evocare con efficacia l'atmosfera grigia e stagnante della provincia francese o della Parigi alla moda. Il colpevole viene spesso sospettato, se non individuato, relativamente presto nel corso della inchiesta. Si tratta per\u00f2 di ricostruire la verit\u00e0 umana, l'antefatto che ha causato il dramma, e con esso le prove per poter incastrare il colpevole.\nNel mondo in cui si muove Maigret non tutto \u00e8 perfetto, non tutto si risolve sempre senza inciampi, e non sempre l'ingranaggio \"indagine-giustizia\" risulta cos\u00ec funzionante. In diverse inchieste del commissario Maigret la verit\u00e0 viene raggiunta alla fine, come nei polizieschi \"classici\", ma magari il colpevole non viene assicurato alla giustizia, oppure viene trovato solo anni dopo, o anche se trascinato in tribunale riesce magari a cavarsela con una pena leggera.\nE non \u00e8 neanche cos\u00ec semplice il rapporto fra Maigret e i meccanismi burocratici della giustizia. Frequentemente le inchieste del commissario sono costellate, se non intralciate, da divergenze di metodi e di opinioni fra lui e i magistrati. Quasi un antagonista in molte inchieste \u00e8 per Maigret il giudice istruttore Ernest Comeliau che non accetta i metodi investigativi del commissario ma con il quale ha tuttavia un rapporto basato sul reciproco rispetto: anzi il giudice si fider\u00e0 del commissario sino al punto di autorizzarlo a far evadere un condannato alla ghigliottina per scoprire il vero colpevole.\nA tal proposito, emblematica \u00e8 la ricorrente descrizione della piccola porta che divide i locali della Polizia Giudiziaria da quelli della Procura: Maigret la considera un vero e proprio spartiacque tra due mondi distinti e separati e nonostante tutto tanto vicini e inscindibili. L'idea di tale netta divisione fra i due ambiti, l'indagine poliziesca e l'aula di tribunale, \u00e8 ricorrente in diversi romanzi e racconti, nei quali Maigret ribadisce il concetto secondo cui, una volta consegnato il colpevole alla giustizia, il suo compito \u00e8 finito: non sta a lui giudicare gli accusati, o parteggiare per una soluzione giudiziaria, ma il suo scopo \u00e8 solo ricostruire la verit\u00e0. Maigret \u00e8 consapevole che, una volta consegnato l'accusato nelle mani della giustizia, questa procede secondo un percorso autonomo, che pu\u00f2 giungere persino a conclusioni opposte rispetto a quelle dell'investigatore, ma che in ogni caso utilizza meccanismi del tutto spersonalizzati. Per questo il commissario talvolta non manca di ricordare anche agli stessi indiziati che, finch\u00e9 l'indagine \u00e8 nelle mani del poliziotto, possono ancora aspettarsi da lui una qualche umana comprensione, che invece non troveranno pi\u00f9 fra gli ingranaggi giudiziari, una volta varcata appunto la soglia della Procura:\nIn alcuni romanzi, nei quali Maigret \u00e8 ritratto ormai prossimo alla pensione, si fa riferimento al fatto che il commissario debba tener conto, non senza un certo fastidio, di nuove regole e prassi burocratiche che tendono a spostare sul magistrato il controllo delle indagini, sottraendo alla polizia la sua precedente autonomia di azione.\nPi\u00f9 di una volta il commissario \u00e8 costretto a subire le pressioni di qualche personaggio potente infastidito dalle sue inchieste, tanto che talvolta cerca il consiglio e il sostegno del suo \"tutore\", Xavier Guichard.\nFra un romanzo e l'altro si affacciano anche casi di errori giudiziari come quello che subisce lo stesso Maigret che, per una sfortunata concatenazione di eventi, finisce sotto inchiesta. Ma Maigret non recrimina mai, non se la prende con le istituzioni anche se lo colpiscono ingiustamente: a lui basta fare comunque il suo dovere anche se osserva amaramente, riferendosi al mestiere di poliziotto, come \u00abIn realt\u00e0, il nostro compito principale \u00e8 di proteggere innanzitutto lo Stato, il governo, qualunque esso sia, le istituzioni, poi la moneta e i beni demaniali, la propriet\u00e0 privata e solo dopo, ma proprio all'ultimo posto, la vita degli individui\u00bb.\nPersonaggi e luoghi.\nAlcuni personaggi sono presenti pi\u00f9 o meno frequentemente nelle avventure di Maigret: nell'ambito lavorativo i suoi assistenti, gli ispettori Lucas, Torrence, Janvier e il giovane Lapointe; il giudice Comeliau; il dottor Moers, responsabile della parte scientifica ed autentica memoria storica della polizia; il dottor Paul, medico legale; Lognon, l'ispettore sfortunato. Nell'ambito privato: i coniugi Pardon (il marito \u00e8 tra l'altro il medico personale di Maigret) con i quali scambiano periodiche cene in casa dell'una o dell'altra coppia.\nAltrettanto note le descrizioni delle ambientazioni parigine, luoghi principali di gran parte delle sue inchieste: l'ufficio del Quai des Orf\u00e8vres con la stufa in ghisa, la brasserie Dauphine puntuale rifornitrice di birre e panini durante i lunghi interrogatori, le lunghe camminate per Parigi intervallate da numerose soste nei bar per una birra, un grog o un calvados, i piatti popolani assaporati in modesti bistrot, i dialoghi con le portinaie degli stabili, la casa di \"Boulevard Richard-Lenoir\" con la premurosa ed affettuosa signora Maigret in perenne attesa e dalle cui finestre il commissario osserva i passanti del quartiere mentre si fa la barba.\nDiverse sono anche le inchieste svolte da Maigret al di fuori di Parigi: a volte Maigret segue un'inchiesta solo per caso, mentre si trova in vacanza (\u00e8 il caso di \"Les vacances de Maigret\", ambientato a Les Sables-d'Olonne), talora deve spostarsi in altre localit\u00e0 per incarichi temporanei, e gli capita che, per seguire una determinata pista, va a concludere anche all'estero le sue inchieste: \u00e8 il caso ad esempio di \"Un delitto in Olanda\" ambientato nei Paesi Bassi, \"Maigret \u00e0 New York\" e \"Maigret chez le coroner\" ambientati negli Stati Uniti, o \"Maigret voyage\", nel quale il commissario segue la sua pista a Nizza, Losanna e Monte Carlo.\nNei romanzi ambientati nelle diverse regioni della Francia viene sempre tratteggiato un godibile spaccato della provincia francese del Novecento, pittoresca e sonnacchiosa, con i suoi piccoli riti, i pettegolezzi e la mentalit\u00e0 un po' chiusa e provinciale, nella quale per\u00f2 il commissario, date le sue origini e la sua indole, riesce subito a compenetrarsi.\nOpere.\nIl corpus di scritti di Simenon dedicato a Maigret si compone di settantacinque romanzi, ventotto racconti e otto testi di tipo diverso (articoli, prefazioni ecc.). A questi si aggiungono altri quattro romanzi e un racconto che non fanno parte del ciclo ufficiale in quanto rinnegati dallo stesso autore, ma pubblicati sotto pseudonimo.\nRomanzi e racconti rinnegati da Simenon.\nSi tratta di quattro romanzi e un racconto scritti prima di quelli del ciclo ufficiale e pubblicati sotto pseudonimo. In questi romanzi o, meglio, nei primi tre la parte poliziesca \u00e8 confinata in poche pagine e di conseguenza anche la figura di Maigret risulta ancora poco definita.\nRomanzi.\nSono in totale 75 i romanzi con il commissario Maigret protagonista, scritti e firmati da Georges Simenon tra il 1930 e il 1972. Furono pubblicati per la prima volta in Francia, presso tre editori francesi dell'epoca: Arth\u00e8me Fayard, Gaston Gallimard e Presses de la Cit\u00e9. Molti furono inizialmente pubblicati come \"feuilleton\" a puntate, allegati a riviste e quotidiani, come \"Le Figaro\". Tra i pi\u00f9 prolifici scrittori del XX secolo, Simenon era in grado di produrre fino a ottanta pagine al giorno.\nA lui si devono centinaia di romanzi e racconti, molti dei quali pubblicati sotto diversi pseudonimi.\nLa tiratura complessiva delle sue opere, tradotte in oltre cinquanta lingue e pubblicate in pi\u00f9 di quaranta Paesi, supera i settecento milioni di copie.\nSecondo l\"'Index Translationum\", un database dell'UNESCO che raccoglie tutti i titoli tradotti nei Paesi membri, Georges Simenon \u00e8 il sedicesimo autore pi\u00f9 tradotto di sempre e il terzo di lingua francese dopo Jules Verne e Alexandre Dumas.\nRacconti.\nSono in totale 28 i racconti con il commissario Maigret scritti e firmati da Georges Simenon tra il 1936 e il 1950, la maggior parte di essi furono pubblicati su settimanali o mensili a puntate, per poi essere solo in seguito raccolti in volumi.\nCinema.\nIl commissario Maigret \u00e8 stato, fin dagli anni trenta, protagonista di quattordici pellicole cinematografiche, tratte da tredici romanzi e due racconti brevi con Maigret protagonista. In un caso il film \u00e8 uscito nelle sale prima che il romanzo da cui era tratto fosse pubblicato: \"Maigret e la chiromante\" infatti \u00e8 stato scritto nel 1941, il film \"Picpus\" uscito nel 1943, e solo nel 1944 il romanzo \u00e8 stato pubblicato per la prima volta in Francia dall'editore Gallimard.\nIn molte interviste, lettere, dettati e scritti diversi, Simenon ha espresso i suoi giudizi sui diversi attori che hanno interpretato il ruolo di Maigret: secondo l'autore belga, tra i francesi, i migliori sono stati Pierre Renoir, perch\u00e9 ha saputo interpretare il commissario nel suo ruolo principale di \"servitore civico\", Michel Simon, nonostante abbia interpretato il personaggio in una sola occasione e Jean Gabin, nonostante l'aspetto trasandato del \"suo\" Maigret. Tra i non francesi invece spiccano i nomi di Gino Cervi, che \"andava molto bene\" come Maigret, e Rupert Davies, protagonista della serie televisiva andata in onda sulla BBC. Tra i peggiori invece Charles Laughton e Jean Richard, che ha interpretato il commissario nella pi\u00f9 lunga serie televisiva dedicata a Maigret, trasmessa in Francia per ventitr\u00e9 anni.\nDi seguito l'elenco dei film per il cinema tratti dai romanzi di Simenon e ispirati a Maigret:\nTelevisione.\nIl commissario Maigret \u00e8 protagonista di circa duecento tra telefilm, sceneggiati televisivi e film per la televisione. La popolarit\u00e0 internazionale del personaggio ideato da Simenon ha permesso che queste serie fossero prodotte e trasmesse in molti paesi del mondo, ovviamente in Francia, ma anche in Italia, in Giappone, oppure ancora nei paesi anglofoni e nella ex Unione Sovietica. La maggior parte degli episodi fanno parte di serie dedicate al poliziotto francese, ma ve ne sono anche alcuni realizzati nell'ambito di altre serie televisive oppure come produzioni a s\u00e9 stanti.\nLe prime produzioni televisive non furono realizzate in Francia o in paesi francofoni, come potrebbe suggerire la lingua originale dei romanzi di Simenon; le prime trasposizioni televisive furono britanniche e risalgono agli anni cinquanta, in seguito venne prodotta la celebre serie italiana con Gino Cervi e solo sul finire degli anni sessanta vengono realizzate le prime serie francesi: in realt\u00e0 nel giugno del 1960 and\u00f2 in onda su ORTF (l'allora rete di stato francese) un estemporaneo film ispirato a \"Liberty Bar\", con Louis Arbessier nel ruolo di Maigret.\nProduzioni britanniche.\nMaigret (1960-1963).\n\"Maigret\" \u00e8 una serie mandata in onda dalla BBC in quattro stagioni (1960-1963), per un totale di 52 episodi. Maigret era interpretato da Rupert Davies. La serie \u00e8 inedita in Italia.\nMaigret (1988).\nNel 1988 tocca all'attore irlandese Richard Harris interpretare il commissario Maigret in un film per la televisione diretto da Paul Lynch e trasmesso dall'emittente \"HTV\". Il film \u00e8 tratto da diversi romanzi e racconti dedicati al personaggio del commissario.\nMaigret (1992-1993).\nTra il 1992 e il 1993 viene prodotta e trasmessa una nuova serie televisiva dedicata alle inchieste del commissario parigino. Protagonista nei panni di Maigret \u00e8 l'attore britannico Michael Gambon e la serie conta 12 episodi divisi in due stagioni.\nMaigret (2016).\nUna nuova serie televisiva prodotta da ITV vede l'attore Rowan Atkinson vestire i panni del commissario. La prima stagione \u00e8 composta da due film TV della lunghezza di 90 minuti circa. A seguito del successo ottenuto dal primo episodio (\"La trappola di Maigret\"), la serie \u00e8 stata confermata per una seconda stagione.\nProduzioni italiane.\nLe inchieste del commissario Maigret (1964-1972).\n\"Le inchieste del commissario Maigret\" \u00e8 una serie televisiva di sedici sceneggiati, prodotta e trasmessa in Italia dalla RAI dal 1964 al 1972. Il commissario Maigret \u00e8 interpretato da Gino Cervi, la signora Maigret da Andreina Pagnani. La serie ha riscosso molto successo, tanto che negli anni seguenti la serie fu numerose volte replicata, e molte furono le edizioni su videocassetta e DVD. Simenon dichiar\u00f2 pi\u00f9 volte (ad esempio nella sopra citata intervista di Nascimbeni) che il suo interprete preferito nel ruolo di Maigret fu proprio Gino Cervi.\nMaigret (2004).\nNel 2004 il personaggio \u00e8 stato interpretato da Sergio Castellitto, per la regia di Renato De Maria. La scelta di un attore dai canoni fisici molto diversi da quelli di Gino Cervi fu giustificata in base a un parere espresso da molti critici e avallato a suo tempo dallo stesso Simenon, secondo cui inizialmente per la figura del commissario si fosse ispirato al padre, che era di corporatura esile. Il raffronto con la storica serie diretta da Mario Landi non contribu\u00ec al successo dello sceneggiato. Le riprese vennero effettuate a Praga e Margherita Buy interpretava la signora Maigret.\nEpisodi trasmessi:\nProduzioni francesi.\nLes enqu\u00eates du commissaire Maigret.\n\"Les enqu\u00eates du commissaire Maigret\" \u00e8 una serie televisiva composta da ottantotto episodi di 90 minuti circa, trasmessi per la prima volta da ORTF e, successivamente, da Antenne 2. La serie, parzialmente inedita in Italia, \u00e8 andata in onda in Francia per oltre vent'anni, dal 1967 al 1990. Il ruolo del protagonista fu affidato a Jean Richard.\nIl commissario Maigret (1991-2005).\n\"Il commissario Maigret\" \u00e8 una serie televisiva di cinquantaquattro film per la televisione di circa novanta minuti ciascuno. Il commissario Maigret \u00e8 interpretato da Bruno Cremer. La serie \u00e8 stata trasmessa per la prima volta dal canale France 2 (il nome dell'emittente fino al 1992 era \"Antenne 2\"). In Italia la serie \u00e8 andata in onda, per alcuni episodi, su Raitre e, successivamente, su Rete 4, Fox Crime e LA7.\nAltre produzioni.\nNegli anni sessanta \u00e8 stata prodotta una serie televisiva di produzione olandese composta da diciotto episodi divisi in tre serie. La prima serie \u00e8 andata in onda nel 1964 con Kees Brusse nel ruolo di Maigret. La seconda e la terza serie sono andate in onda rispettivamente nel 1967 e 1968 e il commissario era interpretato da Jan Teulings. La serie, inedita in Italia, \u00e8 stata trasmessa nei Paesi Bassi e in Belgio dalle televisioni nazionali.\nNel 1956 anche un'emittente televisiva canadese di Montr\u00e9al ha prodotto tre film diretti da Jean Faucher e con Henri Robert nel ruolo di Maigret. Con lo stesso attore e lo stesso sceneggiatore, Robert Choquette, la stessa rete televisiva ha poi prodotto un quarto film nel 1964. Nell'ordine essi sono: \"Monsieur Gallet, d\u00e9c\u00e9d\u00e9\", \"La nuit du carrefour\", \"Maigret en vacances\" (tratto da \"Les vacances de Maigret\") e \"Maigret et la grande perche\".\nA cavallo degli anni sessanta e settanta in Giappone \u00e8 stata prodotta e trasmessa una serie televisiva per NTV con protagonista Kinya Aikawa nel ruolo del commissario e Sato Tomomi nel ruolo della signora Maigret: di lei Simenon dir\u00e0 che \u00e8 stata la migliore interprete del ruolo.\nTra gli anni sessanta e gli anni novanta in Unione Sovietica e in seguito in Ucraina sono state realizzate diverse produzioni tra serie e film per la televisione, con diversi attori nel ruolo del commissario: Boris Tenin, Yuri Yevsyukov, Armen Djigarkhanyan e altri.\nFumetti.\nDiverse sono state le edizioni di fumetti per ragazzi dei romanzi e dei racconti dedicati a Maigret, per lo pi\u00f9 pubblicate in Francia nel XX secolo ed usciti come \"feuilleton\" allegati a riviste e quotidiani. In Italia, nel 1959 venne prodotta una serie dall'editore \"La Freccia\" di Roma, e all'inizio degli anni novanta una serie, \"Collezione Maigret a fumetti\", tratta da un fumetto francese e pubblicata in Italia da Arnoldo Mondadori Editore. Da ricordare le copertine illustrate dei romanzi e dei racconti pubblicati sempre da Mondadori nella collana \"Oscar\", realizzate dall'illustratore di origini ungheresi Ferenc Pinter. Da segnalare anche i fumetti della serie \"Bentornato Maigret\", di Odile Reynaud e Philippe Wurm, editi da Mondadori (prima edizione: 1993)\nMolti personaggi di fumetti e cartoni animati si sono ispirati alle caratteristiche fisiche di Maigret, come J\u016bz\u014d Megure personaggio del manga e anime giapponese \"Detective Conan\" di G\u014dsh\u014d Aoyama: il disegno \u00e8 chiaramente ispirato dall'iconografia classica riconducibile al commissario."}
{"id": "24191", "revid": "5", "url": "https://it.wikipedia.org/wiki?curid=24191", "title": "Avena altissima", "text": ""}
{"id": "24202", "revid": "108065827", "url": "https://it.wikipedia.org/wiki?curid=24202", "title": "Ueda Akinari", "text": "Biografia.\nRiferimenti comparsi nelle memorie dello scrittore suggeriscono che Ueda Akinari sia stato il figlio illegittimo di una prostituta del quartiere di Sonezaki. A tre anni circa venne adottato dalla famiglia Ueda, mercanti di carta e olio, da cui appunto prese il cognome. Nonostante la sua adolescenza fu all'insegna del libertinaggio e dell'ozio, ricevette un'istruzione privilegiata. Studi\u00f2 la poesia haikai e waka, la letteratura cinese dilettandosi anche nella pittura. Purtroppo, a causa di una malattia contratta da bambino, Akinari crebbe con un pollice deforme che gli rese impossibile maneggiare bene un pennello. Nel 1761 lo scrittore eredit\u00f2 la carica del padre deceduto, continuando tuttavia ad impegnarsi nelle arti letterarie. Nel 1767 pubblic\u00f2 due raccolte di racconti:\nNegli anni successivi si avvicin\u00f2 alla scuola di \"studi nazionali\" detta kokugaku, ridestando il suo interesse per il patrimonio letterario del Giappone antico. Da l\u00ec a poco nacque l'Ugetsu monogatari (\"Racconti di pioggia e di luna\") ultimato nel 1768 ma pubblicato otto anni pi\u00f9 tardi, probabilmente a causa dell'incendio che colp\u00ec la sua dimora e il negozio di famiglia. Fu anche per questo infatti che dovette abbandonare l'attivit\u00e0 di mercante, decidendo quindi di incamminarsi nel campo della medicina, da cui non ricav\u00f2 grandi soddisfazioni soprattutto per il suo cattivo carattere. Abbandonata anche questa strada quindi decise di impegnarsi a fondo nella professione di scrittore. Nel 1793 si trasfer\u00ec all'allora capitale Ky\u014dto, centro culturale dell'epoca, spostandosi di quartiere in quartiere ogni anno. Nonostante una malattia agli occhi lo rese quasi cieco, continu\u00f2 a scrivere e nel 1808 complet\u00f2 lo Harusame monogatari (\"Racconti di pioggia di primavera\"), che rappresenta un sunto della sua visione della vita e del credo religioso. Mor\u00ec nel 1809 e, secondo alcuni studi, si fece seppellire ai piedi di un albero di susino, in una tomba da lui stesso preparata.\nUgetsu Monogatari.\nLa sua opera pi\u00f9 famosa \u00e8 \"Racconti di pioggia e di luna\" (\"Ugetsu monogatari\" \u96e8\u6708\u7269\u8a9e) nella quale Akinari riprende originali cinesi e giapponesi ma anche fatti di cronaca creando racconti fantastici che hanno nella maggior parte dei casi protagonisti non di questo mondo. La locuzione \"Pioggia e luna\" si riferisce alla notte del 15 agosto. In Giappone, e anche in Cina, si ritiene che in questa notte la luna sia particolarmente bella, soprattutto quando piove ed \u00e8 nascosta dalle nuvole. Dunque il titolo significa una cosa che si pu\u00f2 vedere solo con l'immaginazione. Molte sono comunque le allusioni del titolo: al dramma n\u014d omonimo con protagonista il celebre poeta Saigy\u014d che compare anche nel primo racconto ad esempio, ma soprattutto alla tradizione cinese, in cui pioggia e luna erano associate al sovrannaturale."}
{"id": "24203", "revid": "124123", "url": "https://it.wikipedia.org/wiki?curid=24203", "title": "Chikamatsu Monzaemon", "text": "Biografia.\nFu il pi\u00f9 grande autore di opere teatrali per il j\u014druri, il kabuki e il bunraku.\nDiscendente da una famiglia di guerrieri, il suo vero nome era Sugimori Nobumori, e tra i suoi numerosi pseudonimi si annoverarono anche quelli di \"Heiand\u00f4\" e di \"S\u00f4rinshi\".\nDa giovane si trasfer\u00ec a Kyoto, dove frequent\u00f2 un gruppo di poeti haiku e prest\u00f2 servizio presso una famiglia nobile e in affiancamento al principe Akiyoshi, che pur ritirandosi a vita monastica conserv\u00f2 una grande passione per il teatro, manifestatasi con scritti per il j\u014druri. Non \u00e8 un caso, se Monzaemon trascorse un breve periodo all'interno di un monastero buddista anche dopo la morte del principe.\nDurante l'annata 1673, il drammaturgo incominci\u00f2 a scrivere i primi suoi testi teatrali per il kabuki, come ad esempio l'opera intitolata \"Fujitsubo no Onry\u00f4\" (\"Lo spirito vendicativo della dama Fujitsubo\", 1677) ed il j\u00f4ruri \"Kazan-in Kisaki Arasoi\" (\"La lotta per diventare sposa dell'imperatore Kazan\", 1673).\nNel successivo decennio collabor\u00f2 con prestigiosi artisti, come Sakata T\u00f4j\u00fbr\u00f4, per il quale compose quasi tutti i suoi trentun drammi kabuki, ed il noto declamatore Yamamoto Tosa-no-j\u00f4 per le opere j\u00f4ruri.\nMonzaemon si sposto nella citt\u00e0 di Osaka, dopo aver iniziato nel 1686 la collaborazione con il famoso declamatore Takamoto Giday\u00fb, che gli commission\u00f2 il dramma \"Shusse Kagekiyo\" (\"Kagekiyo il trionfatore\"), destinato a rappresentare un passo fondamentale nella lunga storia evolutiva del j\u00f4ruri, in quanto l'elemento musicale e declamatorio vennero posti in secondo piano rispetto al dialogo e all'azione. Oltre a questo, anche i contenuti subirono una inversione di tendenza, grazie all'introduzione di tematiche sociali accanto a quelle tradizionali a sfondo storico.\nAi primi anni del Settecento risalirono i pi\u00f9 grandi successi di Monzaemon, quali il dramma \"Sonezaki Shinj\u00fb\" (\"Gli amanti suicidi di Sonezaki\"), riguardante il suicidio di coppia e \"Shinj\u00fb Ten no Amijima\" (\"Il castigo del cielo ad Amijima\"), che rafforz\u00f2 la teoria del suicidio come riscatto morale.\nNei drammi a sfondo sociale, definiti \"sewamono\", l'autore si ispir\u00f2 a eventi di cronaca e alle usanze, insistendo sui rapporti sentimentali impossibili a causa di impedimenti sociali. I contenuti raccolsero facilmente l'apprezzamento del pubblico, poich\u00e9 riflettevano sia i conflitti tra i sentimenti e l'etica confuciana, sia i mutamenti dei \"quadri\" e delle figure sociali, visto che i commercianti assunsero il ruolo di protagonisti nei drammi al posto degli antichi condottieri e il suicidio d'amore rimpiazzava il tradizionale duello.\nTra i centoventi drammi scritti da Monzaemon, un'importanza non secondaria la svolsero anche le opere a sfondo storico, ripercorrenti leggende mitologiche e tradizionali. Il denominatore comune di queste opere fu la fusione della realt\u00e0 e della immaginazione, la caratterizzazione psicologica dei personaggi, una forte carica drammatica e una indagine psicologica dei fatti e degli esseri.\nTra i drammaturghi emuli di Monzaemon, si pu\u00f2 menzionare il suo coetaneo Ki no Kaion.\nLa compositrice Mayako Kubo ha scritto un'opera sul suo lavoro, dal titolo \"Osan - Das Geheimnis der Liebe\" (\"Il segreto dell'amore\"), nel 2004."}
{"id": "24204", "revid": "115400320", "url": "https://it.wikipedia.org/wiki?curid=24204", "title": "NTFS", "text": "NTFS (acronimo di New Technology File System) \u00e8 un file system utilizzato da Microsoft dei sistemi operativi basati su Microsoft Windows NT. Venne ideato nel 1993, quando Microsoft abbandon\u00f2 lo sviluppo congiunto con IBM del sistema operativo OS/2 e decise di sviluppare in proprio Windows NT, che riprese alcune delle caratteristiche presenti nel file system HPFS di OS/2.\nDescrizione.\nStruttura.\nNTFS sfrutta un'indicizzazione a 64 bit, sebbene la sua implementazione sia basata soltanto su 32 bit. La struttura principale di un file system NTFS \u00e8 la \"Master File Table\" (MFT), una tabella strutturata in blocchi (solitamente in record di 1KB) che contiene gli attributi di tutti i file del volume, inclusi i metadati. Tali attributi possono essere \"attributi residenti\" quando sono presenti in MFT, oppure, se non memorizzabili a causa del poco spazio, vengono salvati in qualche altra posizione del file system e prendono il nome di \"attributi non residenti\".\nLe directory sono memorizzate come file: in ogni \"file-directory\" sono presenti degli attributi speciali, memorizzati in ordine lessicografico, che si riferiscono ai file contenuti in tale directory. I dati veri e propri dei file sono memorizzati in flussi puntati da appositi attributi \"Data\".\nCaratteristiche.\nNTFS \u00e8 un notevole passo avanti rispetto al File Allocation Table (FAT), l'altro file system di Microsoft. Queste le sue principali caratteristiche:\nLe performance di NTFS sono invece leggermente inferiori a quella di FAT e di FAT32. A partire da Windows 2000, \u00e8 inoltre possibile montare un volume NTFS come sottodirectory di un altro volume NTFS. NTFS permette inoltre di utilizzare trasparentemente delle opzioni di compressione (il rapporto di compressione \u00e8 mediocre, meno di ZIP, ma permette l'accesso immediato a qualunque punto del file) e di crittografia (chiamato anche EFS). In NTFS sono stati aggiunti i cosiddetti \"punti di reparse\", ovvero dei meccanismi che consentono le giunzioni (\"junctions\") tra directory, altrimenti impossibili per la struttura del file system.\nVersioni.\nIl file system NTFS \u00e8 stato distribuito in 5 versioni:\nV1.0 e V1.1 (e pi\u00f9 recenti) sono incompatibili: cio\u00e8, i volumi scritti da NT 3.5x non possono essere letti da NT 3.1 fino a quando un aggiornamento sulla 3.5x CD NT \u00e8 effettuato a NT 3.1, che aggiunge anche il supporto FAT con file nome lungo.\nQui di seguito sono le descrizioni di alcune delle versioni:\nWindows Vista ha introdotto Transactional NTFS, NTFS symbolic links, partition shrinking e la funzione di self-healing, anche se queste caratteristiche sono dovute pi\u00f9 alle funzionalit\u00e0 aggiuntive del sistema operativo che il file system stesso.\nLa versione NTFS.sys (ovvero NTFS v5.0 introdotta con Windows 2000), non deve essere confusa con la versione formato su disco NTFS (v3.1 introdotta da Windows XP). Il formato NTFS v3.1 su disco \u00e8 immutato dall'introduzione di Windows XP ed \u00e8 usato in Windows Server 2003, Windows Server 2008, Windows Vista e Windows 7. La confusione nasce quando non si fa differenza quando le funzioni sono implementate nel driver NTFS.sys all'interno del sistema operativo di Windows piuttosto che nel formato su disco NTFS. Un incidente del genere \u00e8 stato quando Microsoft spiegava le nuove funzionalit\u00e0 dell'NTFS in Windows 2000 e lo chiamarono NTFS v5.0, ma \u00e8 il driver NTFS.sys che \u00e8 in tale versione e il formato su disco \u00e8 solo a v3.0.\nPossibili inconvenienti.\nIl pi\u00f9 notevole inconveniente di NTFS \u00e8 che \u00e8 pi\u00f9 complesso da amministrare di FAT e di FAT32. Gli utenti dei sistemi operativi Microsoft infatti erano abituati a poter accedere alle partizioni FAT anche con un semplice dischetto di boot DOS. Questa in realt\u00e0 non \u00e8 una vera limitazione di NTFS, quanto piuttosto il risultato del fatto che NTFS \u00e8 un file system diverso e DOS non lo supporta. Anche questo file system soffre del problema di frammentazione anche se in modo pi\u00f9 limitato rispetto a FAT e FAT32. Il vero limite, invece, \u00e8 legato al fatto che Microsoft non ha reso pubbliche le specifiche di NTFS, e quindi NTFS \u00e8 un file system di fatto chiuso e proprietario. Anche per questo .\nSono tuttavia in corso progetti di \"reverse engineering\" che mirano a rendere accessibili le partizioni NTFS anche da altri sistemi operativi. Nei sistemi basati su Linux, a partire dalla versione 2.6.30 del kernel, \u00e8 possibile accedere anche in scrittura ad un file system NTFS senza danneggiarne la struttura ed \u00e8 disponibile un completo supporto in lettura e scrittura tramite FUSE. Inoltre per il sistema operativo macOS il supporto per la lettura e la scrittura sono nativamente disponibili anche se quest'ultimo \u00e8 disattivato. Si pu\u00f2 ovviare al problema per\u00f2 con semplicissimi programmi come iNTFS, il quale \u00e8 considerato il pi\u00f9 semplice da usare (nonostante alcuni possibili crash o bug).\nEsiste anche un driver, \"ntfs-mount\" , per l'accesso alle partizioni NTFS da sistema operativo Solaris/OpenSolaris. Analogamente \u00e8 possibile accedere in lettura a partizioni NTFS anche da DOS, ad esempio utilizzando \"Active@ NTFS Reader for DOS\" , programma freeware nella versione floppy, shareware nella versione CD avviabile. Nonostante quanto sia stato detto sopra riguardo alla presenza di journal e altre tecnologie di sicurezza in NTFS, esso \u00e8 s\u00ec un passo avanti rispetto a FAT e FAT32, per\u00f2 NTFS rimane comunque un filesystem di concezione piuttosto obsoleta, dei primi anni novanta (come evoluzione di HPFS, il filesystem di Microsoft usato su OS/2). Se paragonato con altri filesystem molto pi\u00f9 moderni tipici degli ambienti Unix/Linux come ad esempio ext3, ext4, XFS e altri, anche se, avendo una struttura predisposta alla compatibilit\u00e0 in avanti, negli anni \u00e8 stato modificato ed esteso pur non riportando un numero di versione nel nome ufficiale)."}
{"id": "24205", "revid": "484362", "url": "https://it.wikipedia.org/wiki?curid=24205", "title": "Franz Kafka", "text": "Nato nei territori dell'Impero austro-ungarico, divenuti Repubblica cecoslovacca a partire dal 1918, \u00e8 ritenuto una delle maggiori figure della letteratura del XX secolo e importante esponente del modernismo e del realismo magico.\nLa maggior parte delle sue opere, come \"Die Verwandlung\" (\"La metamorfosi\"), \"Der Prozess\" (\"Il processo\") e \"Das Schloss\" (\"Il castello\"), \u00e8 pregna di temi e archetipi di alienazione, brutalit\u00e0 fisica e psicologica, conflittualit\u00e0 genitori/figli, presentando personaggi in preda all'angoscia esistenziale, labirinti burocratici e trasformazioni mistiche. Le tematiche di Kafka, il senso di smarrimento e di angoscia di fronte all'esistenza, caricano la sua opera di contenuti filosofici che hanno stimolato l'esegesi dei suoi libri specialmente a partire dalla met\u00e0 del Novecento. Nei suoi scritti \u00e8 frequente imbattersi in una forma di crisi psicologica che pervade il protagonista sino all'epilogo della narrazione e che lo getta in modo progressivo in un'attenta analisi introspettiva. Non sono pochi i critici che hanno intravisto nei suoi testi elementi tali da farlo ritenere un interprete letterario dell'esistenzialismo. Altri infine hanno \u00abconiato per Kafka la formula di \"allegorismo vuoto\". Come ogni autore allegorico, Kafka rappresenta una vicenda per \"dire altro\"; ma questo \"altro\" resta indecifrabile e dunque indicibile.\u00bb Secondo molti di essi Kafka volle con ci\u00f2 forse rappresentare la solitudine e il senso di diversit\u00e0 dell'ebreo nella Mitteleuropa, la propria estraneit\u00e0 alla sua famiglia, il senso di colpa e l'impotenza umana del singolo di fronte al mondo e alla sua burocrazia.\nIl suo pi\u00f9 celebre personaggio allegorico \u00e8 lo scarafaggio umanoide Gregor Samsa, descritto ne \"La metamorfosi\".\nKafka nacque in una famiglia ebraica della classe media di lingua tedesca a Praga, la capitale del Regno di Boemia, allora parte dell'Impero austro-ungarico. Nel corso della sua vita, la maggior parte della popolazione cittadina parlava il ceco e la divisione tra parlanti la lingua ceca e quella tedesca era una realt\u00e0 tangibile, in quanto entrambi i gruppi cercavano di rafforzare la propria identit\u00e0 nazionale. La comunit\u00e0 ebraica era in mezzo tra le due correnti, sollevando naturalmente domande in merito a chi appartenessero. Kafka stesso conosceva approfonditamente ambedue le lingue, considerando il tedesco come lingua madre.\nKafka intraprese una formazione giuridica e ottenne un lavoro in una compagnia di assicurazioni. Inizi\u00f2 a scrivere racconti nel suo tempo libero, lamentandosi sempre del poco tempo a disposizione per dedicarsi a quella che considerava la sua vocazione. Kafka preferiva comunicare per lettera: scrisse centinaia di lettere ai familiari e alle amiche intime. I destinatari principali furono suo padre, la sua fidanzata Felice Bauer e la sua sorella pi\u00f9 giovane Ottla. Ebbe un complicato e travagliato rapporto con il padre che influ\u00ec notevolmente sui suoi scritti. La sua appartenenza alla cultura ebraica fu in lui fonte di profondi conflitti interiori, nonostante non sentisse un particolare legame con le sue radici, tuttavia i critici sostengono che la sua origine ebraica abbia influenzato le sue opere.\nSolo poche opere di Kafka furono pubblicate durante la sua vita: le raccolte di racconti \"Betrachtung\" (\"Contemplazione\") e \"Ein Landarzt\" (\"Un medico di campagna\") e qualche opera singola (come \"La metamorfosi\") in riviste letterarie. Prepar\u00f2 l'edizione di una raccolta di racconti, \"Ein Hungerk\u00fcnstler\" (\"Un digiunatore\"), pubblicata solo dopo la sua morte. Le opere di Kafka rimaste incompiute, tra cui i suoi romanzi \"Il processo\", \"Il castello\", e \"America\" (noto anche come \"Der Verschollene\", \"Il disperso\"), furono pubblicate postume, in gran parte dal suo amico e curatore Max Brod, che non assecond\u00f2 il desiderio di Kafka, il quale voleva che i suoi manoscritti venissero distrutti. Il suo lavoro ha continuato a influenzare una vasta gamma di scrittori, critici, artisti e filosofi durante il ventesimo secolo; il termine \"kafkiano\" \u00e8 entrato nella lingua italiana per descrivere situazioni esistenziali come quelle presenti nei suoi scritti.\nBiografia.\nFamiglia.\nKafka nacque nei pressi della Piazza della Citt\u00e0 Vecchia di Praga, in Boemia (al secolo una provincia dell'Impero austro-ungarico), il 3 luglio del 1883, primogenito di sei figli, da una famiglia ebraica aschenazita. Il padre, Hermann Kafka (1852\u20131931), era il quarto figlio di Jakob Kafka, uno \"shoc\u1e25et\", ovvero un macellaio rituale, originario di Osek, un villaggio ceco con la presenza di una considerevole comunit\u00e0 ebraica, situato nei pressi della citt\u00e0 di Strakonice (nella Boemia Meridionale). Hermann, in seguito, si trasfer\u00ec con la famiglia a Praga. Dopo essere stato commesso viaggiatore, apr\u00ec un negozio di oggettistica e abbigliamento (\"Galanteriewaren\") ed arriv\u00f2 ad impiegare alle sue dipendenze fino a quindici persone; l'insegna del negozio raffigurava una taccola (\"kavka\", pronunciato \"kafka\" e spesso informalmente trascritto in tal maniera, significa appunto \"taccola\" in ceco). La madre, Julie L\u00f6wy (1856\u20131934), era figlia di Jakob L\u00f6wy, un ricco commerciante al dettaglio originario di Pod\u011bbrady, cittadina non troppo distante dalla citt\u00e0 di Nymburk (nella Boemia Centrale), e possedeva un titolo di studio superiore a quello del marito.\nSi suppone che i genitori di Kafka parlassero una variet\u00e0 di tedesco con influenze yiddish talvolta definita con il termine dispregiativo \"Mauscheldeutsch\" (tedesco degli ebrei). Essendo il tedesco importante per migliorare la propria condizione sociale, probabilmente incoraggiarono i figli ad impararlo correttamente. Hermann e Julie ebbero sei figli, di cui Franz era il maggiore. Due suoi fratelli, Georg e Heinrich, morirono durante l'infanzia prima che Franz compisse sette anni; le sue tre sorelle furono Gabriele (\"Ellie\") (1889\u20131942), Valerie (\"Valli\") (1890\u20131942) e Ottilie (\"Ottla\") (1892\u20131943). Tutte e tre saranno vittime della Shoah: le prime due furono deportate dai nazisti nel ghetto di \u0141\u00f3d\u017a e poi uccise nel vicino campo di sterminio di Che\u0142mno nel 1942, mentre la terza, internata dapprima nel ghetto di Terez\u00edn, mor\u00ec nel campo di concentramento di Auschwitz nel 1943.\nHermann fu descritto dal biografo Stanley Corngold come un \"uomo d'affari, enorme, egoista e prepotente\", mentre Franz Kafka ne parl\u00f2 come di \u00abun vero Kafka, per forza, salute, appetito, intensit\u00e0 vocale, capacit\u00e0 oratorie, autocompiacimento, senso di superiorit\u00e0, resistenza, presenza di spirito, conoscenza degli uomini\u00bb. Durante il giorno, entrambi i genitori erano assenti da casa, con Julie Kafka che lavorava fino a 12 ore al giorno per aiutare a gestire l'azienda di famiglia. Di conseguenza, l'infanzia di Kafka fu abbastanza solitaria, e i bambini furono allevati in gran parte da una serie di governanti e servitori. Il difficile rapporto di Kafka con il padre \u00e8 evidente nella sua \"Lettera al padre\" di pi\u00f9 di 100 pagine, in cui si lamenta di essere profondamente colpito dal carattere autoritario ed esigente del suo genitore; la madre, al contrario, appariva tranquilla e timida. La figura dominante del padre di Kafka ebbe una significativa influenza sulla scrittura del figlio.\nLa famiglia Kafka aveva una domestica che viveva con loro in un piccolo appartamento. La stanza di Franz era spesso fredda. Nel novembre 1913, la famiglia si trasfer\u00ec in un appartamento pi\u00f9 grande, anche se Ellie e Valli si erano sposate e si erano trasferite dal primo appartamento. Nei primi di agosto del 1914, subito dopo lo scoppio della prima guerra mondiale, le sorelle non erano a conoscenza di dove fossero i loro mariti nei campi di battaglia e pertanto tornarono a vivere con la famiglia in questo appartamento pi\u00f9 grande. Sia Ellie che Valli ebbero dei figli. Franz a trentun anni si trasfer\u00ec nella ex casa di Valli, dove visse da solo per la prima volta.\nStudi.\nDal 1889 al 1893 Kafka frequent\u00f2 la \"Deutsche Knabenschule\", la scuola elementare maschile tedesca, presso il \"Masn\u00fdtrh/Fleischmarkt\" (mercato della carne), ora conosciuto come Strada Masn\u00e1. La sua educazione ebraica si concluse con la celebrazione del \"Bar mitzvah\" all'et\u00e0 di 13 anni, ma non dimostr\u00f2 mai interesse per la pratica religiosa, tanto che in sinagoga si recava, con il padre, solo per le quattro principali festivit\u00e0 dell'anno.\nTerminata la scuola elementare nel 1893, Kafka fu ammesso al rigoroso liceo classico \"Altst\u00e4dter Deutsches Gymnasium\", situato all'interno del Palazzo Kinsky. Il tedesco era la lingua delle lezioni, ma Kafka parlava e scriveva anche in ceco, che studi\u00f2 al \"Gymnasium\" per otto anni, con buon profitto. Nel 1901 complet\u00f2 gli esami di maturit\u00e0.\nAmmesso all'Universit\u00e0 tedesca di Praga nel 1901, Kafka inizi\u00f2 a studiare chimica, ma dopo due settimane pass\u00f2 a giurisprudenza. Anche se questa disciplina non lo interessava particolarmente, essa poteva offrirgli una serie di sbocchi professionali graditi a suo padre; inoltre, legge era un corso di studi di durata maggiore, che permetteva pertanto al giovane Kafka di prendere lezioni di storia tedesca e storia dell'arte. Dimostr\u00f2 interesse anche per la letteratura, aderendo al circolo studentesco \"Lese-und Redehalle der Deutschen Studenten\", che organizzava eventi letterari, letture e altre attivit\u00e0. In quel torno di anni gli amici di Kafka erano il giornalista Felix Weltsch, studente di filosofia, l'attore Yitzchak Lowy, che proveniva da una famiglia ortodossa chassidica di Varsavia, e gli scrittori Oskar Baum e Franz Werfel.\nAl termine del primo anno di studi universitari, Kafka conobbe Max Brod, un compagno di corso con cui instaur\u00f2 un legame d'amicizia durato tutta la vita. Brod not\u00f2 subito che Franz era timido e che parlava raramente, ma che quello che diceva era solitamente profondo. Kafka fu sempre un avido lettore: insieme lessero il \"Protagora\" di Platone nell'originale greco, su iniziativa di Brod, e, su iniziativa dello stesso Kafka, \"L'educazione sentimentale\" e \"La tentazione di sant'Antonio\" di Gustave Flaubert in francese. Kafka consider\u00f2 F\u00ebdor Dostoevskij, Flaubert, Franz Grillparzer e Heinrich von Kleist i suoi \"veri fratelli di sangue\". Si interess\u00f2 alla letteratura ceca ed apprezzava molto l'opera di Johann Wolfgang von Goethe. Kafka ottenne il titolo di dottore in legge il 18 luglio 1906, a cui fece seguito un anno di tirocinio obbligatorio non retribuito come assistente legale presso il tribunale civile e penale.\nOccupazione.\nIl 1\u00ba novembre 1907 Kafka venne assunto dalle Assicurazioni Generali di Trieste, dove lavor\u00f2 per quasi un anno. Da quanto si pu\u00f2 apprendere dalla sua corrispondenza, durante quel periodo fu particolarmente infelice, anche a causa dell'orario di lavoro, dalle 8 alle 18, che gli rendeva estremamente difficile concentrarsi sulla scrittura, attivit\u00e0 che stava assumendo sempre maggior importanza nella sua vita, pertanto il 15 luglio 1908 si dimise. Due settimane dopo trov\u00f2 un impiego pi\u00f9 compatibile con le sue esigenze di scrittore presso l'Istituto di assicurazioni contro gli infortuni del Regno di Boemia. Il lavoro lo portava ad indagare e a valutare i risarcimenti dei danni per le lesioni personali agli operai: incidenti come dita o arti amputati erano all'ordine del giorno in quel periodo. Il padre spesso defin\u00ec il lavoro del figlio da agente assicurativo come \"Brotberuf\", letteralmente \"lavoro del pane\", ad indicare un'occupazione svolta con il solo obiettivo di pagare le bollette. Kafka venne rapidamente promosso e tra le sue mansioni erano l'elaborazione delle richieste di risarcimento, la compilazione di relazioni e la contrattazione con gli imprenditori i quali ritenevano che le loro imprese fossero state inserite in una categoria di rischio troppo elevata, fatto che comportava loro un premio assicurativo maggiore. Egli arriv\u00f2 a compilare la relazione annuale dell'istituto assicurativo per molti anni durante la sua permanenza e i suoi rapporti furono sempre ben accolti dai superiori. Solitamente riusciva anche a terminare il lavoro per le prime ore del pomeriggio, in modo da avere il tempo per dedicarsi alla scrittura. Anni dopo Brod coni\u00f2 il nome \"Der enge Prager Kreis\" (\"Il circolo ristretto di Praga\") per indicare il gruppo di scrittori che comprendeva, oltre a lui stesso, Kafka e Felix Weltsch.\nComp\u00ec un viaggio in Italia settentrionale (con Max e Otto Brod), toccando anche la citt\u00e0 di Brescia, dove vide un esperimento di volo sui primi aeroplani. In seguito si rec\u00f2 a Parigi, in Svizzera, a Lipsia e a Weimar. Tornato a Praga, partecip\u00f2 alle riunioni del gruppo social-rivoluzionario \"Club dei giovani\".\nAlla fine del 1911, il marito di Elli, Karl Hermann, e Kafka divennero soci nella prima fabbrica di amianto a Praga, conosciuta come Prager Asbestwerke Hermann &amp; Co. Kafka inizialmente si dimostr\u00f2 interessato a questo affare, dedicandogli gran parte del suo tempo libero, ma poi torn\u00f2 ad occuparsi maggiormente di letteratura. In quel periodo si interess\u00f2 anche alle rappresentazioni teatrali in lingua yiddish. Dopo aver assistito, nel mese di ottobre del 1911, ad uno spettacolo di una compagnia teatrale yiddish, nei successivi sei mesi Kafka \"si immerse nella lingua e letteratura yiddish\" e questo interesse fu anche un punto di partenza per la sua crescente esplorazione del giudaismo. Fu in questo periodo che Kafka divenne vegetariano e a tal proposito scrisse: \u00abmio padre dovette per mesi coprirsi il viso col giornale durante la mia cena prima di abituarsi\u00bb, abituarsi cio\u00e8 a \u00abcastagne, datteri, fichi, uva, mandorle, uva passa, zucche, banane, mele, pere, arance\u00bb. In merito a questa sua nuova scelta di vita, l'amico Max Brod, durante una visita con Kafka all'acquario di Berlino, rimase profondamente colpito dalle sue parole:\nIntorno al 1915 ricevette la chiamata al servizio militare nella prima guerra mondiale, ma i suoi datori di lavoro presso l'istituto di assicurazione riuscirono ad ottenere un rinvio poich\u00e9 il suo lavoro era considerato un servizio essenziale per lo Stato. In seguito, tuttavia, tent\u00f2 di entrare nell'esercito, ma fu respinto a causa dei problemi di salute legati alla tubercolosi, diagnosticatagli nel 1917. Nel 1918 l'istituto mise Kafka in pensione per malattia, per la quale al tempo non vi era alcuna cura, e quindi egli trascorse la maggior parte del resto della vita ricoverato in sanatori.\nVita privata.\nSecondo Brod, Kafka era \"tormentato\" dal desiderio sessuale, e il biografo Reiner Stach afferma che la sua vita fu quella di un \"incessante donnaiolo\" e che tuttavia era condizionato da una forte paura di \"fallimento sessuale\". Per la maggior parte della sua vita adulta, egli frequent\u00f2 bordelli ed era interessato alla pornografia. Inoltre, durante la sua vita, ebbe rapporti stretti con diverse donne. La sua sessualit\u00e0 era spesso sublimata e incompleta.\nDa una parte attratto dalla sfera sessuale, dall'altro, come indice della conflittualit\u00e0 della sua persona, Kafka aborriva la carnalit\u00e0 e il suo stesso corpo. Egli stesso racconta il disgusto per il proprio corpo quando il padre accompagnandolo in piscina o nel bagno rituale ebraico (\"mikveh\") lo costringeva a denudarsi. Esprimeva lo stesso senso di ripugnanza nei confronti dell'amore sessuale che descrive, ad esempio ne \"Il castello\", come qualcosa di sporco che riduce l'uomo all'animalit\u00e0.\nIl 13 agosto del 1912 Kafka conobbe Felice Bauer, una giovane parente di Brod, che lavorava a Berlino come rappresentante di una societ\u00e0 di dittafoni e con la quale inizi\u00f2 una sofferta relazione, accompagnata da un fitto scambio epistolare. Una settimana dopo l'incontro a casa di Brod, Kafka scrisse nel suo diario:\nEppure \u00e8 di questa donna cos\u00ec poco attraente che Kafka si innamor\u00f2 e avvi\u00f2 con lei una corrispondenza dallo stile e dall'immaginazione pari, se non superiore, alla sua pi\u00f9 famosa produzione letteraria. Le lettere gli permettono di aprire il suo animo ai sentimenti pi\u00f9 segreti e nello stesso tempo di non impegnarsi in un rapporto materiale che lo spaventa. Si dibatte tra il desiderio di sposarla, il che gli permetterebbe di assolvere ai suoi doveri di ebreo e di figlio, di assestare la sua vita, e la convinzione che questa unione sar\u00e0 la sua rovina e un ostacolo alla sua libert\u00e0 di scrivere. L'incontro con Felice libera la forza creatrice di Kafka.\nPoco dopo Kafka scrisse il racconto \"Das Urteil\" (\"Il giudizio\") in una sola notte e lavor\u00f2 alacramente su \"Der Verschollene\" (\"America\") e \"Die Verwandlung\" (\"La metamorfosi\"). Mantenne i contatti con Felice Bauer per lo pi\u00f9 attraverso lettere nei successivi cinque anni, incontrandola di tanto in tanto e impegnandosi in una relazione per due volte. Le lettere sopravvissute di Kafka a lei sono state pubblicate come \"Briefe an Felice\" (\"Lettere a Felice\"), mentre le risposte di lei non sono state conservate. Secondo i biografi Stach e James Hawes, intorno al 1920 Kafka fu sentimentalmente impegnato con Julie Wohryzek, una povera e incolta cameriera d'albergo. Nonostante i due avessero affittato un appartamento e fissato una data di nozze, il matrimonio non ebbe mai luogo. Durante questo periodo Kafka inizi\u00f2 una bozza della \"Lettera al padre\", il quale era contrario a questa relazione a causa delle convinzioni sioniste di lei. Prima della data prevista del matrimonio, egli ebbe una relazione con l'ennesima donna. Nonostante avesse bisogno di donne e sesso durante la sua vita, considerava il sesso \"sporco\" ed inoltre era timido e insicuro, soprattutto riguardo al proprio corpo.\nStach e Brod affermarono che, durante il periodo in cui Kafka frequentava Felice Bauer, egli ebbe anche una relazione con un'amica di questi, Margarethe Bloch (\"Grete\"), ebrea di Berlino. Secondo Brod, la Bloch diede alla luce il figlio di Kafka, anche se egli non ne fu mai a conoscenza. Il bambino, il cui nome \u00e8 ignoto, nacque nel 1914 o 1915 e mor\u00ec a Monaco di Baviera nel 1921. Tuttavia, i biografi di Kafka sostengono che, sebbene la Bloch avesse certamente un figlio, non vi sono prove solide che Kafka ne fosse il padre n\u00e9 addirittura che i due fossero veramente in intime relazioni.\nNel mese di agosto del 1917 a Kafka fu diagnosticata la tubercolosi ed egli si trasfer\u00ec per alcuni mesi nel villaggio boemo di Z\u00fcrau (Si\u0159em in lingua ceca), dove sua sorella Ottla lavorava nella fattoria del cognato Hermann. L\u00ec si sent\u00ec a proprio agio e in seguito descrisse quel periodo come forse il migliore della sua vita, probabilmente perch\u00e9 era privo di ogni responsabilit\u00e0. Continu\u00f2 a lavorare sui diari e su \"Oktavhefte\" (\"Quaderni in ottavo\"). Dagli appunti di queste opere Kafka ricav\u00f2 109 estratti numerati nel \"Zettel\", fogli di carta in ordine sparso. In seguito essi sono stati pubblicati come \"Die Z\u00fcrauer Aphorismen\" (\"Aforismi di Z\u00fcrau\").\nNella primavera del 1920, durante un soggiorno per cure a Merano presso la pensione Ottoburg di Maia Bassa, inizi\u00f2 una corrispondenza con la giornalista ceca Milena Jesensk\u00e1, moglie di Ernst Pollak e traduttrice in ceco di molti suoi racconti. I due si incontrarono a Vienna: ne scatur\u00ec un amore intenso e tormentato, come testimonia il carteggio \"Lettere a Milena\". Nonostante le numerose infedelt\u00e0 del marito, ella non riusc\u00ec comunque a separarsene. A lei Kafka affid\u00f2 nel 1921 i suoi \"Diari\", assicurando cos\u00ec la sopravvivenza di quest'opera e le sue lettere a lei indirizzate.\nNel dicembre 1920 Kafka fu nuovamente costretto a un ricovero, durato diversi mesi, questa volta a Matliary, sui Monti Tatra slovacchi, dove conobbe il medico Robert Klopstock, che divenne suo amico. Alla fine di gennaio 1922 si rec\u00f2 per un soggiorno montano nella localit\u00e0 di Spindelmuehle (in ceco Spindleruv Mlyn), alle sorgenti dell'Elba sul confine con la Polonia. Durante una vacanza nel mese di luglio 1923 al Graal-M\u00fcritz, sul Mar Baltico, conobbe Dora Diamant, maestra d'asilo venticinquenne di famiglia ebrea ortodossa. Kafka, nella speranza di sfuggire all'influenza della famiglia per concentrarsi sulla scrittura, si trasfer\u00ec brevemente a Berlino, dove visse con la Diamant, diventandone l'amante. Dora per lui rappresenter\u00e0 la purezza dell'ebraismo originale, con lei egli riuscir\u00e0 a vivere serenamente e tranquillamente, paragonando questo periodo con quando stava insieme a sua sorella Ottla a Z\u00fcrau. Ella lo fece interessare allo studio del Talmud. In quel periodo lavor\u00f2 a quattro storie, che sarebbero state pubblicate come \"Ein Hungerk\u00fcnstler\" (\"Un digiunatore\").. L\u00e0 con lei accarezz\u00f2 il proposito di emigrare in Palestina; dissuaso dal proprio stato fisico, ancora insieme a Dora a settembre si trasfer\u00ec a Berlino, nel sobborgo di Steglitz, dove visse qualche mese felice.\nMalgrado i ripetuti tentativi di porvi rimedio con soggiorni climatici, la sua tubercolosi peggiorava e nel marzo 1924 Kafka torn\u00f2 a Praga. Gli venne in seguito diagnosticata una laringite tubercolare e venne ricoverato, grazie alle mediazioni di Max Brod, nel sanatorio di Kierling, presso Vienna, dove poi mor\u00ec, assistito da Dora Diamant e dal dottor Klopstock.\nPersonalit\u00e0.\nKafka temeva che la gente lo trovasse mentalmente e fisicamente ripugnante, tuttavia coloro che lo incontrarono lo descrissero come un uomo in possesso di un atteggiamento tranquillo e fresco, dotato di evidente intelligenza e un fine senso dell'umorismo; i contemporanei lo trovarono anche fanciullescamente bello, anche se di aspetto austero. Brod paragona Kafka a Heinrich von Kleist, sottolineando che entrambi gli scrittori possedevano la capacit\u00e0 di descrivere una situazione realisticamente con dettagli precisi. Brod riteneva che Kafka fosse una delle persone pi\u00f9 divertenti che avesse mai conosciuto: egli, infatti, amava condividere l'umorismo con i suoi amici, ma fu capace anche di aiutarli nelle situazioni difficili con un buon consiglio. Brod evidenzia due dei tratti pi\u00f9 distintivi di Kafka, che erano la \"veracit\u00e0 assoluta\" (\"absolute Wahrhaftigkeit\") e la \"coscienziosit\u00e0 precisa\" (\"pr\u00e4zise Gewissenhaftigkeit\").\nSebbene Kafka abbia mostrato poco interesse per l'esercizio fisico durante l'adolescenza, in seguito svilupp\u00f2 interesse per i giochi e per l'attivit\u00e0 fisica, diventando un buon camminatore, nuotatore e vogatore. Durante i fine settimana egli e i suoi amici intraprendevano lunghe passeggiate, spesso programmate da Kafka stesso. I suoi altri interessi inclusero la medicina alternativa, i sistemi pedagogici moderni come il metodo Montessori e le novit\u00e0 tecniche, come gli aeroplani e i film. La scrittura era importante per Kafka: la considerava una \"forma di preghiera\". Era molto sensibile ai rumori e preferiva essere tranquillo durante la scrittura.\nP\u00e9rez-\u00c1lvarez ha sostenuto che Kafka possa aver sofferto di un disturbo schizoide di personalit\u00e0: il suo stile non solo in \"Die Verwandlung\" (\"La metamorfosi\"), ma in diversi altri scritti, sembra mostrare tratti schizoidi di medio livello, che spiegherebbero molto del suo lavoro. La sua angoscia pu\u00f2 essere percepita in questo appunto del suo diario del 21 giugno 1913:\ne nell'aforisma di Z\u00fcrau numero 50:\nSebbene Kafka non si sia mai sposato, tuttavia ebbe diverse fidanzate e una grande considerazione del matrimonio e dei figli. Si ipotizza che possa aver sofferto di un disturbo alimentare: il medico Manfred M. Fichter della clinica psichiatrica dell'Universit\u00e0 di Monaco ha presentato \"le prove dell'ipotesi che lo scrittore Franz Kafka abbia sofferto di una anoressia nervosa atipica\" e che lo scrittore non solo fosse depresso, ma anche con ideazioni suicidiarie. Nel suo libro del 1995 \"Franz Kafka, il paziente ebraico\", Sander Gilman indag\u00f2 sul perch\u00e9 un ebreo sarebbe stato considerato ipocondriaco o omosessuale e come Kafka incorpora aspetti di questi modi di intendere il maschio ebreo nella propria immagine di s\u00e9 e nella scrittura\". Kafka consider\u00f2 il suicidio almeno una volta, verso la fine del 1912. Il suo rapporto conflittuale e ambiguo col corpo e la sessualit\u00e0, oltre a vari suoi comportamenti, ha fatto ipotizzare che Kafka soffrisse anche di un disturbo ossessivo-compulsivo.\nOpinioni politiche.\nAntecedentemente alla prima guerra mondiale, Kafka partecip\u00f2 a diverse riunioni del \"Klub mlad\u00fdch\", un'organizzazione anarco-socialista, anti-militarista ed anti-clericale ceca. Hugo Bergmann, che frequent\u00f2 le stesse scuole elementari e superiori di Kafka, tronc\u00f2 i rapporti con lui durante il loro ultimo anno accademico (1900-1901), poich\u00e9 \"il suo socialismo [di Kafka] ed il mio sionismo erano troppo contrastanti\", \"Franz \u00e8 diventato un socialista, io sono diventato un sionista nel 1898. La sintesi di sionismo e il socialismo non esisteva ancora\". Bergmann sostiene che Kafka avesse indossato un garofano rosso a scuola per mostrare il suo sostegno al socialismo. In un diario, Kafka fa riferimento all'influente anarchico filosofo principe P\u00ebtr Alekseevi\u010d Kropotkin: \"Non dimenticare Kropotkin!\".\nDurante il periodo comunista, l'eredit\u00e0 del lavoro di Kafka per il blocco socialista orientale fu oggetto di accesi dibattiti: le opinioni variarono da una considerazione poco superiore alla satira di un fatiscente impero austro-ungarico, alla convinzione che egli incarnasse l'ascesa del socialismo. Un altro punto discusso ineriva il concetto di alienazione secondo l'interpretazione datane da Karl Marx. Mentre la posizione ortodossa sosteneva che le raffigurazioni kafkiane dell'alienazione non fossero pi\u00f9 attuali in una societ\u00e0 che, in quanto socialista, l'aveva eliminata, una conferenza del 1963 tenutasi a Liblice, in Cecoslovacchia, in occasione dell'ottantesimo anniversario della nascita di Kafka, rivalut\u00f2 l'importanza della rappresentazione da lui fatta della burocrazia, come potente fattore di estraneazione dell'individuo. Se Kafka sia stato uno scrittore politico o meno \u00e8 ancora, tuttavia, una questione dibattuta.\nEbraismo e sionismo.\nKafka crebbe a Praga come ebreo di lingua tedesca. Era profondamente affascinato dagli ebrei dell'Europa orientale, convinto che vivessero la spiritualit\u00e0 con un'intensit\u00e0 sconosciuta agli ebrei occidentali. Il suo diario \u00e8 pieno di riferimenti a scrittori yiddish. Tuttavia, negli anni dell'adolescenza Kafka si dichiar\u00f2 spesso ateo e anche in seguito ebbe con la religione ebraica un rapporto controverso.\nHawes suggerisce che Kafka, nonostante fosse molto consapevole della propria ebraicit\u00e0, non le diede spazio nei suoi lavori, che appaiono, sempre secondo Hawes, privi di temi, scene e caratteri ebraici. Al contrario, secondo il critico letterario Harold Bloom, anche se Kafka si sentiva a disagio con la sua eredit\u00e0 ebraica, \u00e8 stato lo scrittore ebreo per eccellenza e Lothar Kahn \u00e8 altrettanto inequivocabile: \"la presenza dell'ebraicit\u00e0 nell'opera di Kafka non \u00e8 pi\u00f9 soggetta a dubbi\". Pavel Eisner, uno dei primi traduttori di Kafka, interpreta il famoso romanzo \"Il processo\" come l'incarnazione della \"triplice dimensione dell'esistenza ebraica di Praga [\u2026] il suo protagonista, Josef K. \u00e8 (simbolicamente) arrestato da un tedesco (Rabensteiner), da un ceco (Kullich) e da un ebreo (Kaminer). Egli si distingue per il \"senso di colpa senza colpa\" che impregna l'ebreo nel mondo moderno, anche se non vi \u00e8 alcuna prova che egli stesso sia un ebreo\".\nVerso la fine della sua vita Kafka invi\u00f2 una lettera al suo amico Hugo Bergman a Tel Aviv, annunciando la sua intenzione di emigrare in Palestina. Bergman tuttavia rifiut\u00f2 di ospitarlo perch\u00e9 aveva bambini e temeva che Kafka li infettasse con la tubercolosi.\nMorte.\nNel marzo del 1924, la tubercolosi alla faringe di cui Kafka soffriva peggior\u00f2 ed egli fece ritorno da Berlino a Praga, dove i suoi familiari, soprattutto la sorella Ottla, si presero cura di lui. Il 10 aprile si rec\u00f2 alla casa di cura del dottor Hoffmann a Kierling, nei pressi di Vienna, per il trattamento, dove mor\u00ec il 3 giugno 1924. La causa della morte sembra essere la fame: la condizione della faringe di Kafka gli rese l'alimentazione troppo dolorosa e dal momento che la nutrizione parenterale non era ancora stata messa a punto, non c'era modo di nutrirlo. Sul letto di morte, Kafka stava modificando il racconto \"Un digiunatore\" (letteralmente \"Un artista della fame\").\nIl suo corpo fu riportato a Praga, dove venne cremato l'11 giugno 1924 e sepolto nel nuovo cimitero ebraico di Praga a \u017di\u017ekov, dove verranno sepolti anche i genitori. Una lapide alla base della stele funeraria commemora le tre sorelle dello scrittore, morte nei lager nazisti fra il 1942 e il 1943.\nLavori letterari e critica.\nTutte le opere pubblicate di Kafka, tranne alcune lettere che scrisse a Milena Jesensk\u00e1, furono scritte in tedesco. Quel poco che fu pubblicato durante la sua vita riscontr\u00f2 una scarsa attenzione da parte del pubblico.\nKafka non fin\u00ec nessuno dei suoi romanzi e bruci\u00f2 circa il 90 per cento del suo lavoro, in gran parte durante il periodo in cui visse a Berlino con Diamant. Nei suoi primi anni come scrittore, fu influenzato da von Kleist, il cui lavoro \u00e8 descritto in una lettera a Bauer come \"spaventoso\" e pi\u00f9 vicino a lui di quanto fosse la propria famiglia nei suoi confronti.\nRacconti.\nI primi lavori pubblicati di Kafka furono otto storie apparse nel 1908 nel primo numero della rivista letteraria \"Hyperion\" con il titolo \"Betrachtung\" (\"Contemplazione\"). In precedenza, nel 1904, egli aveva scritto il racconto \"Beschreibung eines Kampfes\" (\"Descrizione di una battaglia\") [c] che aveva mostrato a Brod l'anno seguente; questi, oltre a consigliargli di continuare a scriverlo, lo convinse a sottoporlo al \"Hyperion\". Kafka pubblic\u00f2 a Monaco di Baviera un frammento nel 1908 e due sezioni nella primavera del 1909.\nIn uno sfogo creativo, nella notte tra il 22 e il 23 settembre del 1912, Kafka scrisse il racconto \"Das Urteil\" (\"La condanna\", letteralmente: \"Il verdetto\") e lo dedic\u00f2 a Felice Bauer. Questa novella \u00e8 spesso considerata l'opera che ha segnato la svolta di Kafka. Si tratta del racconto del rapporto travagliato di un figlio con il padre dominante di fronte ad una situazione nuova dopo il fidanzamento del figlio. Kafka la descrisse in seguito come \"l'apertura completa del corpo e dell'anima\", una storia che \"si \u00e8 evoluta come una vera e propria nascita, coperta di sporcizia e melma\". La storia \u00e8 stata pubblicata a Lipsia nel 1912 e dedicata \"alla signorina Felice Bauer\", e nelle successive edizioni \"ad F\".\nNel 1912, Kafka scrisse \"Die Verwandlung\" (\"La metamorfosi\"), che pubblic\u00f2 nel 1915 a Lipsia. La storia inizia con un venditore ambulante che si sveglia ritrovandosi trasformato in un \"ungeheuren Ungeziefe\", un parassita mostruoso, un animale indesiderato e impuro. I critici considerano questo lavoro come una delle opere che hanno maggiormente influenzato la narrativa del XX secolo. La storia \"In der Strafkolonie\" (\"Nella colonia penale\"), alle prese con un elaborato dispositivo di tortura e di esecuzione, fu scritta nell'ottobre 1914, rivista quattro anni pi\u00f9 tardi e infine pubblicata a Lipsia nel mese di ottobre 1919. La storia \"Ein Hungerk\u00fcnstler\" (\"Un digiunatore\"), pubblicata sulla rivista \"Die neue Rundschau\" nel 1924, parla di un protagonista vittima \u00e8 un \"artista della fame\", che esprime il digiuno estremo come forma d'arte; si tratta di un individuo emarginato e vittima della societ\u00e0 in generale. Il suo ultimo racconto, \"Josefine, die S\u00e4ngerin oder Das Volk der Mouse\" (\"Giuseppina la cantante ossia il popolo dei topi\"), descrive, anch'esso, il rapporto tra un artista e il suo pubblico.\nRomanzi.\nKafka inizi\u00f2 il suo primo romanzo nel 1912. Kafka chiam\u00f2 il lavoro, rimasto incompiuto, \"Der Verschollene\" (\"Il disperso\"), ma quando Brod lo pubblic\u00f2 nel 1927, dopo la morte dell'autore, la chiam\u00f2 \"Amerika\". Il suo primo capitolo, \"Der Heizer\" (\"Il fochista\"), era gi\u00e0 stato pubblicato separatamente come racconto breve. L'ispirazione per il romanzo venne dal tempo trascorso, l'anno precedente, tra il pubblico del teatro yiddish, che port\u00f2 a Kafka una nuova consapevolezza delle proprie origini ebraiche e al pensiero che vi dovesse essere un innato apprezzamento per le proprie origini nel profondo di ogni individuo. Pi\u00f9 esplicitamente ironico e un po' pi\u00f9 realistico rispetto alla maggior parte delle opere di Kafka, il romanzo condivide con esse il tema di un sistema oppressivo e intangibile e le situazioni bizzarre in cui viene suo malgrado coinvolto il protagonista. Egli prese spunto da molti dettagli di esperienze dei suoi parenti emigrati in America per comporre l'opera, che resta l'unico lavoro per il quale Kafka consider\u00f2 un finale ottimista.\nDurante il 1914, Kafka inizi\u00f2 il romanzo \"Il processo\", la storia di un uomo arrestato e processato da un'autorit\u00e0 inaccessibile e distante senza che il crimine venga rivelato n\u00e9 a lui, n\u00e9 al lettore. Il lavoro non venne mai completato, anche se il capitolo finale fu portato a termine. Secondo il premio Nobel e studioso Elias Canetti, la figura di Felice \u00e8 centrale nella trama di \"Der Process\" e asser\u00ec che era \"la storia di Kafka\". Canetti intitol\u00f2 il suo libro centrato sulle lettere di Kafka a Felice come \"L'altro processo di Kafka\", in riconoscimento del rapporto tra le lettere e il romanzo. Michiko Kakutani, in una recensione per il \"The New York Times\", appunta che le lettere di Kafka sono le \"caratteristiche della sua narrativa: la stessa nervosa attenzione ai minimi particolari, la stessa consapevolezza paranoica degli spostamento degli equilibri del potere, la stessa atmosfera di soffocamento combinata, abbastanza sorprendentemente, con momenti di ardore giovanile e piacere emotivo\".\nAlcuni critici hanno dedotto da una nota del diario dell'autore datata l'11 giugno 1914 che Kafka stesse gi\u00e0 progettando il suo romanzo \"Il castello\" (\"Das Schloss\"); tuttavia, egli non inizi\u00f2 a scriverlo fino al 27 gennaio 1922. Il protagonista \u00e8 un agrimensore, chiamato K., che per motivi sconosciuti tenta invano di accedere alle misteriose autorit\u00e0 di un castello che governano il paese. Kafka interruppe la scrittura dell'opera prima di scriverne il finale, ma dichiar\u00f2 che la sua intenzione era che l'opera terminasse con K. sul letto di morte che riceveva la notifica da parte delle autorit\u00e0 del castello che il suo \"diritto legale di vivere nel villaggio non era valido, ma, prendendo in considerazione alcune circostanze accessorie, ad egli doveva essere permesso di vivere e lavorare l\u00ec\". Cupo e, a tratti surreale, il romanzo ha come temi fondamentali l'alienazione, la burocrazia, i tentativi vani e frustranti dell'uomo di contrastare il sistema e la ricerca vana e senza speranza di un obiettivo irraggiungibile.\nStoria editoriale.\nLe storie di Kafka inizialmente furono pubblicate su riviste letterarie. Le prime otto vennero stampate nel 1908 sul primo numero del bimestrale \"Hyperion\". L'amico e collaboratore Franz Blei pubblic\u00f2 nel 1909 due dialoghi che divennero parte di \"Beschreibung eines Kampfes\" (\"Descrizione di una battaglia\"). Un frammento della storia \"Die Aeroplane in Brescia\" (\"Gli aeroplani a Brescia\"), scritto in proposito di un viaggio fatto in Italia con Brod, apparve nel quotidiano di Boemia il 29 settembre 1909. Il 27 marzo 1910, diverse storie che in seguito divennero parte del libro \"Betrachtung\" vennero pubblicate nell'edizione pasquale di Boemia. Nel 1913, a Lipsia, Brod e l'editore Kurt Wolff inclusero \"Das Urteil. Eine Geschichte von Franz Kafka\" (\"Il verdetto. Un racconto di Franz Kafka\") nel loro annuario letterario per l'Arkadia d'arte poetica. Il racconto \"Vor dem Gesetz\" (\"Davanti alla Legge\") fu pubblicato nell'edizione di Capodanno del 1915 dal settimanale ebraico indipendente \"Selbstwehr\"; nel 1919 venne in seguito ristampato come parte della raccolta dei racconti \"Ein Landarzt\" (\"Un medico di campagna\") e divenne parte del romanzo \"Il Processo\". Altre storie vennero stampate in varie pubblicazioni, tra cui di Brod \"Der Jude\", il giornale \"Prager Tagblatt\" e i periodici \"Die neue Rundschau\" e \"Prager Presse\".\nIl primo libro pubblicato di Kafka, \"Betrachtung\" (\"Contemplazione\", o la \"meditazione\"\"), era una raccolta di 18 racconti scritti, appartenenti al periodo tra il 1904 e il 1912. In un viaggio estivo a Weimar, Brod promosse un incontro tra Kafka e Kurt Wolff; Wolff pubblic\u00f2 \"Contemplazione\" sulla \"Rowohlt Verlag\", alla fine del 1912. Kafka dedic\u00f2 a Brod, \"\"F\u00fcr MB\", e aggiunse, nella copia personale donata al suo amico \"So wie es hier schon gedruckt ist, f\u00fcr meinen liebsten Max - Franz K.\"\" (\"Come \u00e8 gi\u00e0 stampato qui, per il mio carissimo Max\").\nIl racconto \"Die Verwandlung\" (\"La metamorfosi\") fu stampato per la prima volta nel numero di ottobre 1915 del \"Die Wei\u00dfen Bl\u00e4tter\", una edizione mensile di letteratura espressionista, a cura di Ren\u00e9 Schickele. Un'altra raccolta di racconti, \"Un medico di campagna\", \u00e8 stata pubblicata da Kurt Wolff nel 1919 e dedicata al padre di Kafka. Venne inoltre preparata una raccolta finale di quattro storie per la stampa, \"Ein Hungerk\u00fcnstler\" (\"Un digiunatore\"), che apparvero nel 1924, dopo la sua morte, in \"Verlag Die Schmiede\". Il 20 aprile 1924, il \"Berliner B\u00f6rsen-Courier\" pubblic\u00f2 il saggio di Kafka sull'Adalbert Stifter.\nMax Brod.\nKafka lasci\u00f2 i suoi lavori, sia editi che inediti, al suo amico ed esecutore letterario Max Brod, con esplicite istruzioni che sarebbero dovuti essere distrutti alla sua morte; Kafka scrisse: \"Carissimo Max, la mia ultima richiesta: tutto quello che lascio dietro di me\u2026 diari, manoscritti, lettere (miei e di altri), bozze e cos\u00ec via, [sono] per essere bruciate e non lette\". Brod, tuttavia, decise di ignorare questa richiesta e, tra il 1925 e il 1935, pubblic\u00f2 i romanzi e le raccolte. Quando fugg\u00ec in Palestina nel 1939, port\u00f2 con s\u00e9 molte carte, che rimangono inedite. Anche l'ultima amante di Kafka, Dora Diamant, ignor\u00f2 i suoi desideri, conservando segretamente 20 libri di appunti e 35 lettere. Questi furono confiscati dalla Gestapo nel 1933, ma gli studiosi continuano ancora a cercarli.\nQuando Brod inizi\u00f2 a pubblicare la maggior parte degli scritti in suo possesso, l'opera di Kafka cominci\u00f2 ad attirare una ampia attenzione e il plauso della critica. Brod trov\u00f2 difficolt\u00e0 ad organizzare gli appunti di Kafka in ordine cronologico. Un problema fu dovuto al fatto che Kafka spesso iniziava a scrivere in diverse parti del libro: a volte in mezzo, a volte lavorando a ritroso partendo dalla fine. Brod termin\u00f2 molte opere incomplete di Kafka perch\u00e9 fossero pubblicate. Ad esempio, Kafka, lasci\u00f2 \"Der Process\" con alcuni capitoli incompleti e \"Das Schloss\" con frasi sospese e contenuti ambigui; Brod riarrangi\u00f2 i capitoli, modific\u00f2 parte del testo e cambi\u00f2 la punteggiatura. \"Der Process\" \u00e8 apparso nel 1925 in \"Verlag Die Schmiede\". Kurt Wolff pubblic\u00f2 altri due romanzi, Das Schloss nel 1926 e nel 1927 Amerika. Nel 1931, Brod cur\u00f2 una raccolta di prose e storie inedite come \"Beim Bau der Chinesischen Mauer\" (\"La Grande Muraglia della Cina\"). Il libro apparve nel Gustav Kiepenheuer Verlag. Le serie di Brod sono di solito chiamate \"Edizioni Definitive\".\nEdizioni moderne.\nNel 1961, Malcom Pasley acquis\u00ec la maggior parte del lavoro originale manoscritto di Kafka per la Biblioteca Bodleiana di Oxford. Il testo di \"Der Process\" fu poi acquistato attraverso aste e venne memorizzato presso l'Archivio di letteratura tedesca a Marbach am Neckar, in Germania. In seguito, Pasley a capo di un gruppo (tra cui Gerhard Neumann, Jost Schillemeit e J\u00fcrgen Born), che si occup\u00f2 di ricostruire i romanzi tedeschi; la casa editrice S. Fischer Verlag ripubblic\u00f2 i lavori. Pasley fu il redattore de \"Il Castello\", pubblicato nel 1982, e \"Il Processo\", pubblicato nel 1990. Jost Schillemeit \u00e8 stato il redattore di \"Amerika\" pubblicato nel 1983. Queste sono chiamate le \"Edizioni Critiche\" o le \"Edizioni Fischer\".\nAppunti inediti.\nQuando Brod mor\u00ec nel 1968, lasci\u00f2 gli appunti inediti di Kafka, che si ritengono essere alcune migliaia, alla sua segretaria Esther Hoffe. Alcuni furono pubblicati o venduti, ma la maggior parte venne lasciata alle sue figlie, Eva e Ruth, che anch'esse si rifiutarono di divulgarle. Una battaglia legale iniziata nel 2008 tra le sorelle e la Biblioteca nazionale di Israele, che sosteneva che queste opere fossero diventate di propriet\u00e0 della nazione d'Israele da quando Brod emigr\u00f2 nella Palestina britannica nel 1939. Esther Hoffe vendette il manoscritto originale de \"Il Processo\" per 2.000.000 di dollari statunitensi nel 1988 all'archivio tedesco letterario della letteratura moderna di Marbach am Neckar. Una sentenza, del 2010, di un tribunale di Tel Aviv ha dichiarato che i documenti dovevano essere rilasciati ma pochi lo furono, tra cui una storia sconosciuta, ma la battaglia legale continua. Le Hoffes sostengono che gli appunti sono loro beni personali, mentre la Biblioteca Nazionale sostiene che siano \"beni culturali appartenenti al popolo ebraico\".\nInterpretazioni critiche.\nIl poeta Wystan Hugh Auden definisce Kafka il \"Dante del XX secolo\"; il romanziere Vladimir Vladimirovi\u010d Nabokov lo colloca tra i pi\u00f9 grandi scrittori del suo tempo. Dalla lettura de \"La metamorfosi\" Gabriel Garc\u00eda M\u00e1rquez apprese \"che era possibile scrivere in un modo diverso\".\nUn tema importante e ricorrente dell'opera di Kafka, stabilito in primo luogo nel racconto \"La condanna\", \u00e8 il conflitto padre-figlio: il senso di colpa indotto al figlio, viene risolto attraverso la sofferenza e l'espiazione. Altri temi importanti e archetipi includono l'alienazione, la violenza fisica e psicologica, personaggi che intraprendono una battaglia terribile e la trasformazione mistica.\nLo stile di Kafka \u00e8 stato paragonato, gi\u00e0 nel 1916, a quello di Kleist in una recensione di \"Die Verwandlung\" e \"Der Heizer\" di Oscar Walzel in \"Berliner Beitr\u00e4ge\". La natura della prosa di Kafka consente per le pi\u00f9 svariate interpretazioni e i critici hanno collocato il suo stile in una variet\u00e0 di scuole letterarie. I marxisti, per esempio, sono fortemente in disaccordo su come debbano essere interpretate le opere di Kafka. Alcuni lo accusarono di distorcere la realt\u00e0, mentre altri sostenevano che vi fosse una critica al capitalismo. La disperazione e l'assurdit\u00e0, comuni nelle sue opere, sono considerati come l'emblema dell'esistenzialismo. Si pu\u00f2 affermare che alcuni dei libri di Kafka siano stati influenzati dal movimento espressionista, anche se la maggior parte della sua produzione letteraria \u00e8 stato associata con il genere modernista sperimentale. Kafka tocca anche il tema del conflitto umano con la burocrazia. William Burrows sostiene che tale lavoro \u00e8 incentrato sui concetti di lotta, di dolore, di solitudine e della necessit\u00e0 di relazioni. Altri, come Thomas Mann, vedono l'opera di Kafka come allegorica: la ricerca, di natura metafisica, di Dio.\nSecondo Gilles Deleuze e F\u00e9lix Guattari, i temi dell'alienazione e della persecuzione, anche se presenti nell'opera di Kafka, sono stati troppo enfatizzati dalla critica. Essi sostengono che il lavoro di Kafka \u00e8 pi\u00f9 deliberatamente sovversivo e pi\u00f9 gioioso di quanto possa apparire a prima vista. Essi sottolineano che durante la lettura delle sue opere, mentre ci si concentra sulla futilit\u00e0 delle lotte dei suoi personaggi, viene rivelato un gioco umoristico; Kafka non descrive necessariamente i suoi problemi, piuttosto sottolinea come le persone tendono a inventare i problemi. Nel suo lavoro, Kafka spesso ha creato malevoli mondi assurdi. Kafka leggeva le bozze delle sue opere ai suoi amici, di solito concentrandosi sulla sua prosa umoristica. Lo scrittore Milan Kundera suggerisce che l'umorismo surreale di Kafka potrebbe essere stato una inversione della presentazione dei personaggi di F\u00ebdor Dostoevskij che vengono puniti per un crimine. Nelle opere di Kafka, un personaggio viene punito anche se non ha commesso alcun reato. Kundera ritiene che l'ispirazione di Kafka per le sue caratteristiche situazioni provenga dal fatto di essere cresciuto in una famiglia patriarcale e di vivere in uno Stato totalitario.\nSono stati fatti vari tentativi per identificare l'influenza del contesto giuridico in Kafka e il ruolo della disciplina del diritto nella sua narrativa. La maggior parte delle interpretazioni identificano questi aspetti come importanti nel suo lavoro, in cui il sistema giuridico \u00e8 spesso descritto come opprimente. La legge nelle opere di Kafka, piuttosto che essere rappresentata da una particolare persona giuridica o politica, di solito viene descritta come una forma anonima di forze incomprensibili, nascoste in parte nei singoli, ma che controllano la vita delle persone che sono vittime innocenti di sistemi al di fuori del loro controllo. I critici che sostengono questa interpretazione surreale citano i casi in cui Kafka si descrive in conflitto con un universo assurdo, come ad esempio la frase tratta dal suo diario:\nTuttavia, James Hawes sostiene che molte delle descrizioni di Kafka dei procedimenti giudiziari ne \"Il Processo\", assurdi, metafisici, sconcertanti e da incubo, come possano apparire, si basano su descrizioni accurate e informate dei procedimenti penali tedeschi e austriaci del tempo, che erano inquisitori piuttosto che accusatori. Anche se lavor\u00f2 nel settore delle assicurazioni, come esperto avvocato Kafka era \"profondamente consapevole dei dibattiti legali del suo tempo\". In una pubblicazione di inizio del XXI secolo, che utilizza gli scritti di Kafka come suo punto di partenza, Pothik Ghosh afferma che con Kafka la legge \"non ha alcun significato al di fuori del suo fatto di essere una pura forza di dominazione e determinazione\".\nBibliografia.\nBibliografia in inglese e in tedesco.\n\"Riviste\"\n\"Pubblicazioni accademiche\"\n\"Online\""}
{"id": "24209", "revid": "634034", "url": "https://it.wikipedia.org/wiki?curid=24209", "title": "Scuola di Graz", "text": "Per Scuola di Graz si intende un gruppo di studiosi, filosofi e psicologi, che si sono formati a cavallo tra il XIX ed il XX secolo con Brentano o con il suo allievo Alexius Meinong; la \"Scuola di Graz\" si occup\u00f2 prevalentemente di psicologia sperimentale e di teoria degli oggetti.\nIl principale esponente della scuola fu Alexius Meinong, un allievo di Brentano che si era trasferito da Vienna a Graz nel 1882; divenuto professore della cattedra di filosofia all'Universit\u00e0 di Graz, fond\u00f2 l'Istituto Psicologico dello stesso Ateneo nel 1894.\nTra gli altri allievi di Brentano considerati esponenti della scuola vi furono Christian von Ehrenfels (fondatore della psicologia gestaltistica) che poi insegn\u00f2 a Graz, Vienna e infine a Praga; Alois H\u00f6fler e Anton Oelzelt-Newin.\nAllievi di Meinong furono invece Stephan Witasek, professore a Graz, e Vittorio Benussi, professore a Graz e a Padova. Questo gruppo di psicologi \u00e8 stato spesso indicato nella storiografia filosofica e psicologica anche come \"Scuola Austriaca\".\nTra i suoi ulteriori esponenti sono annoverati R. Ameseder, Konrad Zindler, Wilhelm Maria Frankl, Eduard Martinak, Ernst Mally e F. Weber."}
{"id": "24210", "revid": "634034", "url": "https://it.wikipedia.org/wiki?curid=24210", "title": "Scuola di Berlino", "text": "La Scuola di Berlino per la psicologia sperimentale fu diretta da Carl Stumpf (studente di Franz Brentano e Rudolf Hermann Lotze), il quale fu professore all'universit\u00e0 di Berlino dove fond\u00f2 l'istituto di psicologia sperimentale di Berlino (nel 1893).\nStoria.\nI suoi studenti pi\u00f9 importanti furono Max Wertheimer, Kurt Koffka, Wolfgang K\u00f6hler e Kurt Lewin.\nSolo dopo che K\u00f6hler divenne direttore dell'istituto nel 1922 la Scuola di Berlino divenne effettivamente una scuola della psicologia gestaltistica."}
{"id": "24211", "revid": "585241", "url": "https://it.wikipedia.org/wiki?curid=24211", "title": "Burro di cacao", "text": "Il burro di cacao \u00e8 un grasso estratto dai semi di cacao, che ne contengono dal 50% al 57%, ottenuto tramite un processo di pressatura ed esposizione ad alte temperature.\nHa molteplici usi: oltre ad essere un ingrediente del cioccolato, \u00e8 anche una materia prima impiegata nell'industria cosmetica per ammorbidire le labbra (nei burrocacao e nei rossetti) e in alcune creme.\nUna direttiva europea recepita in Italia nel 2003 consente di immettere nella composizione del cioccolato il 5% di grassi vegetali diversi dal burro di cacao. Il produttore Italiano che rimarchi l'assenza di questi grassi pu\u00f2 scrivere \"cioccolato puro\" sull'etichetta. In Francia, i nomi \"Cioccolato di Puro Burro di Cacao\", \"cioccolato tradizionale\" e tutti gli altri termini equivalenti sono riservati per il cioccolato a base solo del grasso dai semi di cacao, senza altri grassi vegetali aggiunti.\nCaratteristiche fisico-chimiche e organolettiche.\nIl burro di cacao \u00e8 uno dei grassi pi\u00f9 stabili noti, contenente antiossidanti naturali che prevengono l'irrancidimento e gli danno una durata di 2-5 anni di immagazzinaggio.\nIl burro di cacao, di colore giallo chiaro, solido a temperatura ambiente, fonde all'incirca alla stessa temperatura presente nel cavo orale. Questa ultima caratteristica rende la scelta di burro di cacao di ottima qualit\u00e0 uno dei segreti che differenzia le diverse variet\u00e0 di cioccolato presenti sul mercato. \u00c8 poco untuoso al tatto e ha caratteristiche aromatiche gradevoli, molto simili a quelle del cacao.\nPur non contenendo, essendo un prodotto naturale, grassi idrogenati artificialmente, esso presenta un elevato contenuto di grassi saturi (acido palmitico, acido stearico).\nPer essere un grasso ha delle caratteristiche insolite, quali la durezza e la fragilit\u00e0.\nIl burro di cacao \u00e8 ideale anche in cucina in usi diversi poich\u00e9 ha un alto punto di fumo (230 \u00b0C contro i 160 \u00b0C del burro ed i 210 \u00b0C dell'olio extravergine d'oliva), derivando dal cacao, \u00e8 un burro vegetale.\nLe caratteristiche fisico-chimiche cadono entro brevi intervalli:\nComposizione.\nIn tutti i grassi vegetali la composizione pu\u00f2 variare in funzione della cultivar, delle condizioni ambientali, della raccolta e della lavorazione. Inoltre, la fase di maturazione della fava di cacao e le condizioni di fermentazione, deodorazione e tostatura possono influire sulla distribuzione di acidi grassi.\nNel burro di cacao la variabilit\u00e0 della concentrazione di isomeri del tocoferolo e del tocotrienolo \u00e8 particolarmente alta\nI lipidi sterolici del burro di cacao si dividono tra steroli liberi, steroli esterificati, steroli glucosidici e glucosidi di steroli acilati. Gli steroli liberi sono la frazione principale. Gli steroli esterificati ammontano all'11,5% mentre quelli glucosidici ammontano al 16,3% del totale degli steroli.\nIl trigliceride principale del burro di cacao \u00e8 il POS dove alla molecola di glicerolo sono presenti in questa sequenza l'acido Palmitico, l'Oleico e lo Stearico; Seguono altri due trigliceridi, POP (Palmitico-Oleico-Palmitico) e SOS (Stearico-Oleico-Stearico). La particolare omogeneit\u00e0 dei suoi trigliceridi ne determina le caratteristiche fisiche di durezza, fragilit\u00e0 e intervalli di fusione piuttosto definiti per una miscela di trigliceridi.\n\u00c8 inoltre polimorfico, cio\u00e8 assume diverse forme cristalline a seconda di come lo si riscalda e raffredda, in particolare:\nProcedimento di estrazione, adulterazioni, surrogati.\nIl burro di cacao si pu\u00f2 ottenere tramite un'unica spremitura oppure due spremiture successive; in entrambi i casi il prodotto finale sar\u00e0 burro di cacao, senza particolari differenze. Se, differentemente, si estrae il burro di cacao tramite solventi, dai pannelli gi\u00e0 spremuti e dai gusci, il burro cos\u00ec ottenuto \u00e8 di pi\u00f9 bassa qualit\u00e0 e viene chiamato \"Burro di cacao olandese di seconda\".\nPer utilizzare il burro di cacao per la cioccolata il procedimento prevede un ulteriore passo: la rifusione, che consente di eliminare le impurit\u00e0;\nnel caso invece di utilizzo nelle industrie farmaceutiche, esso va fatto filtrare tramite sacchi di flanella.\nNel 1956 la Unilever ha brevettato una sintesi per l'ottenimento di un grasso quasi uguale come caratteristiche fisiche al burro di cacao partendo da altre fonti vegetali, con costi molto pi\u00f9 ridotti e ovviamente senza il contenuto di molecole tipiche del cacao come i menzionati antiossidanti.\nIl burro di cacao \u00e8 facilmente adulterabile, soprattutto con altri grassi e acidi grassi che, usati direttamente o interesterificati assumono caratteristiche simili a quelle del burro di cacao, e primo fra tutti il comune POP molecola principale dell'olio di palma:"}
{"id": "24213", "revid": "1372005", "url": "https://it.wikipedia.org/wiki?curid=24213", "title": "Boleslao I di Polonia", "text": "Era figlio di Miecislao I e della sua prima moglie, la principessa ceca Dubrawka.\nBiografia.\nUnificazione del Paese.\nDopo la morte di suo padre, avvenuta nel 992 circa, Boleslao riusc\u00ec nel tentativo di estromettere Oda, la seconda moglie del padre, e i suoi figli, riuscendo a riunire nuovamente la nazione.\nNel 997 Boleslao invi\u00f2 Sant'Adalberto di Praga in Prussia nel tentativo di convertire al cristianesimo quei popoli. In quel periodo prese possesso della Slesia e della Pomerania (con la sua citt\u00e0 principale Danzica) e la Piccola Polonia (con la sua citt\u00e0 principale Cracovia). Nel 999 annesse l'attuale Moravia e nel 1000, o 1001, la Slovacchia. Il progetto di riunire tutte le terre slave occidentali in una nazione unita sotto la bandiera della cristianit\u00e0 sembrava concretizzarsi.\n\"Frater et Cooperator Imperii\".\nNel 1000, durante un pellegrinaggio alla tomba di Sant'Adalberto a Gniezno, l'imperatore Ottone III invest\u00ec Boleslao con il titolo di \"Frater et Cooperator Imperii\". Durante la stessa visita Ottone III accett\u00f2 la consacrazione ad Arcivescovato della citt\u00e0 di Gniezno.\nDopo la prematura morte di Ottone III nel 1002 all'et\u00e0 di 22 anni, Boleslao conquist\u00f2 il distretto di Mei\u00dfen e la Lusazia, nel tentativo di annettersi pi\u00f9 territori possibile durante le dispute per la successione al trono imperiale; sia lui che suo padre supportarono prima Enrico il Litigioso contro Ottone, quindi accettarono l'ascensione al trono di Enrico II di Germania, il primogenito di Enrico.\nBoleslao conquist\u00f2 e si proclam\u00f2 duca di Boemia e Moravia nel 1003-1004; sconfisse i Ruteni e assalt\u00f2 Kiev nel 1018, annettendo le Fortezze Rosse (\"Grody Czerwienskie\"), dopo indicate come la Rutenia Rossa, decretando il vassallaggio del principe Sviatopolk. Le guerre intermittenti con la Germania ebbero fine con la pace di Bautzen (Budziszyn nel 1018, che decret\u00f2 l'annessione dei Mei\u00dfen e Lusazia alla Polonia).\nL'imperatore Enrico II obblig\u00f2 Boleslao a sottoscrivere un'alleanza per le terre possedute come vassallo. Dopo la morte di Enrico nel 1024, Boleslao viene ricompensato dal papa per la sua politica ecclesiastica (favorevole alla cristianizzazione del paese attraverso il sostegno dei missionari) con l'innalzamento del principato di Polonia al rango di regno (1025).\nIl figlio di Boleslao, Miecislao II si autoproclam\u00f2 re immediatamente dopo la morte di suo padre.\nBoleslao invi\u00f2 un'armata per aiutare il suo amico Canuto nella sua conquista dell'Inghilterra. Egli inoltre aiut\u00f2 Eric il Vittorioso contro Sweyn Barbaforcuta nella sua conquista della Danimarca.\nL'influenza del regno di Boleslao nella storia polacca.\nBoleslao fu il primo re di Polonia, inizia con lui infatti il regno di Polonia, nonostante alcuni dei re polacchi prima del 1295 non ricevessero alcuna corona. Fu il primo re polacco battezzato alla nascita, il primo re effettivamente cristiano. Fond\u00f2 la provincia polacca indipendente rendendola potente in Europa. Egli fu il primo ad unificare le province tradizionalmente indicate come polacche: la Grande Polonia, la Piccola Polonia, la Masovia, la Slesia e la Pomerania. Per le popolazioni della Lusazia divenne eroe nazionale.\nMatrimoni e discendenza.\nBoleslao I si spos\u00f2 quattro volte.\nPrimo matrimonio.\nNel 984 spos\u00f2 una figlia (nome non noto, forse si chiamava Oda) di Rikdag, margravio di Mei\u00dfen. Venne ripudiata quando mor\u00ec il padre, in quanto ormai questa unione aveva perso la sua importanza politica; da lei ebbe:\nSecondo matrimonio.\nRipudiata la figlia di Rikdag, Boleslao spos\u00f2 nel 986 una non meglio identificata principessa ungherese di nome Giuditta, dalla quale ebbe:\nTerzo matrimonio.\nPeggiorate le relazioni con l'Ungheria, Giuditta fu ripudiata tra il 987 ed il 989 e Boleslao spos\u00f2 la principessa slava Emnilda di Lusazia (970/975 \u2013 1017), figlia del principe Dobromir. Da Emnilda Boleslao ebbe:\nQuarto matrimonio.\nVedovo di Emnilda, Boleslao spos\u00f2 nel 1018 Oda di Mei\u00dfen, figlia di Eccardo I di Mei\u00dfen e della moglie Suanhilde (\u20201014); da Oda Boleslao ebbe:"}
{"id": "24215", "revid": "30610", "url": "https://it.wikipedia.org/wiki?curid=24215", "title": "Tetragramma biblico", "text": "Il tetragramma biblico \u00e8 la sequenza delle quattro lettere ( greco: tetragr\u00e0mmaton; \"\u03c4\u03ad\u03c4\u03c1\u03b1\", \u00abquattro\u00bb e \"\u03b3\u03c1\u03ac\u03bc\u03bc\u03b1\u03c4\u03b1\", \u00ablettere\u00bb) ebraiche che compongono il nome proprio di Dio (lat. \"theonymum\") utilizzato nella Bibbia ebraica, il \"Tanakh\", o per i cristiani l'Antico Testamento, in cui \u00abil nome ricorre pi\u00f9 di seimilaottocento volte\u00bb. L'esistenza di un teonimo in un contesto puramente monoteista \u00e8 fonte di discussione. \nLe quattro lettere del tetragramma sono in ebraico \u05d9\u05d4\u05d5\u05d4 (yod, he, waw, he, da leggersi da destra a sinistra). La traslitterazione pi\u00f9 comune \u00e8: YHWH. Dato che nella lingua ebraica non si scrivono le vocali, il tetragramma biblico \u00e8 costituito unicamente da consonanti.\nFin dall'epoca persiana, per un'interpretazione restrittiva del secondo dei dieci comandamenti, gli Ebrei considerano il tetragramma come troppo sacro per essere pronunciato e perci\u00f2 la corretta vocalizzazione (l'interpolazione di vocali alle consonanti) delle quattro lettere del tetragramma \u00e8 andata col tempo perduta. L'Ebraismo, quindi, ritiene persa la corretta pronuncia del nome sacro.\nColoro che seguono le tradizioni ebraiche conservatrici non pronunciano \u05d9\u05d4\u05d5\u05d4, ad alta voce o in silenzio mentalmente, n\u00e9 lo leggono traslitterato in altre lingue. La Halakhah (Legge ebraica) prescrive che il nome sia pronunciato come Adonai (quest'ultimo \u00e8 anch'esso considerato un nome sacro, da usarsi solamente durante le preghiere); prescrivendo anche che per farvi riferimento si debba usare la forma impersonale \"HaShem\" (\"il Nome\"). La parola \u00e8 invece sostituita con altri termini divini, sia che si desideri invocare o fare riferimento al Dio di Israele. Un'altra forma sostitutiva ebraica comune, oltre alle gi\u00e0 citate, \u00e8 \"hakadosh baruch hu\" (\u201cIl Santo Benedetto\u201d).\nA partire dal XVI secolo \u00e8 nata una ricerca approfondita e vasta su come ricostruire ipoteticamente la pronuncia del tetragramma. \nBasandosi sulle consonanti ebraiche, la pronuncia del tetragramma potrebbe essere vicino a \"Yahweh\". I Samaritani, infatti, affermano che la pronuncia sia \"iabe\". Alcune fonti patristiche, tuttavia, forniscono prove per la pronuncia greca \"ia\u014d\".\n\u00abMolti studiosi ritengono che il significato pi\u00f9 appropriato possa essere \"Egli porta all'esistenza ci\u00f2 che esiste\"\u00bb Hans K\u00fcng osserva che quel nome \u00e8 \u00abuna dichiarazione sulla volont\u00e0 di Dio, secondo l'interpretazioni oggi fornita dai principali esegeti dell'Antico Testamento [\u2026] che esprime la sua esistenza dinamica [\u2026]\u00bb. Il nome potrebbe anche derivare da un verbo che significa \"divenire\", \"avvenire\", \"esistere\" ed \"essere\".\nOrigini.\nEtimologia.\nLe lettere, appropriatamente lette da destra a sinistra (in ebraico biblico), sono:\nEsiste fra gli studiosi contemporanei un consenso che il nome \"YHWH\" sia un verbo derivato dalla radice triconsonantica dell'ebraico biblico \u05d4\u05d9\u05d4 (\"h-y-h\") \u2013 che significa \"essere\", \"divenire\", \"avvenire\" e che ha \u05d4\u05d5\u05d4 (\"h-w-h\") come forma arcaica \u2013 con un prefisso \"y-\" in terza persona maschile. Si collega al passo in cui Dio d\u00e0 il suo nome come \u05d0\u05b6\u05d4\u05b0\u05d9\u05b6\u05d4 \u05d0\u05b2\u05e9\u05b6\u05c1\u05e8 \u05d0\u05b6\u05d4\u05b0\u05d9\u05b6\u05d4 (\"Ehyeh Asher Ehyeh\"), dove il verbo, tradotto basilarmente come \"Io sono colui che \u00e8\", o \"Io sono colui che sono\", \"Sar\u00f2 chi sar\u00f2\" o ancora \"Io sono io-sono\" o \"Diverr\u00f2 ci\u00f2 che decider\u00f2 di divenire\", \"Diverr\u00f2 qualsiasi cosa mi aggradi\". \u05d9\u05d4\u05d5\u05d4 con la vocalization (\"niqqud\") \"Yahweh\" potrebbe in teoria essere l'inflessione verbale \"hif'il\" (causativa) della radice HWH, con un significato del tipo \"colui che induce a esistere\" o \"che d\u00e0 la vita\" (l'idea base della parola essendo \"respirare\" e quindi \"vivere\") o \"Egli fa divenire\". Come inflessione verbale \"qal\" (paradigma base), potrebbe significare \"Colui che \u00e8, che esiste\".\nSignificato.\nSono diverse le teorie sul significato del nome divino Yahweh.\nNegli anni 1920, William Albright propose la teoria che il nome \"Yahweh\" \u00e8 in realt\u00e0 una abbreviazione della frase \"\"yahweh\" (egli fa esistere) \"a\u0161er\" (quello che) \"yihweh\" (esiste)\", nella quale \"yahweh\" sarebbe la terza persona maschile singolare dell'imperfetto (aspetto, non tempo) del causativo del verbo \"hawah\" (forma arcaica del verbo ebraico \"hayah\"), e \"yihweh\" la parte corrispondente della forma semplice dello stesso verbo. Secondo la voce \"Yahweh\" (di data incerta) della \"Enciclopedia Britannica\", molti studiosi hanno aderito a tale teoria, che per\u00f2 altri non accettano. Frank Moore Cross, discepolo di Albright, lui pure propone l'interpretazione causativa del nome \"Yahweh\", che secondo lui \u00e8 una abbreviazione della frase \"yahweh \u1e63\u0115baot\" (egli fa esistere gli eserciti celesti), frase che appare pi\u00f9 di 200 volte nella Bibbia ebraica e di cui Cross rigetta l'interpretazione tradizionale: \"Yahweh (o Signore) degli eserciti\". David N. Freedman, altro discepolo di Albright, menziona altri ipotetici nomi di cui \"Yahweh\" potrebbe essere una forma abbreviata: \"\u0113l yahweh yi\u015br\u0101\u02be\u0113l\" (Dio fa esistere Israele), \"*\u02be\u0113l yahweh r\u00fb\u1e25\u00f4t\" (Dio fa esistere i venti),\nIl significato del tetragramma viene spesso messo in relazione con il passo del \"Libro dell'Esodo\" (3, 14) che contiene la frase \u05d0\u05b6\u05d4\u05b0\u05d9\u05b6\u05d4 \u05d0\u05b2\u05e9\u05b6\u05c1\u05e8 \u05d0\u05b6\u05d4\u05b0\u05d9\u05b6\u05d4\", \"\u0115hyeh\" (Io sono o sar\u00f2, ecc.) \"a\u0161er\" (quello che) \"\u0115hyeh\". L\u00ec il verbo (\"esistere, essere\") appare in prima persona e nella forma semplice o \"qal\", non in quella causativa o \"hif'\u00edl\" (\"far esistere\") ed \u00e8 solitamente tradotto in italiano con \"io sono\". Cross propose che il testo originale fosse nella terza persona e nella forma \"hif'il\": \"yahweh a\u0161er yahweh\"; e Freedman consider\u00f2 sufficiente mettere i verbi nella forma \"hif'il\", cambiandone solo le vocali, e interpretare come equivalente a \"io sono il creatore\" la risultante frase, \"io creo ci\u00f2 che creo\".\nLa Septuaginta rende la frase con \u1f18\u03b3\u03ce \u03b5\u1f30\u03bc\u03b9 \u1f41 \u1f64\u03bd (\"ego eimi ho \u014dn\"), letteralmente \"io sono l'esistente\". Anticamente questa frase veniva intesa come indicazione dell'essenza metafisica di Dio. Gli esegeti contemporanei invece l'interpretano non come dichiarazione di Dio sulla sua esistenza statica, ma come promessa di essere attivamente o dinamicamente con Mos\u00e8 e con il popolo d'Israele (\"mostrarsi presente\").\nLa maggioranza degli studiosi moderni non limitano il nome al senso causativo ma lo collegano con il raggio pi\u00f9 vasto di significati del verbo, che nella forma \"qal\" significa \"essere\", \"esistere\", \"divenire\", \"avvenire\", \"avere l'esistenza\" e denota l'esistenza attiva di Dio a favore del suo popolo, come dichiara Dio in \"Esodo\" 3,14: \"Io sono colui che sono\" o \"che sar\u00f2\" o \"che diventer\u00f2\", ecc. \u00c8 tipico dell'erudizione contemporanea mettere l'accento su tale esistenza attiva.\nMichael S. Heiser indica vari motivi per considerare insicura l'interpretazione del nome \"Yahweh\" sulla base della sola forma causativa del verbo. I Testimoni di Geova, che hanno scelto l'interpretazione causativa, riconoscono che, data la variet\u00e0 delle opinioni al riguardo, essa non pu\u00f2 essere considerata certa.\nSecondo G. H. Parke-Taylor, mentre non si pu\u00f2 escludere che il nome divino abbia avuto origine dal senso causativo del verbo, tale significato fu poi sostituito dalla spiegazione etimologica di \"Esodo\" 3,14, con conseguente spostamento dell'enfasi dalle azioni di Dio alla sua continua presenza, nella sua libert\u00e0 e nella sua sovranit\u00e0, in mezzo al suo popolo. Nel 1978, il relativo studio di Hans Kosmala not\u00f2 che il capitolo 3 di \"Esodo\" interpreta il nome \"Yahweh\" come espressione dell'esistenza attiva di Dio: \"e nessun'altra spiegazione viene data n\u00e9 in tale capitolo n\u00e9 altrove [...] Nella Bibbia ebraica non si trova alcun elemento che possa suggerire la spiegazione del tetragramma proposta da Albright e da Freedman. E nel 2018 John I. Durham osserva: \"Il nome speciale \u05d9\u05d4\u05d5\u05d4 'Yahweh' viene definito, nell'unica spiegazione che si d\u00e0 nell'intero Antico Testamento, come affermazione della realt\u00e0 dell'attiva esistenza del Dio d'Israele\".\nAlcuni studiosi affermano che la migliore spiegazione etimologica del nome \"Yahweh\" \u00e8 quella che, sulla base di un'altra radice semitica, che significa \"soffiare\", identifica il dio degli Ebrei come dio della tempesta. Fra essi si trovano Julius Wellhausen e Thomas R\u00f6mer, J\u00fcrgen van Oorschot e Markus Witte, B. Duhm, R. Eisler, W.O.E. Oesterly e T.H. Robinson, e T.J. Meek.\nLa \"Jewish Encyclopedia\" riporta:\nIl tetragramma potrebbe anche significare \"io mostrer\u00f2 d'essere ci\u00f2 che mostrer\u00f2 d'essere\" oppure \"Io sono l'essenza dell'essere\": il nome per indicare che Dio pu\u00f2 manifestarsi nel tempo come tutto ci\u00f2 che desidera e che attualmente \u00e8 fuori del tempo.\nCon ci\u00f2 YHWH dice a Mos\u00e8 di essere colui che \u00e8 sempre presente a favore del suo popolo. Il nome di Dio assume cos\u00ec un doppio significato:\nIl teologo Hans K\u00fcng nel libro \"Dio esiste\", paragrafo \"L'unico Dio con un nome\", fa un'ampia disamina sul significato del nome, esprimendo un punto diverso:\nIl significato del nome secondo Franz Rosenzweig \u00e8: \"Ich werde dasein, als der ich dasein werde\".\nIl filosofo ebreo Ernst Bloch afferma che \"il Dio dell'Esodo non \u00e8 statico come gli dei pagani\", e suggerisce che il passo biblico si traduce con \"Io sar\u00f2 quello che sar\u00f2\" in contrasto con la Biblia Sacra Vulgata del V secolo, dalla quale derivano o fanno riferimento le maggiori traduzioni successive, nella quale leggiamo \"ego sum qui sum\", e il testo masoretico Codex Leningradensis, nel quale leggiamo \"\u05d0\u05b6\u05bd\u05d4\u05b0\u05d9\u05b6\u0591\u05d4 \u05d0\u05b2\u05e9\u05b6\u05c1\u05a3\u05e8 \u05d0\u05b6\u05bd\u05d4\u05b0\u05d9\u05b6\u0596\u05d4\", ossia \"'eh\u00b7yeh '\u0103\u00b7\u0161er 'eh\u00b7yeh\", \"Io sono chi io sono\".. L'intenzione del filosofo \u00e8 quella di proporre un contrasto con l'iscrizione \"EI\" del tempio di Apollo a Delfi, che secondo la sua \"interpretazione mistico-numerica\" si tradurrebbe \"Tu sei\"., continua Bloch, \u00abnel senso dell'esistenza atemporale e immutabile del Dio. \" 'Ehjeh a\u0161er 'ehjeh\" invece si presenta fin dalla prima apparizione di Jahv\u00e9 un Dio della fine dei giorni, che ha nel futuro la propria qualit\u00e0 ontologica. Questo Dio-Fine e Omega sarebbe stato una stoltezza a Delfi, come in ogni religione il cui Dio non sia un Dio dell'esodo\u00bb.\nAltri ritengono oggi impossibile stabilire l'esatto significato\nSimbolismo numerico associato al tetragramma.\nL'utilizzo di numeri per indicare le divinit\u00e0 era comune nel mondo mesopotamico, per esempio Anu era il numero 60, Ea il 40, Sin il 30, Ishtar il 15, ecc. Questi numeri venivano semplicemente scritti al posto del nome della corrispondente divinit\u00e0. Non deve quindi sorprendere che gli Israeliti abbiano cercato di stabilire con l'aiuto della gematria dei numeri che corrispondessero a YHWH. La soluzione pi\u00f9 diretta \u00e8 il numero 26, ma non meno importante \u00e8 il 17 che si ottiene escludendo valori superiori al 9 nella corrispondenza con le lettere: in pratica il valore 10 assegnato alla lettera Y diventa 1. Questa forma compatta di gematria era molto diffusa. Il 17, poi, poteva essere ridotto a 1+7 o semplicemente 8. Secondo Israel Knohl, che fornisce molti esempi dell'uso biblico di questi numeri, anche il rito pi\u00f9 sacro del culto ebraico, che veniva eseguito una volta l'anno per ottenere il perdono dei peccati, era governato da questa numerologia. Il sommo sacerdote, infatti, aspergeva con il dito intinto nel sangue delle due vittime una volta il lato orientale del propiziatorio pi\u00f9 altre sette volte il davanti (Lv 16,14-15). Il rito equivaleva ad una duplice muta invocazione del nome di YHWH I numeri 17 e 26, inoltre, pervadono tutti i libri della Bibbia in un modo meno visibile, ma rigorosamente applicato quasi ovunque. Infatti, i numeri ottenuti contando le lettere o le parole delle pericopi bibliche sono quasi sempre multipli di 17 o di 26.\nLa tradizione cabbalistica afferma che la pronuncia corretta del tetragramma biblico \u00e8 nota solo a una stretta cerchia di persone per ogni generazione, ma non ad altri. In opere cabalistiche successive a volte si fa riferimento al tetragramma col nome col nome \"Havayah\"\u2014, che significa \"il Nome dell'Essere/Esistenza\". Questo nome serve anche quando c'\u00e8 bisogno di far riferimento specificamente al Nome scritto; parimenti, \"Shem Adonoot,\" che significa \"il Nome d'Autorit\u00e0\" pu\u00f2 essere usato per riferirsi specificamente al nome parlato \"Adonai\".\nMoshe Chaim Luzzatto, l'albero del tetragramma \"si dispiega\" secondo la natura intrinseca delle sue lettere, \"nello stesso ordine in cui appaiono nel Nome, nel mistero del dieci e nel mistero del quattro.\" Pertanto, l'apice superiore della lettera \"Yod\" \u00e8 Arich Anpin (emanazione divina) e il corpo principale di \"Yod\" \u00e8 Abba; la prima lettera \"Hei\" \u00e8 Imma (Madre); la \"Vav\" \u00e8 Zeir Anpin e la seconda \"Hei\" \u00e8 Nukvah. Si sviluppa in questo ordine succitato e \"nel mistero delle quattro espansioni\" che sono costituite dalle seguenti grafie delle lettere:\n\u05e2\"\u05d1/\"`AV\" : \u05d9\u05d5\"\u05d3 \u05d4\"\u05d9 \u05d5\u05d9\"\u05d5 \u05d4\"\u05d9, chiamato \"`AV\" secondo il suo valore ghematrico \u05e2\"\u05d1=70+2=72.\n\u05e1\"\u05d2/\"SaG\": \u05d9\u05d5\"\u05d3 \u05d4\"\u05d9 \u05d5\u05d0\"\u05d5 \u05d4\"\u05d9, ghematria 63.\n\u05de\"\u05d4/\"MaH\": \u05d9\u05d5\"\u05d3 \u05d4\"\u05d0 \u05d5\u05d0\"\u05d5 \u05d4\"\u05d0, ghematria 45.\n\u05d1\"\u05df/\"BaN\": \u05d9\u05d5\"\u05d3 \u05d4\"\u05d4 \u05d5\"\u05d5 \u05d4\"\u05d4, ghematria 52.\nLuzzatto riassume: \"In conclusione, tutto quello che esiste si fonda sul mistero di questo Nome e sul mistero di queste lettere che lo compongono. Ci\u00f2 significa che tutti gli ordini e leggi differenti sono estratti e sottesi a queste quattro lettere. Questo non \u00e8 un particolare percorso ma piuttosto un sentiero generale, che include tutto ci\u00f2 che esiste nelle Sefirot in tutti i loro dettagli e che mette ogni cosa sotto al suo ordine.\"\nUn altro parallelo connette le quattro lettere del tetragramma con i Quattro Mondi: il carattere \u05d9 \u00e8 associato ad Atziluth, la prima \u05d4 con Beri'ah, il carattere \u05d5 con Yetzirah, e quello finale \u05d4 con Assiah.\nCi sono quelli che credono che la tetraktys e i suoi misteri abbiano influenzato i primi cabalisti. Una tetraktys ebraica in modo simile mostra le lettere del tetragramma iscritte sulle dieci posizioni del triangolo, da destra a sinistra. Si sostiene che l'Albero della vita cabalistico, con le sue dieci sfere di emanazione, sia in qualche modo collegato alla tetraktys, ma la sua forma non \u00e8 quella di un triangolo. La scrittrice esoterista Dion Fortune dice:\nIl rapporto tra le forme geometriche e le prime quattro Sefirot \u00e8 analogo alle correlazioni geometriche della tetraktys e sottolinea la pertinenza dell'Albero della Vita con la tetraktys.\nPronuncia.\nLa pronuncia pi\u00f9 vastamente accettata del tetragramma (YHWH) \u00e8 \"Yahweh\".Una delle prime testimonianze cristiane in tal senso \u00e8 Clemente Alessandrino (150-215) negli \"Stromati\". L'esegeta benedettino Genebrardus (Francia, 1535\u20131597) propose la pronuncia \"Jahve\" basandosi sull'asserzione di Teodoreto che i Samaritani usassero la pronuncia \"Iabe\". Il biblista Arthur Lukyn Williams (1853-1943) asser\u00ec che la pronuncia del tetragramma dovesse essere \"Yaho\" o \"Yahu\" basandosi sui nomi teofori della Bibbia ebraica (\"Tanakh\") che terminano in YHW.\nAlla maggioranza degli ebrei comunque era proibito pronunciare o persino scrivere l'intero tetragramma. In assenza di una vocalizzazione precisa, ogni traduttore moderno deve comunque usare un certo criterio per inserire nel tetragramma le vocali che permettano di leggerlo in una delle lingue correnti. Nelle edizioni odierne della Bibbia il nome pu\u00f2 essere pertanto trascritto in vari modi, a seconda delle ipotesi sottese.\nLe vocalizzazioni pi\u00f9 conosciute sono:\n\u00c8 accettata la vocalizzazione A E, che fa riferimento al testo del capitolo del libro dell'Esodo in cui Dio rivela il suo nome a Mos\u00e8. In questo caso dal testo si evince che \u05d9\u05d4\u05d5\u05d4 \u00e8 una forma arcaica del verbo essere in ebraico (\"hawah\", moderno \"hajah\"), significante \"Egli \u00e8\", in una forma causativa del verbo.\nLa vocalizzazione O A I sembra molto forzata.\nForzata \u00e8 anche la vocalizzazione I I, che deriverebbe da un'altra trascrizione (\u05d9\u05d9). Si tenga poi presente che la lettera vav (\u05d5), una volta vocalizzata in O o U, perde il suono V per assumere un suono puramente vocalico, quindi il tetragramma potrebbe essere una sequenza di soli suoni vocalici.\nIn tempi recenti, George W. Buchanan, professore emerito del Wesley Theological Seminary di Washington, sulla base di alcuni nomi ebraici di persone o luoghi contenuti nelle scritture che mantengono una forma abbreviata del nome divino, afferma: \"Nella dozzina di nomi biblici che incorporano il nome divino, questa vocale mediana ['o'] appare sia nell'originale sia nelle forme accorciate, come per Jehonathan e Jonathan. In nessun caso viene omessa la vocale \"u\" o \"o\". La parola era a volte abbreviata con 'Ya', ma mai come 'Ya-weh'... Quando il tetragramma veniva pronunciato come singola sillaba, era 'Yah' o 'Yo'. Quando era pronunciata in tre sillabe, doveva essere 'Yahowah' o 'Yahuwah'. Se mai venne abbreviata in due sillabe, avrebbe dovuto essere 'Yaho'.\" Afferma inoltre: \"Tale [Yehowah] \u00e8 la pronuncia corretta del tetragramma, come viene reso chiaro dalla pronuncia dei nomi propri nel Primo Testamento (PT), in poesia, nei documenti aramaici del quinto secolo, nelle traduzioni greche del nome sui Rotoli del Mar Morto e nella patristica\".\nVocalizzazione tiberiense.\nPunteggiatura vocalica.\nIl testo consonantico originale della Bibbia ebraica era, molti secoli dopo, fornito di segni vocali dai Masoreti per aiutarne la lettura. Nei punti in cui le consonanti del testo da leggere (il \"Qere\") differiva dalle consonanti del testo scritto (il \"Ketiv\"), i Masoreti scrissero il \"Qere\" ai margini come nota che dimostrava come si doveva leggere. In tal caso le vocali del \"Qere\" erano scritte sul \"Ketiv\". Per alcune parole pi\u00f9 frequenti la nota a margine veniva omessa: questa forma si chiama \"Q`re perpetuum\".\nUno di questi casi frequenti fu il tetragramma, che secondo l'osservanza ebraica antica non doveva essere pronunciato, ma letto come \"Adonai\" (\"Mio Signore\") oppure, se la parola precedente o quella successiva era gi\u00e0 \"Adonai\" o \"Adoni\", bisognava leggerla come \"Elohim\" (\"Dio\"). Questa combinazione produce \u05d9\u05b0\u05d4\u05b9\u05d5\u05b8\u05d4 e \u05d9\u05b1\u05d4\u05b9\u05d5\u05b4\u05d4 rispettivamente, parole obsolete che si rendono con \"yehovah\" e \"yehovih\" rispettivamente. I manoscritti pi\u00f9 antichi completi o quasi completi del Testo Masoretico del Tanakh con la vocalizzazione tiberiense, quale il Codex Aleppo e il Codex Leningradensis, entrambi del X o XI secolo, in gran parte riportano \u05d9\u05b0\u05d4\u05d5\u05b8\u05d4 (yehvah), senza punto sotto la prima H; ci\u00f2 potrebbe essere perch\u00e9 il punto diacritico della \"o\" non gioca un ruolo utile nel distinguere tra \"Adonai\" e \"Elohim\" (e quindi \u00e8 ridondante), o potrebbe indicare che il \"Qere\" \u00e8 \"Shema\", che \u00e8 l'aramaico de \"il Nome\".\nSemivocali consonantiche.\nIn ebraico antico, la lettera \u05d5, nota a interlocutori ebrei moderni come \"vav\", era una semivocale /w/ (come per l'inglese e non per il tedesco) piuttosto che una . La lettera, nel mondo accademico, viene indicata come \"waw\", e conseguentemente \u00e8 rappresentato nei testi accademici come YHWH.\nNell'ebraico biblico non punteggiato, gran parte delle vocali non vengono scritte e quelle che vengono scritte sono ambigue, poich\u00e9 le lettere vocali sono usate anche come consonanti (simile all'uso latino di \"V\" per indicare sia \"V\" sia \"U\" - cfr. matres lectionis per dettagli). Per pari ragioni, la comparsa del tetragramma in due papiri scritti in egiziano antico del XIII secolo p.e.v. non getta luce sulla pronuncia originale. Pertanto in generale \u00e8 difficile dedurre come una parola venga pronunciata basandosi solo sulla sua grafia, e il tetragramma ne \u00e8 esempio particolare: due delle sue lettere possono servire come vocali, e due sono segnaposti vocalici, non pronunciabili. Pertanto il filosofo e storico del I secolo Flavio Giuseppe ebbe a dire che il nome sacro di Dio consiste di \"quattro vocali\".\nIn nessuno dei due papiri il nome Yahu \u00e8 posto in relazione con il popolo degli Israeliti o con la terra palestinese.\nQuesta difficolt\u00e0 si verifica anche in greco nella trascrizione di parole ebraiche, perch\u00e9 al greco manca una lettera che rappresenti la consonante \"y\" e (dalla perdita del digamma) di una lettera \"w\", causando la trascrizione in greco delle consonanti ebraiche \"yod\" e \"waw\" come vocali. Inoltre, la \"h\" non iniziale provoc\u00f2 difficolt\u00e0 ai greci e spesso rischiava di essere omessa; \u03c7 (chi) era pronunciata come \"k\" + \"h\" (come nell'hindi moderno \"lakh\", cio\u00e8 \u0932\u093e\u0916) e non poteva essere usata per rappresentare \"h\", come nel greco moderno \u03a7\u03ac\u03c1\u03c1\u03b9 = \"Harry\", per esempio.\nAdonai.\nLe vocalizzazioni di \u05d9\u05b0\u05d4\u05b9\u05d5\u05b8\u05d4 (\"Yehowah\") e \u05d0\u05b2\u05d3\u05b9\u05e0\u05b8\u05d9 (\"Adonai\") non sono identiche. Lo scev\u00e0 in YHWH (la vocale \u05b0 sotto la prima lettera) e la \"hataf patakh\" in 'DNY (la vocale \u05b2 sotto la sua prima lettera) appaiono differenti. La vocalizzazione pu\u00f2 essere attribuita alla fonologia dell'ebraico biblico, dove la \"hataf patakh\" \u00e8 grammaticalmente identico allo scev\u00e0, rimpiazzando sempre ogni schwa na\u1e25 sotto una lettera velare. Poich\u00e9 la prima lettera di \u05d0\u05b2\u05d3\u05b9\u05e0\u05b8\u05d9 \u00e8 una velare, mentre non lo \u00e8 la prima lettera di \u05d9\u05b0\u05d4\u05b9\u05d5\u05b8\u05d4, la \"hataf patakh\" sotto aleph (velare) torna a essere uno scev\u00e0 regolare sotto alla lettera (nonvelare) yod.\nLa tabella qui sotto considera rispettivamente i punti vocalici di \u05d9\u05b0\u05d4\u05b9\u05d5\u05b8\u05d4 (\"Yehowah\") e di \u05d0\u05b2\u05d3\u05b9\u05e0\u05b8\u05d9 (\"Adonai\"):\nDa notare nella tabella sopra che la \"sh'wa semplice\" di \"Yehowah\" e la \"hatef patah\" di \"Adonai\" non sono la stessa vocale. La stessa informazione viene mostrata nell'immagine a destra (in inglese), dove si intende che \"YHWH\" debba essere pronunciato come \"Adonai\" (\"\"YHWH\" intended to be pronounced as \"Adonai\"), e \"Adonai\" stesso mostra i suoi punti vocalici leggermente differenti (\"Adonai\", with its slightly different vowel points\").\nYehowah o Jehowah (Geova).\n\"Jehovah\" () \u00e8 un adattamento dell'ebraico \u05d9\u05b0\u05d4\u05b9\u05d5\u05b8\u05d4, vocalizzazione del tetragramma. \"Geova\" \u00e8 stata una delle forme di \u05d9\u05b0\u05d4\u05b9\u05d5\u05b8\u05d4 largamente diffuse nella letteratura e nell'esegesi italiane, specie prima che gli studiosi abbandonassero il suo uso. Come spiegato nella sezione precedente, le consonanti del tetragramma, e i punti vocalici di \u05d9\u05b0\u05d4\u05b9\u05d5\u05b8\u05d4 sono simili, ma non esattamente gli stessi, dei punti vocalitici presenti in Adonai, \"Signore\".\nLa maggioranza dei biblisti credono che \"Jehovah\" sia una tarda (c. 1100 e.v.) forma ibrida derivata dalle lettere latine \"JHVH\" con le vocali di \"Adonai\". La vocalizzazione storica and\u00f2 persa perch\u00e9 nell'ebraismo del Secondo Tempio, durante i secoli III e II p.e.v., la pronuncia del tetragramma venne evitata, sostituendola con Adonai (\"Mio Signore\"). Il consenso degli esegeti \u00e8 che la vocalizzazione storica del tetragramma al tempo della redazione della Torah (VI secolo p.e.v.) sia quasi sicuramente Yahweh. Tuttavia c'\u00e8 del disaccordo. Alcuni testi della tarda antichit\u00e0 (V secolo) possono essere relazionati sia con \"Yahweh\" sia con \"Jehovah\". E c'\u00e8 chi afferma che la pronuncia corretta sia \"Jehovah\".\nI primi testi che contengono \u05d9\u05b0\u05d4\u05b9\u05d5\u05b8\u05d4, con la fonetizzazione ottenuta dal testo masoretico, sono stati scritti nel 1270 (\"Jehova\"), stessa forma nel 1707,\n1546 (\"Ieova\"),\n1561 (\"Iehova\")\n1721 (\"Jehovah\"). Studiosi cattolici hanno talvolta usato questo nome nei secoli passati (ma solo in versioni di studio, mai nella preghiera o nella liturgia o nel catechismo) come la fonetizzazione di un nome di Dio nella Bibbia anche se, sostenendo che \u00e8 filologicamente errato, ne hanno progressivamente abbandonato l'uso, sostituendolo con Yahweh o preferendo non vocalizzare affatto il tetragramma, secondo l'antica tradizione ebraica.\n\"Jehovah\" venne diffuso nel mondo anglofono da William Tyndale e altri traduttori inglesi protestanti, e viene usato nella Bibbia di Re Giacomo (oltre 6900 volte nella revisione del 2011 in occasione del 400\u00ba anniversario della stessa) e nella \"New World Translation\" (sempre oltre 6\u00a0900 volte). Altre traduzioni sostituiscono il nome di Dio con un generico \"Signore/Lord\" e indicando che il corrispondente ebraico \u00e8 \"Yahweh\" o \"YHWH\".\nLa \"Jewish Encyclopedia\" (1908) ritiene filologicamente errata la forma \"Jehovah\", come riportato alla rispettiva voce:\nYahweh (Jahv\u00e8).\nL'esegeta ed ebraista Wilhelm Gesenius (1786\u20131842) sosteneva che la punteggiatura ebraica \u05d9\u05b7\u05d4\u05b0\u05d5\u05b6\u05d4, che viene traslitterata in molte lingue con \"Yahweh\" (che si pronuncerebbe [Iahwe] \u2013 in Italiano Y = I come pronuncia), potrebbe rappresentare pi\u00f9 accuratamente la pronuncia del tetragramma in contrasto con la punteggiatura ebraica biblica \"\u05d9\u05b0\u05d4\u05b9\u05d5\u05b8\u05d4\", da cui deriva il nome inglese \"Jehovah\". La sua proposta di leggere YHWH con \"\u05d9\u05b7\u05d4\u05b0\u05d5\u05b6\u05d4\" (si veda l'immagine a sinistra) era basata in gran parte su varie trascrizioni greche, come \u03b9\u03b1\u03b2\u03b5, che risaliva ai primi secoli dell'era volgare, ma anche su forme di nomi teoforici. Nel suo \"Hebrew Dictionary,\" Gesenius supporta \"Yahweh\" (che verrebbe pronunciato , con la lettera finale muta) a causa della pronuncia samaritana \u0399\u03b1\u03b2\u03b5 riportata da Teodoreto, e afferma che i prefissi teofori YHW e YH possono essere spiegati come derivanti dalla forma \"Yahweh\". Oggigiorno molti studiosi accettano la proposta di Gesenius che legge YHWH come \u05d9\u05b7\u05d4\u05b0\u05d5\u05b6\u05d4. Tale proposta venne accettata come la migliore ortografia ebraica del tetragramma ricostruita da esegeti. La pronuncia Yahweh \u00e8 inoltre riportata da Clemente Alessandrino, che ne deriva la fonetizzazione dal verbo essere in ebraico, legato anche a un'interpretazione di . Alcuni biblisti tuttavia nutrono dubbi su questi precedenti. Franz Delitzsch (1877) invece preferisce \"\u05d9\u05b7\u05d4\u05b2\u05d5\u05b8\u05d4\" (yahavah), mentre nel \"Dizionario della Bibbia\" del 1863, William Smith preferisce la forma \"\u05d9\u05b7\u05d4\u05b2\u05d5\u05b6\u05d4\" (yahaveh).\nNomi teoforici.\nYeho o \"Yeh\u014d-\" \u00e8 la forma di prefisso per \"YHWH\" usata nei nomi teoforici in ebraico; anche il suffisso \"Yah\u016b\" o \"-Yeh\u016b\" \u00e8 altrettanto comune. Questo ha generato due opinioni:\nColoro che sostengono l'argomento 1 di cui sopra, sono: George Wesley Buchanan su \"Biblical Archaeology Review\"; William Smith nel suo \"A Dictionary of the Bible\" (1863); la Sezione nr. 2:1 de \"The Analytical Hebrew &amp; Chaldee Lexicon\" (1848) nel rispettivo articolo \"\u05d4\u05d5\u05d4\".\nIl secondo argomento poggia su basi grammaticali, poich\u00e9 abbreviare con \"Yahw\" finirebbe per essere \"Yahu\" o simili, e forme del tipo Yo (\u05d9\u05d5\u05b9) contrazione di Yeho (\u05d9\u05b0\u05d4\u05d5\u05b9) e il suffisso \"-yah\", come anche \"Yeho-\" o \"Yo\" possono sicuramente essere spiegate quali derivative di \"Yahweh\" piuttosto che \"Yehovah\".\nRiscontri testuali.\nLa pi\u00f9 antica attestazione del nome divino come Dio degli israeliti \u00e8 la stele del re moabita Mesha. Nel millennio precedente, tuttavia, il nome compare in papiri egiziani e iscrizioni, in cui sembra associato a toponimi nel'area del Sinai. Dato che proprio questa \u00e8 l'area in cui il nome fu rivelato a Mos\u00e8 e in cui Dio si rivel\u00f2 al popolo ebraico durante l'Esodo, alcuni studiosi ipotizzano che il nome IHWH fosse quello della divinit\u00e0 suprema dei madianiti e dei keniti che abitavano il territorio fra il monte Sinai, il monte Seir e il Paran. Altri studiosi hanno cercato di trovare tracce del nome divino in antichi testi ugaritici ed eblaitici. \nIscrizioni antiche.\nL'iscrizione pi\u00f9 antica del tetragramma risale all'anno 840 p.e.v., sulla Stele di Mesha. Riporta il primo riferimento extrabiblico accertato del Dio israelita \"Yahweh\". Un'iscrizione del tetragramma in caratteri ebraici, risalente al VI secolo p.e.v., fu rinvenuta su due scrolli d'argento nel sito archeologico di Ketef Hinnom, nell'area della Citt\u00e0 Vecchia di Gerusalemme.\nRotoli del Mar Morto.\nNei Manoscritti del Mar Morto e altri testi ebraici e aramaici, il tetragramma e alcuni altri nomi di Dio nell'ebraismo (come \"El\" o \"Elohim\") venivano a volte scritti in alfabeto paleoebraico, dimostrando di essere considerati speciali. I membri della comunit\u00e0 del Qumran erano consapevoli dell'esistenza del tetragramma, ma ci\u00f2 non equivaleva a concederne l'autorizzazione a pronunciarlo o usarlo altrimenti. Questo \u00e8 dimostrato non solo dal trattamento speciale del tetragramma nel testo, ma dalla raccomandazione registrata nella \"Regola di Associazione\": \"Chi si ricorder\u00e0 del nome pi\u00f9 glorioso, che \u00e8 sopra tutti [...]\".\nI manoscritti ritrovati a Qumran attestano tre diverse modalit\u00e0 di scrivere il tetragramma, soprattutto in citazioni bibliche: in alcuni manoscritti \u00e8 riportato in scrittura paleoebraica, in altri in scrittura quadrata, in altri ancora \u00e8 rimpiazzato da quattro punti o trattini (\"tetrapuncta\"). Nel manoscritto nr. 4Q248 i quattro punti sono sostituiti da barre.\nI copisti apparentemente usavano il \"tetrapuncta\" per ammonire contro la pronuncia del nome di Dio. La maggioranza dei nomi divini, infatti, furono pronunciati fino al II secolo p.e.v.. Poi, man mano che si sviluppava la tradizione di non pronunciare i nomi, apparvero alternative del tetragramma, come Adonai, Kyrios e Theos.\nIl 4Q120, frammento greco di scoperto nei Manoscritti del Mar Morto (Qumran) ha \u03b9\u03b1\u03c9 (\"Iao\"), la forma greca del trigramma aramaico YHW. Lo storico Giovanni Lido (VI secolo) scrisse: \"Il romano Varrone [116\u2013127 p.e.v.] nel definirlo [il dio ebraico] dice che sia chiamato Iao nei misteri Caldei\" (\"De Mensibus\" IV 53). George Van Cooten asserisce che Iao \u00e8 una delle \"designazioni specificamente ebraiche di Dio\" e \"i papiri aramaici degli ebrei di Elefantina mostrano che 'Iao' \u00e8 un termine originale ebraico\".\nL'ultima vocale del nome \u0399\u03b1\u03c9 \u00e8 lunga (omega); la vocale \u03b9 \u00e8 breve e la \u03b1 lunga, come dimostrano i versi citati in Macrobio, \"Saturnalia\".\nManoscritti contenenti il nome divino.\nLa tabella qui sotto presenta tutti i manoscritti in cui il tetragramma \u00e8 scritto in caratteri paleoebraici o in caratteri quadrati e tutti i manoscritti in cui i copisti hanno usato \"tetrapuncta\".\nDatazione di alcuni manoscritti che riportano il tetragramma in modalit\u00e0 diverse.\nLa data della composizione \u00e8 una stima secondo Peter Muchowski, come riportato in \"Commentaries to the Manuscripts of the Dead Sea\" di Emmanuel Tov in \"Scribal Practices and Approaches, Reflected in the Texts Found in the Judean Desert\", Leiden, Brill 2004. In questi manoscritti l'uso dei \"tetrapuncta\" sembra precedere l'uso esplicito del tetragramma.\nI numeri sulla linea orizzontale indicano l'anno approssimativo in cui furono prodotti i manoscritti.\nPapiri magici.\nL'ortografia del tetragramma appare tra le molte combinazioni e permutazioni di nomi di potenti agenti che si riscontrano nei papiri magici ebraici ritrovati in Egitto. Una di queste forme \u00e8 l'eptagramma \u03b9\u03b1\u03c9\u03bf\u03c5\u03b7\u03b5, che raccoglie tutte le vocali dell'alfabeto greco. Nei papiri magici ebraici, \"Iave\" e \"Yaba\" appaiono frequentemente.\nSi riscontra \"Yawe\" nella lista cristiana etiope dei nomi magici di Ges\u00f9, che si suppone fossero stati da lui insegnati ai discepoli.\nTesti classici della Bibbia ebraica.\nNella Bibbia ebraica (=\"Tanakh\"), il tetragramma appare 6\u00a0828 volte, come si pu\u00f2 rilevare dalla \"Biblia Hebraica\" (BHK) e \"Biblia Hebraica Stuttgartensia\" (BHS). Inoltre, ai margini riporta note (\"Masorah\") a indicare che in 134 punti i \"soferim\" (scribi) ebrei alterarono il testo originale ebraico da YHWH a \"Adonai\" e in 8 posti a \"Elohim\", che aggiungerebbe 142 riscontri al succitato numero iniziale. La presenza del nome divino in nel frammento 8HevXII b (LXXVTS10b) conferma queste alterazioni. Secondo il \"Lexicon Brown-Driver-Briggs\", \u05d9\u05b0\u05d4\u05b9\u05d5\u05b8\u05d4 (Qr \u05d0\u05b2\u05d3\u05b9\u05e0\u05b8\u05d9) appare 6\u00a0518 volte, e \u05d9\u05b1\u05d4\u05b9\u05d5\u05b4\u05d4 (Qr \u05d0\u05b1\u05dc\u05b9\u05d4\u05b4\u05d9\u05dd) appare 305 volte nel Testo Masoretico.\nLa forma breve Jah appare 50 volte: 43 volte nei Salmi, una volta in ; , e due volte in . Nel Cantico dei cantici compare nell'espressione \"\u0161alehebeteja\", \"la fiamma di Jah\". Questa forma abbreviata \"Jah\" compare anche nel Nuovo Testamento nella parola greca \u1f08\u03bb\u03bb\u03b7\u03bb\u03bf\u03c5\u03ca\u03ac (\"hallelujah\") in .\nIl nome di Dio si trova nella Bibbia anche come componente di nomi teoforici ebraici. Alcuni potrebbero aver avuto la forma prefissa: \"j\u00f4-\" oppure \"jeh\u00f4-\" (29 nomi), e altri i suffissi: \"j\u0101h\u00fb\" o \"j\u0101h\" (127 nomi). Un nome \u00e8 la forma di jeh\u00f4 come seconda sillaba (\"Elioenaj\", ebr. \"\u02bcelj(eh)o\u02bbenaj\"). Studi onomastici indicano che i nomi teoforici contenenti il tetragramma erano molto popolari durante la monarchia (VIII e VII secolo p.e.v.). I nomi popolari col prefisso \"j\u00f4-\"/\"jeh\u00f4-\" diminuirono, mentre il suffisso \"j\u0101h\u00fb-\"/\"j\u0101h-\" aument\u00f2.\nIl nome divino compare per la prima volta nel testo ebraico in e compare pi\u00f9 o meno frequentemente in tutti gli altri libri della Tanach, tranne Ecclesiaste, il Libro di Ester e il Cantico dei cantici.\nNel Libro di Ester il tetragramma non appare, ma \u00e8 presente in quattro punti diversi come acrostico nel testo ebraico: le lettere iniziali di quattro parole in successione includono YHWH. Queste lettere vennero distinte in almeno tre antichi manoscritti ebraici in rosso. Un altro acrostico che contiene il tetragramma compone le prime quattro lettere di .\nQui sotto un grafico del numero di casi in cui il tetragramma appare nei vari libri del Testo Masoretico.\nCodex Leningradensis.\nSei grafie del tetragramma in ebraico sono presenti nel Codex Leningradensis del 1008\u20131010, come viene mostrato pi\u00f9 sotto. I dati nella colonna \"Trascrizione primaria\" non intendono indicare come dovesse essere pronunciato il Nome dai Masoreti, ma come la parola dovesse essere pronunciata se letta senza \"q`re perpetuum\" (cfr. nota 31).\n' \u00e8 \"hataf segol\"; ' \u00e8 la forma pronunciata della sh'wa semplice.\nIl punto diacritico \"o\" sopra la lettera waw viene spesso omesso perch\u00e9 non ha un ruolo utile nel distinguere tra le due supposte pronunce di Adonai ed Elohim (nomi che hanno entrambi una vocale \"o\" nella stessa posizione).\nSeptuaginta e altre traduzioni greche.\nIn tutte le edizioni della Septuaginta, l'antica traduzione greca dell'Antico Testamento, anche se non in tutti i manoscritti (parziali) che esistono, appare costantemente \u039a\u03cd\u03c1\u03b9\u03bf\u03c2 (\"\"), che significa \"Signore\", o raramente \u0398\u03b5\u03cc\u03c2 (\"Theos\"), che significa \"Dio\", dove nel testo ebraico si trova il tetragramma \u05d9\u05d4\u05d5\u05d4. Esse cos\u00ec riportano il testo dei pi\u00f9 antichi manoscritti completi della Septuaginta.\nLa parola greca \u039a\u03cd\u03c1\u03b9\u03bf\u03c2, il cui uso per tradurre il tetragramma corrisponde all'uso del termine \u05d0\u05d3\u05e0\u05d9 (\"Adonay\") al posto del tetragramma nella lettura in ebraico ad alta voce, veniva impiegata come nome divino anche in libri scritti originalmente in greco negli ultimi secoli a.C., come per esempio il Secondo libro dei Maccabei (poco dopo il 124 a.C.), il Libro della Sapienza (redatto nel primo secolo a.C.) e 3 Maccabei (verso la fine del I secolo a.C.).\nManoscritti con tetragramma o traslitterazione.\nSono stati trovati frammenti di manoscritti di parti della Septuaginta che contengono, invece di \u039a\u03cd\u03c1\u03b9\u03bf\u03c2, il tetragramma in ebraico o la sua traslitterazione greca \u1f38\u03b1\u03ce. Di questi, i primi sono del I secolo a.C., periodo al quale non appartiene alcun manoscritto finora scoperto della Septuaginta con \u039a\u03cd\u03c1\u03b9\u03bf\u03c2.\nNel rotolo del Mar Morto 4Q120, del I secolo a.C., al posto di \u039a\u03cd\u03c1\u03b9\u03bf\u03c2 appare il nome \u0399\u0391\u03a9 in lettere greche.\nAltri contengono in mezzo al testo greco il tetragramma scritto in ebraico.\nDi questi il primo \u00e8 il Papiro Fouad 266 del I secolo a.C. con il nome divino in caratteri ebraici normali (\"quadrati\") per 52 volte.\nDel I secolo d.C. sono altri due, Papiro Ossirinco 3522 e Papiro Ossirinco 5101, che contengono il tetragramma biblico scritto in caratteri normali ebraici (\u05d9\u05d4\u05d5\u05d4).\nIl nome \u00e8 scritto con caratteri paleo-ebraici (\ud802\udd09\ud802\udd05\ud802\udd04\ud802\udd05) nel manoscritto LXX (IEJ 12) della fine del I secolo d.C., manoscritto chiamato pure LXX (VTS 10a) e LXX (VTS 10b).\n\u00c8 della seconda met\u00e0 del III secolo il LXX (P. Oxy VII.1007), nel quale il nome di Dio \u00e8 reso con una doppia jodh arcaica (\ud802\udd09\ud802\udd09) ma nel quale si trova pure il \"nomen sacrum\" (abbreviazione di \u0398\u03b5\u03cc\u03c2).\nIl Sym (P. Vindob. G. 39777), datato fra il III e IV secolo d.C., contiene il tetragramma in caratteri ebraici arcaici.\nNon della Septuaginta ma della versione di Aquila di Sinope, che forse gi\u00e0 dall'inizio dava il nome di Dio in caratteri paleo-ebraici, sono i manoscritti Aq (Burkitt) e Aq (Taylor), datati fra la seconda met\u00e0 del V secolo e l'inizio del VI d.C.\nGli ultimi sono il Codex Marchalianus (VI secolo, tetragramma in caratteri ebraici quadrati), Taylor-Schechter 12.182 (VII secolo, tetragramma rappresentato dai caratteri greci \u03a0\u0399\u03a0\u0399), Ambrosiano (O 39 sup.) (fine del IX secolo, tetragramma in caratteri ebraici quadrati). Quest'ultimo ha cinque colonne: la prima contiene la traslitterazione del testo ebraico in greco, la seconda ha il testo greco di Aquila, la terza quella greca di Simmaco, la quarta la Septuaginta, e la quinta la versione greca denominata Quinta.\nUno dei piccoli frammenti del Papiro Rylands 458, di circa 150 a.C. e perci\u00f2 forse il pi\u00f9 antico manoscritto esistente della Septuaginta, contiene uno spazio in bianco, che a met\u00e0 del XX secolo gli studiosi Paul Kahle, Sidney Jellicoe e Wurthwein e Fischer interpretavano come forse riservato per l'inserimento o del tetragramma o della parola \u03ba\u03cd\u03c1\u03b9\u03bf\u03c2, ma secondo Larry Hurtado il relativo versetto difatti non contiene il nome divino.\nOrigene (185\u2013254) nel \"Commentario ai Salmi\" 2.2 e Girolamo (347\u2013419/420) nel \"Prologus Galeatus\" attestano che ai loro tempi i pi\u00f9 esatti manoscritti dell'Antico Testamento in greco contenevano il tetragramma in lettere ebraiche arcaiche. Baudissin dice che per \"pi\u00f9 esatti\" si intendeva i manoscritti della traduzione estremamente letterale di Aquila di Sinope o di quella di Simmaco l'Ebionita. Concorda Pentiuc nel riferire le testimonianze di Origene e di Girolamo alla versione di Aquila.\nAltri manoscritti.\nUn elenco completo degli esistenti manoscritti scritturistici greci relativi alla questione del nome divino si trova nell'Appendice 5 dello studio di Emanuel Tov \"Scribal Practices and Approaches Reflected in the Texts Found in the Judean Desert\"\nDel I secolo a.C. esso indica 1 manoscritto con \u05d9\u05d4\u05d5\u05d4, due con \ud802\udd09\ud802\udd05\ud802\udd04\ud802\udd05, e 1 con \u0399\u0391\u03a9. Del I secolo d.C. 1 con \ud802\udd09\ud802\udd05\ud802\udd04\ud802\udd05. Del periodo a cavallo del I e del II secolo d.C. 1 con \u0398\u03b5\u03cc\u03c2. Del II secolo d.C., 2 con . Del \u0399\u0399\u2013\u0399\u0399\u0399 secolo, 4 con , 1 con \u039a\u03cd\u03c1\u03b9\u03bf\u03c2. Del III secolo 17 con , 1 con \ud802\udd09\ud802\udd09 e \u0398\u03b5\u03cc\u03c2, 3 con . Del \u0399I\u0399\u2013\u0399V secolo 7 con , 1 con , 1 con \ud802\udd09\ud802\udd05\ud802\udd04\ud802\udd05 e \u0398\u03b5\u03cc\u03c2. Nel IV secolo e in poi la preponderanza dei manoscritti ora conosciuti nei quali manca qualsiasi forma del tetragramma \u00e8 ancora maggiore. Predomina in essi l'uso della parola \u039a\u03cd\u03c1\u03b9\u03bf\u03c2 (\"Kyrios\"), generalmente nella forma \"nomina sacra\" di , per rappresentare il nome divino.\nCome si vede, finora non \u00e8 stato rinvenuto della Septuaginta alcun manoscritto anteriore al II secolo che impieghi \u039a\u03cd\u03c1\u03b9\u03bf\u03c2 per rappresentare il tetragramma del testo ebraico dell'Antico Testamento. Eugen J. Pentiuc considera l'uso di \u039a\u03cd\u03c1\u03b9\u03bf\u03c2 come rappresentazione del tetragramma \"un segno distintivo dei manoscritti cristiani della Septuaginta\". E studiosi come Paul E. Kahle argomentano che la presenza del termine greco si deve ai primi cristiani, per i quali il tetragramma era incomprensibile. Si riconosce che vari scritti giudei degli ultimi secoli a.C. mostrano che gi\u00e0 allora i giudei davano del \u039a\u03cd\u03c1\u03b9\u03bf\u03c2 a Dio, fatto per\u00f2 che non riguarda direttamente l'uso di \u039a\u03cd\u03c1\u03b9\u03bf\u03c2 nella Septuaginta in corrispondenza con il tetragramma. D'altra parte, studiosi come Sean M. McDonough considerano implausibile la supposizione che la composizione del Nuovo Testamento abbia preceduto l'uso di \u039a\u03cd\u03c1\u03b9\u03bf\u03c2 nella Septuaginta, e Wurthwein e Fischer dichiarano: \"Il tipico uso nella Septuaginta di \u039a\u03cd\u03c1\u03b9\u03bf\u03c2 per il tetragramma deve essere riportato anche nell'epoca precristiana\". Anche Martin Hengel afferma che, nonostante l'esistenza di una tendenza giudaica di rimpiazzare \u039a\u03cd\u03c1\u03b9\u03bf\u03c2 con il tetragramma del testo ebraico, la Septuaginta in uso normale al tempo dell'inizio del cristianesimo conteneva il nome \u039a\u03cd\u03c1\u03b9\u03bf\u03c2, perch\u00e9 altrimenti non si pu\u00f2 spiegare l'uso del nome \u039a\u03cd\u03c1\u03b9\u03bf\u03c2 per il Dio di Israele da parte del giudaismo ellenistico, dei libri detti \"apocrifi\" o \"deuterocanonici\", e di Filone di Alessandria.\nForma originale LXX?\nSono diversi i pareri su come i traduttori originali della Septuaginta resero il tetragramma del testo ebraico dell'Antico Testamento.\nSecondo Martin R\u00f6sel, Albert Pietersma, Lincoln H. Blumell, Larry Perkins, Ernst Wurthwein e Alexander Achilles Fischer, i testi originali della Septuaginta resero il Tetragramma gi\u00e0 con \u039a\u03cd\u03c1\u03b9\u03bf\u03c2, vocabolo sostituito poi in alcuni manoscritti ebraizzanti con YHWH o \u0399\u0391\u03a9. M\u00aa V\u00aa Spottorno y D\u00edaz Caro non si pronuncia sul testo originale ma appoggia l'opinione che gi\u00e0 nel III secolo a.C. i giudei ellenofoni usavano \u03ba\u03cd\u03c1\u03b9\u03bf\u03c2 nel parlare di colui che in ebraico era chiamato \u05d9\u05d4\u05d5\u05d4 e in aramaico \u05d9\u05d4\u05d5.\nPatrick W. Skehan propose nel 1957 che nei testi originali della versione Septuaginta dei libri del Pentateuco il Tetragramma era rappresentato con il vocabolo \u0399\u0391\u03a9, sostituito pi\u00f9 tardi con il tetragramma in caratteri ebraici prima normali (\u05d9\u05d4\u05d5\u05d4) e poi arcaici (\ud802\udd09\ud802\udd05\ud802\udd04\ud802\udd05), e successivamente con \u039a\u03cd\u03c1\u03b9\u03bf\u03c2. Giunse ad una conclusione contraria nei riguardi dei libri profetici della Septuaginta. dichiarando nel 1980 che in essi il testo originale sembra avere contenuto il vocabolo \u039a\u03cd\u03c1\u03b9\u03bf\u03c2. Si attribuiscono simili teorie a Martin Hengel, Emanuel Tov, Eugene Ulrich, Rolf Furuli e Pavlos Vasileiadis\\.\nIl parere invece di Frank Shaw \u00e8 che nella Septuaginta originale non ci fu alcuna forma \"unica\" di traduzione del tetragramma ebraico: i singoli traduttori lo trattarono diversamente secondo le diversit\u00e0 di sentimenti, di teologie, di motivi, di pratiche di ognuno.\nNuovo Testamento.\nNel Nuovo Testamento appaiono come nomi propri di Dio solo \u0398\u03b5\u03cc\u03c2 (Dio) e \u039a\u03cd\u03c1\u03b9\u03bf\u03c2 (il Signore). Il termine \u03b8\u03b5\u03cc\u03c2 appare 1317 o 1327 volte, non sempre come nome di Dio; \u03ba\u03cd\u03c1\u03b9\u03bf\u03c2 717 \u03bf 727 volte, anche questo non sempre in riferimento a Dio. Inoltre si incontrano nomi descrittivi quali \u1f55\u03c8\u03b9\u03c3\u03c4\u03bf\u03c2 (altissimo), \u03c0\u03b1\u03bd\u03c4\u03bf\u03ba\u03c1\u03ac\u03c4\u03c9\u03c1 (onnipotente), \u03c0\u03b1\u03c4\u03ae\u03c1 (padre), \u03b2\u03b1\u03c3\u03b9\u03bb\u03b5\u1f7a\u03c2 \u03c4\u1ff6\u03bd \u03b1\u1f30\u03ce\u03bd\u03c9\u03bd (re dei secoli), \u03b2\u03b1\u03c3\u03b9\u03bb\u03b5\u1f7a\u03c2 \u03c4\u1ff6\u03bd \u03b2\u03b1\u03c3\u03b9\u03bb\u03b5\u03c5\u03cc\u03bd\u03c4\u03c9\u03bd \u03ba\u03b1\u1f76 \u03ba\u03cd\u03c1\u03b9\u03bf\u03c2 \u03c4\u1ff6\u03bd \u03ba\u03c5\u03c1\u03b9\u03b5\u03c5\u03cc\u03bd\u03c4\u03c9\u03bd (re dei regnanti e signore dei signori), \u03b4\u03c5\u03bd\u03ac\u03c3\u03c4\u03b7\u03c2 (sovrano).\nAl nome divino \u05d9\u05d4\u05d5\u05d4 sottostanno etimologicamente i nomi teoforici di alcuni personaggi menzionati come Zaccaria ed Elia e lo stesso Ges\u00f9, come anche al nome divino \u05d0\u05dc sottostanno i nomi teoforici di personaggi come Elisabetta, Gabriele. Michele e Natanaele. Inoltre, l'espressione \u1f00\u03bb\u03bb\u03b7\u03bb\u03bf\u03c5\u03ca\u03ac (\"alleluia\"), che si trova pi\u00f9 volte nell', \u00e8 una traslitterazione dell'espressione ebraica \u05d4\u05b7\u05dc\u05b0\u05bc\u05dc\u05d5\u05bc\u05d9\u05b8\u05d4\u05bc, che si traduce letteralmente: Lodate (\u05d4\u05b7\u05dc\u05b0\u05bc\u05dc\u05d5\u05bc) Yah (\u05d9\u05b8\u05d4\u05bc), forma abbreviata di \u05d9\u05d4\u05d5\u05d4. Ma il tetragramma stesso non appare mai, nemmeno in forma traslitterata, nel testo degli esistenti manoscritti del Nuovo Testamento, che nelle sue citazioni veterotestamentarie, sempre rende il tetragramma ebraico o con \u039a\u03cd\u03c1\u03b9\u03bf\u03c2 (\"Kyrios\") o (raramente) con \u0398\u03b5\u03cc\u03c2 (\"Theos\").\nIpotesi di Howard.\nNel 1977, l'ebraista statunitense George Howard ipotizz\u00f2 che, nel citare l'Antico Testamento, i testi autografi originali e le copie iniziali di quelle opere che pi\u00f9 tardi sono state raccolte per formare il Nuovo Testamento contenevano il tetragramma in lettere ebraiche o traslitterato foneticamente come \u1f38\u03b1\u03ce (\"Iao\"). Ipotizz\u00f2 pure che gi\u00e0 nel primo secolo i copisti iniziarono a sostituire il tetragramma con i nomi \u039a\u03cd\u03c1\u03b9\u03bf\u03c2 e \u0398\u03b5\u03cc\u03c2, per cui nei primi anni del II secolo quasi tutte le copie esistenti non lo contenevano pi\u00f9.\nCome base di questa sua ipotesi, Howard afferm\u00f2 che gli autori del Nuovo Testamento probabilmente avrebbero copiato le citazioni veterotestamentarie nella stessa forma in cui le trovavano nel testo della Septuaginta, la versione in lingua greca da essi conosciuta dell'Antico Testamento, versione che a parere di Howard conteneva non \u039a\u03cd\u03c1\u03b9\u03bf\u03c2 ma il tetragramma.\nInfatti, come indicato sopra, di manoscritti della Septuaginta dell'ultimo secolo a.C e del primo d.C. sono stati rinvenuti frammenti di uno con \u05d9\u05d4\u05d5\u05d4, di tre con \ud802\udd09\ud802\udd05\ud802\udd04\ud802\udd05, e di uno con \u0399\u0391\u03a9, ma di nessuno con \u039a\u03cd\u03c1\u03b9\u03bf\u03c2, che invece si trova in abbondanti manoscritti anche interi di epoche pi\u00f9 recenti. Di antichi manoscritti del Nuovo Testamento, interi o frammentari, succede al contrario che non ne \u00e8 stato trovato alcuno con qualsiasi forma del tetragramma.\nHoward inoltre attribu\u00ec le variazioni fra \u039a\u03cd\u03c1\u03b9\u03bf\u03c2 e \u0398\u03b5\u03cc\u03c2, che si incontrano a volte nel testo greco del Nuovo Testamento e nelle versioni antiche in altre lingue (latino, siriaco), alle scelte personali di quei singoli copisti che secondo lui rimpiazzavano il tetragramma (\ud802\udd09\ud802\udd05\ud802\udd04\ud802\udd05 ,\u05d9\u05d4\u05d5\u05d4, \u0399\u0391\u03a9) con tali termini.\nComment\u00f2 inoltre che la sostituzione del tetragramma con \u039a\u03cd\u03c1\u03b9\u03bf\u03c2 avrebbe reso incerta l'interpretazione di alcuni passi del Nuovo Testamento nei quali non \u00e8 facile decidere se la parola \u03ba\u03cd\u03c1\u03b9\u03bf\u03c2 indichi Dio Padre o il Cristo (il termine \u00e8 applicabile anche ad altri) e starebbe alla radice di certe successive controversie cristologiche (p. 83).\nHoward propose la sua ipotesi non come certezza ma come qualcosa che \"\u00e8 ragionevole credere\", che \"si pu\u00f2 immaginare\".\nReazioni all'ipotesi di Howard.\nFra gli studiosi la tesi di Howard suscit\u00f2 reazioni generalmente negative. Robert J. Wilkinson osserva per\u00f2 che alcune posizioni settarie l'accolsero con un entusiasmo atto forse a far chiudere gli occhi al chiaro fatto che il tetragramma non si trova in \"alcuno\" degli esistenti manoscritti del Nuovo Testamento; atteggiamento da lui illustrato con l'affermazione nella \"Kingdom Interlinear Translation of the Christian Greek Scriptures\" dei Testimoni di Geova che \"il tetragramma (Geova)\" si trova 237 volte in \"versioni ebraiche\" del Nuovo Testamento, versioni per\u00f2 solo moderne con l'unica eccezione di una traduzione del Vangelo secondo Matteo fatta in Spagna nel XIII secolo, e nella quale invece del tetragramma appare in forma abbreviata l'espressione \"Il Nome\".\nCome indicato sopra, gli studiosi non sono affatto unanimi nel supporre, come Howard, che tutte le copie della Septuaginta esistenti agli inizi del cristianesimo usavano o \u05d9\u05d4\u05d5\u05d4 o \ud802\udd09\ud802\udd05\ud802\udd04\ud802\udd05 o \u0399\u0391\u03a9, per riferirsi al Dio di Israele, e che nessuna usava \u039a\u03cd\u03c1\u03b9\u03bf\u03c2.\nHoward assegna un lasso di tempo molto breve all'uso del tetragramma negli scritti dei cristiani ellenofoni: secondo lui, il moltiplicarsi, a partire gi\u00e0 del I secolo, di copie sia dell'Antico sia del Nuovo Testamento con \u039a\u03cd\u03c1\u03b9\u03bf\u03c2 nella forma deve avere soffocato, intorno all'inizio del II secolo, quelli che secondo lui avevano diverse forme del tetragramma.\nTetragramma nelle traduzioni del Nuovo Testamento.\nGeneralmente, le versioni del Nuovo Testamento in altre lingue traducono letteralmente la parola \u039a\u03cd\u03c1\u03b9\u03bf\u03c2. Fanno eccezione le traduzioni in ebraico. Come il Nuovo Testamento usa \u039a\u03cd\u03c1\u03b9\u03bf\u03c2 nelle sue citazioni per rappresentare il tetragramma del testo ebraico, cos\u00ec per rappresentare la parola \"\u039a\u03cd\u03c1\u03b9\u03bf\u03c2\" del Nuovo Testamento i traduttori in ebraico impiegano il tetragramma. Normalmente lo presentano come \u05d9\u05d4\u05d5\u05d4, ma in una versione del Vangelo secondo Matteo fatta al pi\u00f9 tardi nel 1380, l'espressione \u05d4\u05e9\u05dd (\"il Nome\") appare 19 volte, nell'abbreviata forma \u05d4\u05f4, dove in tale Vangelo in greco si legge o \u039a\u03cd\u03c1\u03b9\u03bf\u03c2 o \u0398\u03b5\u03cc\u03c2 (1:22,24; 2:13,19; 3:3; 4:4,7,10; 5:33; 21:9,42; 22:31,32,37,44; 28:2) oppure nessuno di questi due termini (15:8; 21:12; 27:9) e appare inoltre una volta nella forma completa \u05d4\u05e9\u05dd, dove nel Vangelo canonico di nuovo non si trova nessuno dei due (28:9).\nScritti patristici.\nSecondo la \"Catholic Encyclopedia\" (1910) e B.D. Eerdmans:\nPeshitta.\nLa Peshitta (una delle versioni siriache della Bibbia), probabilmente del II secolo, per il tetragramma usa la parola \"Signore\" (, pronounciato \"moryo\").\n\"Vulgata\".\nLa \"Vulgata\" (traduzione latina) fatta dall'ebraico nel IV secolo, usa la parola \"Signore\" () al posto del tetragramma.\nLa traduzione \"Vulgata\", quindi, sebbene fatta non dalla Septuaginta ma dal testo ebraico, non dipart\u00ec dalla pratica applicata nei manoscritti Septuaginta successivi al I secolo di evitare la scrittura del tetragramma.\nPertanto, in gran parte della loro storia, le traduzioni cristiane delle Scritture hanno usato gli equivalenti greci e latini di \"Adonai\" per rappresentare il tetragramma. Solo agli inizi del XVI secolo compaiono traduzioni cristiane della Bibbia con la traslitterazione del tetragramma.\nUso nelle tradizioni religiose.\nEbraismo.\nSpecialmente grazie alla Stele di Mesha, alla tradizione jahvista riscontrata in , e ai testi ebraici e greci antichi, la maggioranza dei biblisti sostengono che il tetragramma e gli altri nomi di Dio fossero usati dagli antichi Israeliti e dai loro vicini.\nDopo la distruzione del Tempio di Salomone, l'uso parlato del nome di Dio come stava scritto cess\u00f2 tra la gente, sebbene la conoscenza della pronuncia venisse perpetuata nelle scuole rabbiniche. Filone di Alessandria lo chiama \"ineffabile\", e dice che \u00e8 permesso solo a coloro le cui orecchie e lingue sono purificate dalla saggezza di pronunciarlo in un luogo santo (cio\u00e8, ai sacerdoti nel Tempio). In un altro passo, commentando : \"Se qualcuno, non dico che bestemmi contro il Signore degli uomini, ma che soltanto osi pronunciare il Suo nome inopportunamente, che si aspetti la pena di morte.\"\nFonti rabbiniche asseriscono che il nome di Dio fosse pronunciato solo una volta all'anno, dal Sommo Sacerdote, nel Giorno dell'Espiazione. Altri, incluso Maimonide, affermano che il nome fosse pronunciato quotidianamente nella liturgia ebraica del Tempio, durante la benedizione sacerdotale dei fedeli (), dopo il sacrificio del giorno; nella sinagoghe tuttavia veniva usato un nome sostitutivo (probabilmente \"Adonai\"). Secondo il Talmud, nelle ultime generazioni prima della distruzione del Tempio e la caduta di Gerusalemme il nome era pronunciato a bassa voce cosicch\u00e9 il relativo suono veniva disperso nell'inno cantato dai sacerdoti. La tradizione ebraica vuole che ci\u00f2 avvenisse all'Interno del \"Kodesh HaKodashim\", il Sancta sanctorum del Tempio di Gerusalemme: il Sommo Sacerdote dimenticava la pronuncia del tetragramma immediatamente dopo averla \"effettuata\". Il secondo e ultimo momento in cui il Sommo Sacerdote poteva pronunciare il tetragramma avveniva per due volte con la Benedizione sacerdotale sul popolo d'Israele:\nSecondo l'Ebraismo, qualsiasi materiale con su scritto o inciso il tetragramma, tanto pi\u00f9 se scritto da uno scriba in stato di purit\u00e0 su fogli di pergamena, non pu\u00f2 essere gettato via e deve essere custodito in un contenitore apposito chiamato Ghenizah oppure sotterrato in un terreno riservato specificatamente a questo scopo. Oggigiorno gli ebrei sono soliti inoltre non pronunciarlo ad alta voce in nessuna occasione e per nessuna ragione. Per discutere l'argomento della vocalizzazione del nome, solo per motivi scientifici, e mai in conversazioni futili o in preghiera, si preferisce scrivere le vocali a cui ci si riferisce e lasciare alla mente dell'ascoltatore la ricostruzione del nome vocalizzato. Come gi\u00e0 si \u00e8 detto, invece di pronunciare il tetragramma durante le preghiere, gli ebrei dicono \"Adonai\".\n\u00c8 probabile che la proibizione della pronuncia del tetragramma risalga all'epoca di Esdra e Neemia, ossia al ritorno dall'esilio babilonese, quando fu riaperto il Tempio di Gerusalemme e furono fissati molti dei canoni della liturgia. Alcuni spostano l'effettivo disuso della pronuncia del tetragramma a un periodo successivo, dal III secolo p.e.v. fino al III secolo e.v.. Qualunque sia la data di disuso, nel mondo ebraico la proibizione della sua pronuncia \u00e8 certa ed \u00e8 stata costante fino a oggi, tuttavia alcuni mistici erano soliti contemplare, con l'uso di cori o pi\u00f9 spesso in completo isolamento, le singole lettere che lo compongono.. A ogni modo, a partire dalla distruzione del Secondo Tempio nel 70, il tetragramma non \u00e8 pi\u00f9 pronunciato nella liturgia ebraica. La pronuncia comunque era ancora conosciuta a Babilonia, nella seconda met\u00e0 del IV secolo.\nProibizioni verbali.\nLa veemenza con cui viene denunciata nella \"Mishnah\" la pronuncia del nome fa supporre che l'uso di \"Yahweh\" fosse inammissibile nell'ebraismo rabbinico. \"Colui che pronuncia il Nome con le sue proprie lettere non avr\u00e0 posto nel mondo a venire!\" La pronuncia del Nome come \u00e8 scritto \u00e8 cos\u00ec proibita che a volte il Nome viene chiamato \"Ineffabile\", \"Inesprimibile\" o \"Nome Distintivo\".\nLa \"Halakha\" (Legge ebraica) prescrive che dove il Nome \u00e8 scritto \"yod-hei-vav-hei\", deve essere pronunciato soltanto \"Adonai\"; e anche quest'ultimo nome viene considerato nome santo e deve essere pronunciato solo in preghiera. Pertanto quando qualcuno vuole riferirsi in terza persona al Nome come \u00e8 scritto o pronunciato, si usa il termine \"HaShem\" (\"il Nome\"); e questo sistema pu\u00f2 essere usato anche nelle preghiere. I Masoreti aggiungevano punti vocalici (niqqud) e i segni di cantillazione ai manoscritti, per indicare l'uso delle vocali e per cantare le letture delle Bibbia nelle funzioni in sinagoga. A \u05d9\u05d4\u05d5\u05d4 aggiunsero le vocali di \"Adonai\" (\"Mio Signore\"), parola da usarsi quando veniva letto il testo. Mentre \"HaShem\"\u00e8 il modo pi\u00f9 comune per far riferimento al \"Nome\", i termini \"HaMaqom\" (lett. \"Il Luogo\" cio\u00e8 \"L'Onnipresente\") e \"Ra\u1e25mana\" (Aramaico, \"Misericordioso\") sono usati nella Mishnah e Ghemara, tuttora utilizzati nelle frasi \"HaMaqom y'na\u1e25em eth\u1e25em\" (\"possa L'Onnipresente consolarti\"), frase tradizionale per il lutto durante la \"Shiva\" e \"Ra\u1e25mana l'tzlan\" (\"possa il Misericordioso salvarci\", cio\u00e8 \"Dio non voglia\").\nProibizioni scritte.\nIl tetragramma scritto, e anche altri sei nomi di Dio, devono essere trattati con santit\u00e0 speciale. Non possono essere gettati via in maniera ordinaria, affinch\u00e9 non vengano profanati, ma sono usualmente messi in conservazione a lungo termine o sepolti nei cimiteri ebraici quando non pi\u00f9 in uso. Similmente, \u00e8 vietato scrivere il tetragramma (o questi altri nomi) senza motivo. Per poter salvaguardare la santit\u00e0 del Nome a volte una lettera viene sostituita da una lettera diversa nello scriverlo (per es. \u05d9\u05e7\u05d5\u05e7), o le lettere sono separate da uno o pi\u00f9 trattini. Alcuni ebrei sono molto rigorosi ed estendono tale salvaguardia non scrivendo altri nomi di Dio in altre lingue, per esempio in inglese scrivendo \"G-d\" invece di \"God\", o in italiano \"D-o\" invece di \"Dio\", e cos\u00ec via. Tuttavia questo sistema esula dalle normative della \"Halakhah\" (Legge ebraica).\nSamaritani.\nI Samaritani condividevano cogli ebrei il tab\u00f9 sulla pronuncia del Nome, e non esiste prova che la sua pronuncia fosse una pratica samaritana comune. Tuttavia \"Sanhedrin\" 10:1 include il commento di Rabbi Mana (degli Amoraim): \"per esempio quei Kutim che fanno giuramento\" non avranno un posto nel Mondo a venire, il che implica che Mana credeva che alcuni Samaritani usassero il nome quando facevano giuramenti (i loro sacerdoti hanno conservato la pronuncia liturgica \"Yahwe\" o \"Yahwa\" a tutt'oggi.) Come per gli ebrei, l'aramaico \"ha-Shema\" (\u05d4\u05e9\u05de\u05d0 \"il Nome\") rimane d'uso comune tra i Samaritani, simile a \"il Nome\" (\"HaShem\").\nCristianesimo.\nSi presume che i primi cristiani ebrei avessero ereditato dagli ebrei la pratica di leggere \"Signore\" dove il tetragramma appariva nel testo ebraico, o dove il tetragramma veniva evidenziato in un dato testo greco. I cristiani gentili, soprattutto coloro che non parlavano ebraico e usavano i testi in greco, leggevano \"Signore\" in quei punti dove appariva nel testo greco del Nuovo Testamento e altre copie dell'Antico Testamento greco. Questa pratica continu\u00f2 fino all'arrivo della Vulgata in latino, in cui \"Signore/Dominus\" rappresentava \"Yahweh\" nel testo latino. Nel diagramma del Tetragramma-Trinit\u00e0\"cfr. supra\" di Pietro Alfonsi, il nome \u00e8 scritto \"Jeve.\" \u00c8 rimasta come testimonianza la forma litanica \"Kyrie eleison\" a ricordo della tradizionale liturgia greca che era in uso anche nella chiesa latina. Come esempio di uso, nelle collette e nelle preghiere della liturgia cattolica, ci si rivolge a Dio con gli epiteti \"Dio onnipotente ed eterno\" oppure \"Dio, padre onnipotente\" o simili. L'unica volta in cui si utilizza un termine ebraico (non il tetragramma) \u00e8, una volta all'anno, in una delle sette antifone maggiori dell'Avvento \"O Adonai\" (nel testo latino - nel testo liturgico italiano \u00e8 reso con \"O Signore\"). Durante la Riforma, la Bibbia di Lutero usava \"Jehova\" nel testo tedesco dell'Antico Testamento di Martin Lutero.\nLe traduzioni moderne in cui \u00e8 presente (perlopi\u00f9 in nota) una vocalizzazione del tetragramma, sono opera di eruditi senza che abbiano un utilizzo al di fuori della cerchia della critica biblica, e servono soprattutto per evidenziare le stratificazioni e la formazione del testo (ad esempio le cosiddette tradizioni Jahvista, Elohista, Sacerdotale, ecc). Recentemente, in ambito cattolico, con la motivazione di riaffermare la disciplina sia ebraica sia delle prime comunit\u00e0 cristiane secondo la quale \u00abNon si deve pronunciare il nome di Dio sotto la forma del tetragramma YHVH nelle celebrazioni liturgiche, nei canti, nelle preghiere\u00bb, e anche nelle traduzioni della Bibbia il nome di Dio deve essere reso con Adonai, Kyrios, Signore, ecc.\nTraduzioni cristiane.\nCome gi\u00e0 menzionato, la Septuaginta (traduzione greca), la Vulgata (traduzione latina), e la Peshitta (traduzione siriaca) usano la parola \"Signore\" (, \"kyrios\", , e , \"moryo\" rispettivamente).\nL'uso della Septuaginta (=LXX) da parte dei cristiani in polemica con gli ebrei fece s\u00ec che questi ultimi l'abbandonassero, rendendola un testo specificamente cristiano. Dalla Septuaginta i cristiani redassero traduzioni in copto, arabo, lingua slava ecclesiastica e altre lingue utilizzate dalle Chiese ortodosse orientali e dalla Chiesa ortodossa, le cui liturgie e dichiarazioni dottrinali sono in gran parte un centone di testi dalla Septuaginta, che considerano essere ispirata almeno tanto quanto il Testo Masoretico. Nell'ambito della Chiesa ortodossa orientale, il testo greco rimane la norma per i testi in tutte le lingue, con particolare riferimento alle composizioni usate nelle preghiere.\nLa Septuaginta, col suo uso di \u039a\u03cd\u03c1\u03b9\u03bf\u03c2 per rappresentare il tetragramma, fu anche la base delle traduzioni cristiane associate all'Occidente, in particolare la \"Vetus latina\", che sopravvive in alcune parti della liturgia della Chiesa latina, e la Bibbia gotica. Le traduzioni cristiane della Bibbia in inglese normalmente usano \"LORD\" al posto del tetragramma nella maggioranza dei casi, spesso in maiuscoletto (o tutto in maiuscolo), cos\u00ec da distinguerlo da altre parole tradotte con \"Lord\". Nelle Bibbie (Antico Testamento) protestanti solitamente il tetragramma viene reso con Signore o con \"Eterno\". In nota o raramente nel testo compare sempre pi\u00f9 la forma Jahv\u00e9. La Riveduta Luzzi, la Nuova Diodati e la King James Version in riportano il nome di localit\u00e0 \"Jehovah-jireh\", la cui radice deriva dal tetragramma, ma altre Bibbie protestanti traducono diversamente.\nOrtodossi orientali.\nLa Chiesa ortodossa considera il testo della Septuaginta, che usa \u039a\u03cd\u03c1\u03b9\u03bf\u03c2 (Signore), come il testo pi\u00f9 autorevole dell'Antico Testamento, e nei suoi libri liturgici e di preghiera usa \u039a\u03cd\u03c1\u03b9\u03bf\u03c2 al posto del tetragramma nei testi che derivano dalla Bibbia\nCattolicesimo.\nNella Chiesa cattolica, la prima edizione ufficiale vaticana della \"Nova Vulgata Bibliorum Sacrorum Editio, editio typica\", pubblicata nel 1979, usava il tradizionale \"Dominus\" al posto del tetragramma nella stragrande maggioranza dei casi; tuttavia, usava anche la forma \"Iahveh\" per riportare il tetragramma in tre punti specifici:\nNella seconda edizione della \"Nova Vulgata Bibliorum Sacrorum Editio, editio typica altera\", pubblicata nel 1986, queste poche presenze della forma \"Iahveh\" furono sostituite da \"Dominus\", per conservare la lunga tradizione cattolica di evitare l'uso del \"Nome Ineffabile\" (secondo la definizione dei Padri della Chiesa).\nIl 29 giugno 2008, la Santa Sede reag\u00ec alla pratica allora ancora recente di pronunciare, durante la liturgia cattolica, il nome di Dio rappresentato dal tetragramma. Quali esempi di tale vocalizzazione, citava \"Yahweh\" e \"Yehovah\". I primi cristiani, affermava, seguivano l'esempio della Septuaginta nel rimpiazzare il nome di Dio con \"il Signore\", pratica con importanti implicazioni teologiche per l'uso de \"il Signore\" nel riferirsi a Ges\u00f9, come in e altri testi del Nuovo Testamento. Promulgava quindi che, \"nelle celebrazioni liturgiche, negli inni e preghiere il nome di Dio nella forma del \"tetragramma\" YHWH non deve essere usato n\u00e9 pronunciato\"; e che le traduzioni dei testi biblici per uso liturgico devono seguire la pratica della Septuaginta greca e della Vulgata latina, sostituendo il nome divino con \"il Signore\" o, in alcuni contesti, \"Dio\". Questo il testo della direttiva della Congregazione per il culto divino e la disciplina dei sacramenti in italiano:\nLa \"\"United States Conference of Catholic Bishops\" (Conferenza dei Vescovi Cattolici degli Stati Uniti)\" ha elogiato queste istruzioni, aggiungendo che \"fornisce anche un'opportunit\u00e0 di offrire la catechesi ai fedeli come incoraggiamento a dimostrare riverenza per il Nome di Dio nella vita quotidiana, enfatizzando la potenza del linguaggio come atto di devozione e adorazione\".\nA ogni modo, quando si tratta di vocalizzare il Nome Divino in ambito accademico, si propende da pi\u00f9 di due secoli per una vocalizzazione del tetragramma con le vocali \"a\" ed \"e\", e talvolta questa forma pu\u00f2 apparire, oltre che nei testi di critica biblica, anche nelle note e nelle introduzioni o, pi\u00f9 raramente (una o due volte) nel testo dell'Antico Testamento, quando si tratta di evitare ambiguit\u00e0 per la presenza vicina di altri nomi divini. \u00c8 presente pi\u00f9 spesso in alcune versioni letterali degli anni sessanta a indirizzo storico critico, allo scopo di evidenziare le diverse tradizioni presenti nella formazione del testo. In traduzioni degli ultimi anni \u00e8 citato il tetragramma in caratteri latini (JHWH) senza alcuna vocalizzazione. Non compare mai nel Nuovo Testamento non essendo presente in nessuno dei manoscritti antichi da cui vengono fatte le traduzioni.\nTestimoni di Geova.\nIn Italia i Testimoni di Geova hanno adottato nella loro traduzione la forma del tetragramma biblico \"Geova\" derivata dalla forma in inglese \"Jehovah\" adoperata nel 1903 nel libro di Charles Taze Russell, \"Il divin piano dell'Et\u00e0\", e da essi ufficializzata il 26 luglio del 1931, quando hanno assunto l'attuale denominazione.\nEssi non considerano sicuramente corretta la loro scelta della vocalizzazione Geova/Jehovah, in passato la pi\u00f9 diffusa in inglese. Infatti dalla met\u00e0 del XIX secolo fino ai primi decenni del XX secolo tutte le nuove versioni inglesi della Bibbia traducevano il tetragramma biblico con \"Jehovah\"; per\u00f2 a partire dal 1939, e cio\u00e8 poco dopo l'assunzione dell'attuale denominazione dei Testimoni di Geova, predomina nelle versioni inglesi della Bibbia o la prassi pi\u00f9 antiqua di usare (fuori di pochissimi passi) \"Lord\" o quella di usare \"Yahweh\". Ci tengono inoltre a ricordare che l'italiano \"Ges\u00f9\" deriva dall'aramaico \u05d9\u05b5\u05e9\u05c1\u05d5\u05bc\u05e2\u05b7 (Yeshua'), come in Libro di Esdra , che a sua volta proviene dall'ebraico \u05d9\u05b5\u05e9\u05c1\u05d5\u05bc\u05e2\u05b7 (Yeshua') e ulteriormente dall'ebraico \u05d9\u05b0\u05d4\u05d5\u05b9\u05e9\u05bb\u05c1\u05e2\u05b7\u200e (Yehoshua\u02bf), che significa \"\u05d9\u05d4\u05d5\u05d4 \u00e8 salvezza\" e che da essi \u00e8 interpretato come indicazione della pronuncia originale di \u05d9\u05d4\u05d5\u05d4. I nomi teofori inizianti per Yeho- possono tuttavia spiegarsi anche senza postulare un'originaria forma ricostruita Yehowah: l'evoluzione del timbro in \"yeh-\" rispetto a \"yah-\" si comprende bene infatti con una regolare riduzione di vocale in sillaba atona.\nRelazione ebrei-cristiani.\nIl 16 gennaio 2006, in visita a papa Benedetto XVI, il rabbino capo di Roma Riccardo Di Segni ha sollevato il problema del fastidio che provoca fra gli ebrei l'uso del nome divino fra i cristiani, a causa della particolare sensibilit\u00e0 ebraica dovuta al divieto di pronunciare il nome di Dio nei dieci comandamenti. Il Papa ha risposto che la tradizione cattolica, a differenza di quella protestante, \u00e8 arrivata a questa facilit\u00e0 di espressione molto recentemente, per influsso dello storicismo, e che i cattolici devono lavorare perch\u00e9 si torni all'origine del culto.\nLo scrittore ateo Erri De Luca propone e utilizza, nei suoi libri, la formula \"Iod\", prima lettera del Nome Sacro, e anagramma della parola Dio, gioco possibile solo in italiano.\nCitazioni moderne del Tetragramma.\nNel cinema.\nNella Terza Stagione (2018), nell'episodio \"Jahr Null\", al minuto 30:32, Hawthorne Abendsen, rinchiuso in cella, comincia a delirare citando poesie, canzonette ed infine un brano del Salmo 91:9 dove diceva \"Geova \u00e8 il mio rifugio\"."}
{"id": "24216", "revid": "1305772", "url": "https://it.wikipedia.org/wiki?curid=24216", "title": "Seriale", "text": "Seriale o in serie indica delle strutture diverse poste una di seguito all'altra, in contrapposizione a parallelo o in parallelo, che identifica strutture collegate, ma solo agli estremi.\nAd esempio, la circolazione sanguigna nell'uomo \u00e8 prima della nascita seriale, poi diventa una circolazione in parallelo, con la formazione delle due circolazioni, polmonare e sistemica.\nI due termini si utilizzano in molti campi, elettronica, idraulica, eccetera."}
{"id": "24219", "revid": "104265", "url": "https://it.wikipedia.org/wiki?curid=24219", "title": "Hot swap", "text": "Hot swap (o anche hot plug), in informatica, identifica un'interfaccia che permette il collegamento e/o lo scollegamento di un dispositivo anche a sistema avviato.\nLe interfacce \"hot swap\" pi\u00f9 note sono l'USB (USB) e il Firewire, ed in senso lato anche le interfacce di rete (Ethernet o wireless). Interfacce che non prevedono tale possibilit\u00e0 sono ad esempio l'interfaccia PS/2 (per collegare mouse e tastiera) o l'ATA. Un'evoluzione di quest'ultima interfaccia, il Serial ATA, contiene tra le specifiche anche l'hot swap, ma non tutti i controller disponibili sul mercato la implementano. \nSi pu\u00f2 parlare di \"hot swap\" anche in caso di sistemi di hard disk che permettono la sostituzione o l'aggiunta di un'unit\u00e0 (ad esempio quando in un sistema RAID si danneggia un hard disk in mirroring), oppure in sistemi UPS in cui si possono sostituire gli accumulatori \"al volo\" e perfino moduli di potenza senza dover togliere alimentazione ai sistemi collegati."}
{"id": "24220", "revid": "339392", "url": "https://it.wikipedia.org/wiki?curid=24220", "title": "Lista dei Re Polacchi", "text": ""}
{"id": "24222", "revid": "31886", "url": "https://it.wikipedia.org/wiki?curid=24222", "title": "Oggetto sottomarino non identificato", "text": "USO \u00e8 l'acronimo inglese di \"Unidentified Submerged Object\" o \"Unidentified Submarine Object\", in italiano oggetto sottomarino non identificato (OSNI), analogo a UFO. Con questo termine nell'ambito della ufologia si definiscono gli oggetti avvistati sotto la superficie del mare e che non si \u00e8 riusciti a ricondurre ad oggetti o mezzi conosciuti.\nGli avvistamenti sono meno numerosi di quelli relativi ai pi\u00f9 noti UFO.\nTali avvistamenti, riconducibili a fenomeni naturali o veicoli di nuova concezione (ed esempio militari), sono spesso attribuiti a un'origine extraterrestre nell'ambito delle teorie del complotto sugli UFO.\nAlcuni ufologi ritengono che nelle profondit\u00e0 oceaniche siano ubicate numerose basi spaziali aliene."}
{"id": "24223", "revid": "34971", "url": "https://it.wikipedia.org/wiki?curid=24223", "title": "Ed (Unix)", "text": "Ed \u00e8 un editor di testo, standard originario per tale tipologia di programmi per il sistema operativo Unix. Il suo sviluppo fu ispirato da un editor precedente conosciuto come QED che influenz\u00f2 a sua volta ex, dal quale deriv\u00f2 vi.\nCaratteristiche.\ned si pu\u00f2 trovare virtualmente in ogni versione di Unix e GNU/Linux disponibile; spesso chi ha a che fare con pi\u00f9 versioni di Unix conosce almeno i comandi base di ed.\nLa sintassi di ed ha influenzato svariati programmi per Unix come sed, awk e grep, oltre che il linguaggio di programmazione Perl.\nFamoso per la sua sintassi concisa, ed non ha quasi riscontro visuale. Per esempio, il messaggio che ed produce in caso di errore o quando vuole assicurarsi che l'utente intenda uscire senza salvare \u00e8 \"?\". Non riporta il nome del file corrente o il numero di linea, a meno di non richiederlo.\nQuesta sintassi era appropriata nelle prime versioni di Unix, quando le console erano stampanti, i modem erano lenti, e lo spazio su disco e la memoria erano preziosi. Questi vantaggi cessarono di essere tali quando editor pi\u00f9 interattivi divennero lo standard.\nSessione di esempio.\nEcco la trascrizione di una sessione di esempio di ed:\n a\n ed is the standard Unix text editor.\n This is line number two.\n 2i\n .\n 1,$l\n ed is the standard Unix text editor.$\n This is line number two.$\n 3s/two/three/\n 1,$l\n ed is the standard Unix text editor.$\n This is line number three.$\n w text\n 66\n q\nSpiegazione dell'esempio.\nNell'esempio si parte con un file vuoto e si usa \"a\" per inserire testo (tutti i comandi di ed sono singoli caratteri). Questo ci porta nel \"modo di inserimento\", che termina inserendo un singolo punto in una linea. Le due linee inserite prima del punto vengono immesse nel \"buffer\" del file. \"2i\" porta al modo di inserimento e inserisce il testo seguente (\"*\" nell'esempio) prima della riga due. Tutti i comandi possono essere prefissi con un numero di linea per indicare di operare su quella riga.\nIn \"1,$l\" il carattere \"l\" sta per il comando \"list\". Questa volta preponiamo al comando una gamma, indicando le due linee limite separandole con una virgola ($ indica l'ultima riga). ed mostra quindi tutte le righe dalla prima all'ultima. Queste righe finiscono con il simbolo del dollaro, in maniera che il fine linea sia chiaramente visibile.\nIn seguito viene corretto l'errore nella linea 3 con \"3s/two/three/\", un comando di sostituzione. Il 3 indica la linea in cui effettuare il comando \"s\", seguono il testo da rimpiazzare e il rimpiazzo. Stampando tutte le linee con \"1,$1\" vediamo che la linea adesso \u00e8 corretta.\n\"w text\" scrive il buffer nel file \"text\". ed risponde con 66, che \u00e8 il numero di caratteri scritti nel file. \"q\" chiude la sessione."}
{"id": "24224", "revid": "322321", "url": "https://it.wikipedia.org/wiki?curid=24224", "title": "Montefiore Conca", "text": "Montefiore Conca (\"Munt Fior\" in romagnolo) \u00e8 un comune italiano di abitanti della provincia di Rimini in Emilia-Romagna. Piccolo borgo dell'entroterra Riminese, un tempo era un importante avamposto dei Malatesta con una imponente rocca che domina dall'alto tutta la zona circostante. Fa parte, assieme ad altri 4 comuni riminesi, dell'associazione dei \"Borghi pi\u00f9 belli d'Italia\".\nGeografia fisica.\nIl comune \u00e8 situato nella zona meridionale della provincia, al confine con le Marche (provincia di Pesaro-Urbino). Il suo territorio, di circa 22\u00a0km\u00b2, si estende sulle colline dell'Appennino tosco-romagnolo, adiacente alla Valconca. Il borgo si trova ad un'altitudine di 385 m s.l.m. distante 17\u00a0km da Cattolica e Gabicce Mare. Vicino \u00e8 anche il confine di Stato con San Marino.\nStoria.\nLa prima documentazione storica sull'abitato risale al 1136, quando Papa Innocenzo II dichiara che la chiesa di San Paolo \u00e8 sotto la protezione Apostolica.\nNel 1320 Papa Giovanni XXII cedette Montefiore ai Malatesta. Nel 1371 furono censite le aree delle \"Marche\" e della \"Romagna\", ci\u00f2 permise di sapere che la popolazione di Montefiore ascendeva a 160 focolari.\nNel 1372 il controllo della signoria passa a Galeotto che poi lo dar\u00e0 al figlio Galeotto Belfiore (soprannominato con questo aggettivo per essere nato nella rocca di Montefiore).\nDopo la morte di Galeotto Belfiore (a 23 anni per un'epidemia) successe Carlo detto il Catone che sosteneva la Chiesa durante lo scisma d'Occidente.\nMorto anche Carlo nel 1429 gli successe il nipote Roberto detto il beato.\nDopo la morte di Roberto (a 21 anni) subentr\u00f2 il fratello Sigismondo Malatesta che regal\u00f2 al suo territorio cultura, arte e prosperit\u00e0. Poi l'inimicizia col Papa lo port\u00f2 alla scomunica e alla sottrazione dei suoi territori, fra cui Montefiore.\nDal 1500 al 1503 fu sotto il dominio di Cesare Borgia.\nDal 1504 al 1505 fu sotto il dominio della Repubblica di Venezia. Dal 1506 al 1514 fu sotto il dominio della Santa Sede.\nNel 1797 entr\u00f2 a far parte della Repubblica Cisalpina.\nNel 1815 fu inglobato dal Regno Italico di Napoleone.\nDopo il Congresso di Vienna fu riaffidato alla Chiesa.\nDopo la II Guerra d'Indipendenza entr\u00f2 a far parte del Regno d'Italia.\nNel 1863 gli venne cambiato il nome in \"Montefiorito\" e solo nel 1917 venne rinominato in Montefiore su proposta di Don Paolo Palmerini. La tradizione fa risalire tale toponimo a un'antica famiglia ebrea della zona, anche se pare pi\u00f9 probabile che sia stato il nome del paese a ispirare quello della famiglia.\nMonumenti e luoghi d'interesse.\nIl castello risale alla met\u00e0 del Trecento, ma recenti scavi archeologici (2006-2008) hanno ipotizzato che il complesso esistesse gi\u00e0 nell'XI secolo.\nIl santuario Cella di Bonora, meta di numerosi fedeli, ospita un antico dipinto con la Madonna che allatta il figlio.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 159 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nIstituzioni, enti e associazioni.\nNell'aprile 2010 ha preso vita l'associazione Malatempora con lo scopo di promuovere la conoscenza, la tutela, la valorizzazione, la fruizione delle risorse ambientali, storiche, culturali ed artistiche del territorio e della comunit\u00e0, onde promuoverne la crescita sociale.\nInfrastrutture e trasporti.\nMontefiore, oltre ad essere servito da strade provinciali, \u00e8 anche collegata all'autostrada A14 tramite il casello di Cattolica-S. Giovanni-Gabicce, situato nel comune di San Giovanni in Marignano, distante 15\u00a0km.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nDal 2000 l'evento sportivo principale \u00e8 il Torneo di calcio a 5 \"Citt\u00e0 di Montefiore\" organizzato da un gruppo di ragazzi montefioresi con la collaborazione della asd Montefiorese. \nLa ASD Montefiorese \u00e8 stata fondata nel 1986 e milita in 3\u00aa categoria; i colori sociali sono giallo e rosso.\nA Montefiore Conca ha sede la ASD Turbolenza che primeggia in sport estremi come skydiving, paracadutismo, extreme sports, swooping, Base jumping, shows, street wear."}
{"id": "24225", "revid": "36426", "url": "https://it.wikipedia.org/wiki?curid=24225", "title": "Horace Walpole", "text": "Biografia.\nWalpole nacque a Londra il 24 settembre del 1717, ultimo di tre figli di sir Robert Walpole, ministro del governo sotto re Giorgio I e re Giorgio II. Fu educato a Eton e al King's College di Cambridge, dove s'iscrisse nel 1735. Nel 1737 mor\u00ec la madre, lady Walpole, alla quale era profondamente legato, e lo stesso anno il padre si spos\u00f2 con Maria Skerrett, la sua domestica. In compagnia del poeta Thomas Gray, collega di universit\u00e0, comp\u00ec il \"Grand Tour\", viaggiando, tra il 1739 e il 1741, in Francia e Italia. In quegli anni Walpole inizi\u00f2 il suo celebre, brillante epistolario - pi\u00f9 di tremila lettere di carattere politico, storico, artistico, letterario e mondano - al quale egli deve, assieme a \"Il castello di Otranto\" (1764), la sua fama di scrittore. \nTornato in Inghilterra nel 1741, grazie all'appoggio del padre fu eletto in Parlamento, ma l'anno seguente, in seguito alla nomina del padre a \"conte di Orford\", dovette trasferirsi a Houghton. L\u00ec si occup\u00f2 di catalogare i quadri di famiglia in un'opera pubblicata nel 1747 con il titolo di \"Aedes Walpolianae\". Esord\u00ec nel 1748 come poeta, ma senza riscuotere molto successo.\nNel 1747 prese in affitto (ne ottenne la totale propriet\u00e0 solo due anni dopo), sulle rive del Tamigi, nel sobborgo londinese di Twinkenham, la villa di Strawberry Hill, dedicandosi per circa un quarantennio a trasformarla in un vero e proprio piccolo castello, ben presto ammirato e famoso in tutta Europa, uno degli esempi del neogotico (\"gothic revival\") basato su approccio letterario e teorico, visto che non cerc\u00f2 materiali appropriati e non si avvalse di maestranze specializzate per realizzarne l'arredo; nella camera da letto, detta \"Camera di Holbein\", poich\u00e9 sulle pareti erano copie di ritratti dell'artista, se il camino era ispirato alla tomba dell'arcivescovo Warham nella cattedrale di Canterbury, con il paravento sul disegno del coro di Rouen, utilizz\u00f2 per la decorazione goticheggiante del soffitto: cartapesta e le sedie e il tavolo, per lui del periodo Tudor, erano in realt\u00e0 della fine del Seicento e provenivano dalle Indie Orientali. La villa sar\u00e0 perfino dotata, a partire dal 1757, di una tipografia privata, \"The Elzevirianum\", che pubblicher\u00e0, fino al 1789, gran parte della produzione dello scrittore, oltre a pregevoli edizioni di classici e opere di amici, come le \"Odes\" di Thomas Gray con i disegni di R. Bentley.\nNel 1791, alla morte del nipote, Walpole assunse il titolo di \"Conte di Orford\". Mor\u00ec a Londra il 2 marzo del 1797, all'et\u00e0 di settantanove anni, e fu seppellito nella tomba di famiglia a Houghton.\nFortuna letteraria.\nNel 1751 inizi\u00f2 a scrivere le proprie memorie, pubblicate solo nel 1791, ma ne interruppe la stesura per dedicarsi all'attivit\u00e0 di editore nel 1757. Pubblic\u00f2 il \"Catalogo dei reali e nobili autori d'Inghilterra\", una sua significativa opera, pi\u00f9 volte censurata; Walpole inizi\u00f2, partendo da questa esperienza, a scrivere \"Aneddoti sulla pittura in Inghilterra\", fondamentale nello studio delle arti per tutto l'Ottocento.\nIn un mese del 1764 scrisse il romanzo \"Il castello d'Otranto\", facendolo per\u00f2 passare per la traduzione dall'Italiano di un manoscritto del 1529. Solo dopo il grande successo ripubblic\u00f2 l'opera firmandola con il proprio nome e togliendo la prefazione.\nIl suo nome \u00e8 anche legato al termine da lui coniato \"serendipity\", un neologismo con il quale, soprattutto nel campo scientifico e delle esplorazioni geografiche, indica la casualit\u00e0 di una scoperta inattesa che non sia stata programmata perch\u00e9 se ne stava cercando un'altra. Horace Walpole utilizz\u00f2 per la prima volta il termine in una lettera da lui indirizzata all'amico Horace Mann il 28 gennaio 1754. A ispirare Walpole fu la lettura della fiaba persiana dei \"Tre principi di Serendippo\" tradotta in italiano da Cristoforo Armeno. Nel racconto i tre protagonisti trovano sul loro cammino per caso o per capacit\u00e0 di osservazione tutte cose che non stavano cercando.\nConobbe Madame du Deffand, la sua maggiore corrispondente, a Parigi nel 1765 e inizi\u00f2 la realizzazione de \"La madre misteriosa\", una tragedia che riscosse grande successo anche grazie all'interessamento di Lord Byron.\nMor\u00ec nel 1797. La sua prolifica produzione letteraria ispir\u00f2, nell'Ottocento, Edgar Allan Poe.\nOpere.\nLa sua opera pi\u00f9 famosa \u00e8 \"Il castello di Otranto\" (ambientato ad Otranto, nel Salento), la cui prima edizione \u00e8 del 24 dicembre del 1764 (il frontespizio, per\u00f2, reca l'anno 1765), per la Thomas Lownds. Tra le sue altre opere si conta una tragedia, \"The Mysterious Mother\" (1768), e un volumetto di racconti, \"Hieroglyphic Tales\" (\"Racconti Geroglifici\") del 1785, stampato in soli sei esemplari.\nTra le opere di argomento storico e artistico-antiquario vanno ricordate: \"Aedes Walpolianae\" (1747), \"A Catalogue of Royal and Noble Authors of England\" (2 voll., 1758), \"Historic Doubts on the Reign of King Richard III\" (1768), \"A Description of Strawberry Hill\" (1774), \"Anecdotes of Painting in England\" (5 voll., 1762-1780), \"Memories of the Last Ten Years of George II\" (1822).\nIl suo epistolario \u00e8 stato raccolto e curato da Wilmart Sheldon Lewis in una serie di 48 volumi con il titolo di \"The Yale Edition of Horace Walpole's Correspondence\", edito tra il 1937 e il 1983."}
{"id": "24228", "revid": "1982", "url": "https://it.wikipedia.org/wiki?curid=24228", "title": "Henry Mancini", "text": "Biografia.\nHenry Mancini nacque a Cleveland, in Ohio, il 16 aprile del 1924. Figlio di immigrati italiani, il padre, Quintiliano \"Quinto\" Mancini, era di Scanno (in provincia di L'Aquila), la madre, Anna Pece, era di Forl\u00ec del Sannio (in provincia di Isernia). Poco dopo la nascita, si trasfer\u00ed con la famiglia in Pennsylvania. Si avvicin\u00f2 alla musica a otto anni, grazie al padre, un lavoratore dell'industria siderurgica con la passione per il flauto che scelse per il piccolo Henry l'ottavino come primo strumento. A dodici anni inizi\u00f2 a studiare pianoforte, per proseguire con la composizione sotto la guida di Mario Castelnuovo-Tedesco.\nNel 1942, terminate le scuole superiori, si trasfer\u00ec a New York per frequentare la scuola musicale Juilliard School. La seconda guerra mondiale gli imped\u00ec per\u00f2 di completare gli studi: fu chiamato sotto le armi, e fino al 1945 serv\u00ec in aeronautica e in fanteria.\nFinita la guerra fu chiamato come pianista e arrangiatore nell'orchestra di Glenn Miller, in via di riorganizzazione dopo la prematura scomparsa del grande musicista, avvenuta durante il conflitto. Si innamor\u00f2 della cantante dell'orchestra, Virginia O'Connor, che spos\u00f2 nel 1947. Dal loro matrimonio nacquero tre figli.\nCinema e colonne sonore.\nL'ingresso di Henry Mancini nel mondo del cinema avvenne nel 1952, quando fu assunto nel dipartimento di musica della Universal Pictures. Il successo arriv\u00f2 al suo secondo lavoro con la casa produttrice: il film \"La storia di Glenn Miller\" (1954), basato sulla vita del grande musicista, fece guadagnare a Mancini la sua prima nomination all'Oscar.\nI principali successi di Henry Mancini furono legati alla sua lunga e felice collaborazione con il regista Blake Edwards. Il loro primo lavoro insieme fu la serie televisiva \"Peter Gunn\" (1958), il cui tema principale, molti anni pi\u00f9 tardi, sar\u00e0 ripreso e inserito nella colonna sonora di \"The Blues Brothers - I fratelli Blues\".\nSuccessivamente Edwards affid\u00f2 a Mancini la colonna sonora del suo film \"Colazione da Tiffany\" (1961): nacque cos\u00ec \"Moon River\", uno dei suoi brani pi\u00f9 celebri e amati. Mancini fu premiato con due Oscar. L'anno successivo ottenne un altro Oscar per \"The Days of Wine and Roses\", canzone che dava il titolo all'omonimo film (1962) con Jack Lemmon.\nNel 1964 fu la volta di un altro grande successo internazionale, il tema della \"Pantera Rosa\", composto da Mancini per l'omonimo film di Edwards, e inserito in tutti i successivi episodi della serie e nei cartoni animati della Pantera Rosa.\nMancini cur\u00f2 inoltre la colonna sonora di \"\" (1967), ancora diretto da Blake Edwards e ispirato alla serie televisiva a cui aveva gi\u00e0 lavorato in precedenza.\nNel 1969 il singolo \"Love Theme from Romeo and Juliet\" raggiunge la prima posizione nella Billboard Hot 100 per due settimane e nel 1971 il brano \"Whistling Away the Dark\" della colonna sonora di \"Operazione Cr\u00eapes Suzette\" riceve il Golden Globe per la migliore canzone originale.\nSua la colonna sonora del film ufficiale intitolato \"Ci\u00f2 che l'occhio non vede\" (\"Visions of Eight\") dedicato ai XX Giochi Olimpici di Monaco di Baviera 1972 e girato da otto registi, tra cui Milo\u0161 Forman, Kon Ichikawa, Claude Lelouch, John Schlesinger, Mai Zetterling.\nMancini venne poi insignito del quarto Oscar per le musiche originali di \"Victor Victoria\" (1982), anche questo diretto da Blake Edwards.\nIl suo unico musical teatrale \u00e8 l'adattamento del film che, sempre diretto da Edwards e con Julie Andrews che riprese il suo ruolo cinematografico, debutt\u00f2 a Broadway nel 1995, poco dopo la morte del compositore.\nAltro suo successo da menzionare, \u00e8 la colonna sonora della miniserie TV \"Uccelli di rovo\", in particolare con il brano \"Meggie's Theme\", di grande impatto emotivo.\nNon di minore importanza la colonna sonora del film \"La grande corsa\" (\"The great Race\"), sempre in collaborazione con Blake Edwards.\nI riconoscimenti.\nIn oltre quarant'anni di carriera nel cinema, Henry Mancini firm\u00f2 le musiche di oltre cento film e vinse quattro Oscar su 18 candidature, a cui vanno aggiunti 20 Grammy e due Emmy. Pubblic\u00f2 pi\u00f9 di 50 album, con oltre 300 milioni di copie vendute in tutto il mondo, e compose oltre 500 canzoni.\nIl 13 aprile 2004 gli Stati Uniti hanno emesso un francobollo commemorativo in suo onore da 37 cents, dove Mancini \u00e8 ritratto mentre dirige davanti ad una platea di spettatori, con la Pantera Rosa che lo indica da un angolo. Sullo sfondo scorrono i titoli dei film pi\u00f9 famosi di cui ha curato le musiche.\nPremio Oscar"}
{"id": "24229", "revid": "834", "url": "https://it.wikipedia.org/wiki?curid=24229", "title": "Enrico Nicola Mancini", "text": ""}
{"id": "24238", "revid": "1372005", "url": "https://it.wikipedia.org/wiki?curid=24238", "title": "Guglielmo da Volpiano", "text": "Biografia.\nEra figlio del nobile svevo Roberto da Volpiano, vassallo di Berengario II, e di Perinzia, forse sorella di Arduino d'Ivrea.\nSarebbe nato, secondo il suo biografo, sull'isola di San Giulio durante l'assedio portato dall'imperatore Ottone I di Sassonia alla regina Willa, moglie di Berengario II d'Ivrea. L'assenza presso il capitolo di San Giulio di qualsiasi celebrazione liturgica tramandata a suo nome ha portato alcuni studiosi a dubitare di tale evento. Ad ogni modo la sua nascita avrebbe indotto gli assediati a trattare la resa e Ottone a essere clemente, al punto che lo stesso Ottone accett\u00f2 di tenere a battesimo Guglielmo come suo padrino.\nMonaco benedettino, allievo di Majolo, ader\u00ec alla riforma che ha il suo centro nell'Abbazia di Cluny. Amante dell'architettura, lavor\u00f2 tra la Francia e l'Italia fondando una quarantina di monasteri e chiese. Con l'attivit\u00e0 di promozione dell'edilizia religiosa, contribu\u00ec anche al diffondersi in Francia della cultura architettonica romanica e, in particolare, della tecnica della copertura a volta.\nAttivit\u00e0.\nEsemplare e importante per l'epoca fu la ricostruzione (989-1002) della chiesa di Saint-B\u00e9nigne a Digione, iniziata nel periodo in cui Guglielmo era da poco il nuovo abate del relativo monastero. Egli fu anche il responsabile della costruzione dell'abbazia di Mont-Saint-Michel, della quale disegn\u00f2 personalmente la chiesa in stile romanico.\nIn Italia la sua opera pi\u00f9 importante \u00e8 la fondazione nell'anno 1003 dell'abbazia di Fruttuaria nel comune di San Benigno Canavese, che verr\u00e0 consacrata nell'anno 1007 e della quale esistono resti sotterranei visitabili.\nCulto.\nLa Chiesa cattolica lo considera santo e lo ricorda il giorno 1\u00ba gennaio.\nDal Martirologio Romano: \"Nel monastero di F\u00e9camp in Normandia, transito di san Guglielmo, abate di San Benigno di Digione, che negli ultimi anni della sua vita govern\u00f2 con fermezza e prudenza i suoi moltissimi monaci distribuiti in quaranta monasteri\"."}
{"id": "24242", "revid": "1821847", "url": "https://it.wikipedia.org/wiki?curid=24242", "title": "Battaglia di Novi", "text": "La battaglia di Novi, svoltasi il 15 agosto 1799, vide affrontarsi i francesi dell'Armata d'Italia, comandati inizialmente dal generale Barth\u00e9lemy Joubert (che mor\u00ec in principio di scontro) e poi dal generale Jean Victor Moreau contro l'esercito austro-russo guidato dal feldmaresciallo russo Aleksandr Suvorov durante la sua campagna in Italia.\nConclusasi con la vittoria di questi ultimi, determin\u00f2 la ritirata generale delle forze francesi presenti in Italia.\nPreludio.\nLa seconda coalizione antifrancese, passata all'offensiva nel 1799 mentre Napoleone si trovava in Egitto, aveva battuto le forze dell'Armata d'Italia a Cassano d'Adda. I francesi si erano cos\u00ec ritirati nel territorio della Repubblica Ligure, utilizzando la fortezza di Gavi come perno difensivo, mentre gli austro-russi si erano dispiegati nella zona tra Novi e Pozzolo conquistando il forte di Serravalle.\nSchieramenti.\nEsercito imperiale.\nPosto il quartier generale a Bosco Marengo, l'esercito era cos\u00ec schierato:\nLa riserva era situata dietro Pozzolo Formigaro a Rivalta Scrivia ed era comandata dal generale Melas.\nNel complesso scesero in campo 66.840 uomini (93 battaglioni di fanteria e 52 squadroni di cavalleria)\nEsercito francese.\nPosto il quartier generale a Novi, l'Armata d'Italia era cos\u00ec schierata:\nSchierati in totale 34.930 uomini (52 battaglioni di fanteria e 11 reggimenti di cavalleria).\nEventi.\nAll'alba del 15 agosto, il generale Kray attacc\u00f2 l'ala sinistra francese di P\u00e9rignon, sulla pianura tra Fresonara e Basaluzzo.\nIl generale Joubert, colto di sorpresa dall'improvviso attacco, si rec\u00f2 sulla posizione del generale Lemoine per meglio rendersi conto della situazione, ma venne colpito nella mischia da una palla nemica e mor\u00ec poco dopo.\nNonostante la scomparsa di Joubert la battaglia non rallent\u00f2. L'ala sinistra di Lemoine resistette all'assalto austriaco, a costo di gravissime perdite, mentre fall\u00ec il tentativo di Bellegarde di aggirare le posizioni francesi, risalendo il Lemme e deviando verso Pasturana.\nNel frattempo Moreau assunse il comando delle forze francesi, mentre il generale Colli venne mandato in soccorso di Lemoine. La resistenza francese spense l'attacco austriaco e consent\u00ec ai francesi di contrattaccare.\nIn questa fase della battaglia, il centro degli schieramenti non era ancora entrato in azione, anche per una serie di incomprensioni e rivalit\u00e0 tra i generali russi e austriaci. Verso le otto del mattino Suvorov ordin\u00f2 al centro di investire Novi, ma l'artiglieria francese, posta sulle alture intorno alla citt\u00e0, riusc\u00ec a contenere l'attacco e di fronte alle gravi perdite subite, i russi furono costretti a riprendere le posizioni iniziali di fronte a Pozzolo.\nVerso le nove Kray tent\u00f2 un secondo attacco sul fianco, alla conquista delle colline: le posizioni vennero conquistate e perdute per ben due volte, sotto il fuoco dell'artiglieria, ma alla fine Kray fu costretto a desistere di fronte alla resistenza francese, anche perch\u00e9 l'aiuto da parte di Bagration tardava arrivare.\nAnche il secondo attacco russo sul centro, con l'appoggio dei battaglioni di Derfelden provenienti da Pozzolo, si infranse contro la resistenza francese di Watrin. Verso la fine della mattina il conflitto si estese anche sull'ala destra francese verso Serravalle, dove il generale Melas tent\u00f2 di attaccare sul fianco ed aggirare il nemico. Ma anche questo assalto fall\u00ec.\nLa tattica adottata da Suvorov a questo punto fu quella di concentrare l'assalto sull'ala sinistra francese con l'obiettivo di conquistare le colline e aggirare la citt\u00e0 di Novi. Venne cos\u00ec ordinato a Kray di effettuare un terzo attacco, mentre Suvorov premeva sul centro a sostegno dell'offensiva del primo e Melas sulla sinistra si dirigeva verso Novi per proteggere la ritirata delle truppe russe e affrontare l'avanzata dei francesi.\nGli scontri ebbero luogo alla Collinetta, alla Buffalora, alla Pomela e al Belvedere, alture circostanti la citt\u00e0; sebbene gli attacchi fallissero, i francesi cominciarono a risentire dell'eccessivo sforzo difensivo e registrarono i primi cedimenti.\nDecisivo si rivel\u00f2 l'attacco di Melas sul fianco sinistro dell'ala destra francese di Watrin che, padrone del campo fino a quel momento, fu costretto a indietreggiare, mentre un contingente austriaco, marciando dietro il borgo di Serravalle, inizi\u00f2 una manovra di aggiramento.\nFu a questo punto che Suvorov ordin\u00f2 l'attacco generale da tutti i lati: erano ormai le cinque del pomeriggio. I francesi, stremati, privi della forza di contrattaccare, riuscirono a malapena a difendersi. Moreau ordin\u00f2 la ritirata generale e l'abbandono di Novi attraverso la via di Pasturana, l'unica possibile, che per\u00f2 non era difesa, per cui la ritirata si trasform\u00f2 in disfatta, sotto i colpi dell'artiglieria nemica, nel tentativo di superare il torrente Riasco.\nConclusioni.\nLa battaglia, sebbene non decisiva dal punto di vista strategico, si rese famosa per la crudezza dei combattimenti, che la rese una delle battaglie pi\u00f9 sanguinose dell'epoca napoleonica. I francesi persero 6.500 soldati tra morti e feriti ed ebbero 2.000 dispersi. Le perdite austro-russe, mai del tutto accertate per la presunta mancanza di veridicit\u00e0 dei rapporti, furono di oltre 5.000 per gli austriaci e circa 1.500 per i russi, tra morti e feriti.\nPlastico della battaglia.\n\u00c8 di propriet\u00e0 dell'amministrazione comunale di Novi Ligure un plastico della battaglia. Il plastico, ad opera dell'Associazione Storica Modellistica Novese - Compagnia della Picca e del Moschetto si trova all'interno del Laboratorio Solferino curato dall'associazione stessa."}
{"id": "24247", "revid": "1005847", "url": "https://it.wikipedia.org/wiki?curid=24247", "title": "Storia dell'Austria", "text": "Anticamente abitata dai Celti e dagli Illiri nella parte orientale. Con l'avanzata dei primi, i secondi si spostarono sempre pi\u00f9 verso le coste adriatiche riducendo la loro presenza nella regione. Fu conquistata dai Romani e per secoli fece parte dell'Impero romano. Longobardi, Ostrogoti, Bavari e Franchi ne occuparono il territorio che fu germanizzato. L'Austria fin\u00ec sotto il dominio dei Babenberg dal X al XIII secolo. I Babenberg vennero quindi scacciati dagli Asburgo, la cui dinastia continu\u00f2 a governare l'Austria fino al XX secolo.\nDopo lo scioglimento del Sacro Romano Impero nel 1806, venne fondato l'Impero austriaco, che nel 1867 si trasform\u00f2 nella doppia monarchia dell'Austria-Ungheria. L'impero venne diviso in diversi Stati indipendenti dopo la sconfitta delle potenze centrali nella prima guerra mondiale, portando l'Austria alla forma odierna.\nNel 1918 l'Austria divenne una repubblica, con istituzioni democratico-rappresentative fino al 1934, quando il cancelliere Engelbert Dollfu\u00df stabil\u00ec la dittatura.\nL'Austria venne annessa alla Germania nazista nel 1938 (il cosiddetto \"Anschluss\"). Alla fine della seconda guerra mondiale, dopo la sconfitta nazista, l'Austria venne occupata dagli Alleati fino al 1955, quando la nazione divenne nuovamente una repubblica indipendente, a condizione che rimanesse neutrale. Comunque, dopo il collasso del comunismo, in Europa Orientale, l'Austria venne sempre pi\u00f9 coinvolta nelle questioni europee, e, nel 1995, entr\u00f2 a far parte dell'Unione europea, e, nel 1999, della zona dell'Euro.\nAntichit\u00e0.\nIl territorio appartenente all'attuale Stato austriaco fu gi\u00e0 pi\u00f9 di 25.000 anni fa una zona contesa tra diverse popolazioni, come testimoniano vari scavi condotti nella zona.\nRisale a questo periodo la statua della donna dal grosso seno, chiamata dagli scienziati Venere di Willendorf, che rappresentava probabilmente la fertilit\u00e0.\nTra le poche popolazioni conosciute vi si stabilirono gli Illiri prima e i Celti in seguito. Di questi ultimi sono rimaste alcune costruzioni e inoltre furono loro i primi a stabilire una specie di Stato sul territorio, il cosiddetto Regnum Noricum (II secolo a.C.).\nAl tempo dei Romani.\nCon l'avvento dei Romani cambiarono i confini.\nAugusto, per proteggersi dai nemici del nord e dell'est, conquist\u00f2 il territorio nella parte meridionale del Danubio e ne deline\u00f2 l\u00ec i confini dello Stato romano; si andarono a formare cos\u00ec le province di: Pannonia, Noricum e Raetia e gli insediamenti di Vindobona (Vienna), Iuvavum (Salisburgo) e Carnuntum, ecc.\nIl Medioevo.\nVerso il V secolo, dopo la crisi dell'Impero, i Romani cedettero le terre alle popolazioni che migravano nell'Europa.\nDall'est entrarono i Longobardi che vi si stabilirono sino a che non passarono alla conquista dell'Italia, lasciano lo spazio agli Alemanni, mentre nello stesso tempo dall'ovest facevano sempre pi\u00f9 breccia i Bavari.\nAl VI secolo risale la loro conversione al cristianesimo, per opera principalmente dell'abate irlandese San Colombano e l'opera missionaria evangelizzatrice iniziata dall'Abbazia di Luxeuil, e proseguita con le sue fondazioni monastiche nel territorio e attorno al lago di Costanza, da Bregenz e San Gallo e da parte di altri monaci benedettini bianchi di San Colombano, detti anche \"colombaniani\" fra cui spiccano quelle del monaco e compagno di Colombano San Gallo, San Ruperto di Salisburgo (l'apostolo della Baviera e della Carinzia) e di San Magno.\nNel periodo carolingio Carlo Magno fa del territorio un'importante marca di delimitazione, la cosiddetta \"Marca orientale bavarese\".\nAlle porte del nuovo millennio i Babenberg, una famiglia che via via aveva acquistato sempre pi\u00f9 importanza e influenza, prendono il dominio della Marca (Marca Orientalis, chiamata allora) nel 976 (con Leopoldo I).\nNel 996 compare, in un documento con il quale l'imperatore Ottone III certificava la donazione della terra di \"Niuuanhova\" al vescovo di Freising, per la prima volta il nome \"Ostarrichi\" (in tedesco moderno \"\u00d6sterreich\").\nCon \"Ostarrichi\" si voleva esprimere, secondo la lingua popolare di allora, il termine latino \"Marca Orientalis\", \"Ost-\" ancora oggi significa in tedesco \"est\" e \"richi\" significava all'epoca \"regno\" (oggi \"Reich\"), quindi \"regno che confina con l'oriente\".\nI Babenberg allargarono continuamente il territorio tanto che nel 1156 sotto l'imperatore Federico I Ostarrichi fu proclamato Ducato e successivamente Vienna divenne la residenza della casa regnante.\nBabenberg.\nI Babenberg erano una potente famiglia bavarese, alla quale nel decimo secolo Ottone I affid\u00f2 l'amministrazione della \"Marca Orientale\" (, pi\u00f9 tardi \"Osterreich\" da cui Austria), che allora comprendeva una piccola fetta della \"valle del Danubio\".\nIn seguito i vari componenti della famiglia ne ampliarono il territorio, grazie a un'appropriata politica matrimoniale.\nNel 1156 fu concessa alla famiglia una larga autonomia da parte dell'imperatore Federico Barbarossa, in seguito alla quale la marca venne elevata al grado di Ducato, con capitale a Vienna. Il 17 agosto 1186 venne siglato il patto di Georgenberg.\nTuttavia nel 1246 Federico II mor\u00ec; con lui si estinse la nobile famiglia dei Babenberg, e il territorio che governava fu dato dall'aristocrazia austriaca a Otokar, re di Boemia, che cerc\u00f2 invano di mantenere il controllo dell'Austria.\nDopo il decesso di Federico II (e di suo figlio prima) nel 1246 si spense la dinastia dei Babenberger, di conseguenza ci furono un po' di disordini politici, ma Ottokar P\u0159emysl re della Boemia, riusc\u00ec ad avere la meglio e prese le redini in mano.\nNel periodo di regnanza di quest'ultimo si pot\u00e9 assistere a una politica promotrice pi\u00f9 della borghesia che della aristocrazia.\nGli Asburgo.\nNel 1278 Ottokar P\u0159emysl dovette difendere il proprio dominio contro Rodolfo I, fu per\u00f2 da questi battuto nella battaglia di Marchfeld.\nGi\u00e0 nel 1273 Rodolfo d'Asburgo si fece proclamare come il re del Sacro Romano Impero, nel 1274 gli fu riconosciuto il titolo persino dal papa Gregorio X, per\u00f2 non fu mai ufficialmente incoronato.\nSotto Rodolfo IV, successore di Rodolfo d'Asburgo, si pot\u00e9 assistere a una concentrazione di forze da parte di questo reggente per innalzare il prestigio di Vienna fondando una universit\u00e0 e trasformando il duomo di Santo Stefano secondo l'arte gotica. Egli fu inoltre anche un abile politico.\nL'imperatore Carlo IV di Lussemburgo emend\u00f2 la cosiddetta \"Bolla d'Oro\", con la quale i pr\u00edncipi avevano pi\u00f9 diritti di reggenza e maggior potere se e solo se potevano provare una valida e alta discendenza (per diritti di sangue e non per concessione dell'autorit\u00e0 papale ci si doveva proclamare titolare della corona del Sacro Romano Impero).\nRodolfo IV si vide da un tale emendamento messo in difficolt\u00e0 e per paura di perdere il controllo (o vederselo almeno ridotto) sul suo proprio regno falsific\u00f2 alcuni documenti per provare un'importante discendenza del proprio casato.\nI documenti sono passati alla storia come \"Privilegium maius\" (tali documenti, cinque certificati, risalivano addirittura a Nerone e Giulio Cesare). \nCon il Privilegium maius del 1359, Rodolfo IV elev\u00f2 l'Austria in Arciducato. Il titolo di Arciduca fu effettivamente usato per primo da Ernesto il Duca di Ferro e formalmente riconosciuto come titolo del Sacro Romano Impero dall'imperatore Federico III solo nel 1453.\nIl discendente di Rodolfo IV, l'imperatore Federico III, convalid\u00f2 i diritti di presunta alta discendenza che questi documenti certificavano, d'altronde anche Federico III era un Asburgo. La dominazione degli Asburgo non era stabile: le rivolte nei territori e i disaccordi all'interno della famiglia, indebolirono la potenza della Casa d'Asburgo di conseguenza il regno accus\u00f2 un notevole indebolimento sia economico sia politico.\nFederico III allora pens\u00f2 che per rafforzare e aumentare il potere c'era bisogno di ingrandire l'influenza quindi di patteggiare con le altre potenze europee, e dato che non era possibile farlo con le guerre (il regno si era indebolito) decise di intraprendere un'altra strategia, cio\u00e8 inizi\u00f2 una politica matrimoniale (come allora si disse: \"Bella garant alii - tu felix Austria nube\" cio\u00e8 \"guerra facciano gli altri, tu ridente Austria ti sposi\").\nCon il matrimonio tra il figlio di Federico III, Massimiliano, e Maria l'erede al trono della Borgogna, egli assicur\u00f2 una notevole concentrazione del potere in Europa. Il primogenito di Massimiliano I, Filippo il Bello, si spos\u00f2 con Giovanna di Castiglia erede al trono del Regno di Spagna.\nCarlo V.\nCarlo di Gand venne incoronato imperatore del Sacro Romano Impero nel 1519 con il nome di Carlo V; egli riun\u00ec grazie alla politica matrimoniale del nonno Massimiliano I un impero vastissimo, formato da: Castiglia, Paesi Bassi, Borgogna, Franca Contea, Alsazia, Aragona (con tutti i possedimenti italiani), Austria, Stiria, Carinzia, e tutti i territori delle colonie spagnole nel \"nuovo mondo\".\nAll'impero si accorparono anche Boemia e Ungheria, grazie al matrimonio del fratello Ferdinando I con Anna Jagellone.\nCarlo V combatt\u00e9 pi\u00f9 volte contro la Francia, che era l'unico suo ostacolo nel tentativo di dominare l'Europa.\nDopo continue guerre con i francesi, i principi tedeschi, e gli inglesi che saccheggiavano i carichi di oro e di argento provenienti dalle colonie, Carlo V fu costretto ad abdicare a favore del figlio Filippo, a cui sarebbero andate: Spagna (colonie comprese), possedimenti italiani, Paesi Bassi e Franca Contea; il rimanente venne dato al fratello Ferdinando I, insieme alla corona imperiale.\nAsburgo d'Austria.\nIl ramo austriaco della famiglia si cre\u00f2 nel 1521 con la suddivisione dei domini asburgici tra i due eredi; a Ferdinando I venne concesso il governo sull'Austria, mentre Filippo II, il figlio maggiore, avrebbe governato i rimanenti territori.\nFerdinando I riprese le riforme burocratiche del nonno Massimiliano I e riorganizz\u00f2 con fermezza tutti i territori sotto il suo dominio.\nDopo la morte di Carlo V nel 1558, il titolo imperiale pass\u00f2 a Ferdinando I.\nIl titolo di Imperatore del Sacro Romano Impero, acquisito nel 1558 da Ferdinando I, rimase al ramo austriaco della famiglia che, data la sua potenza e influenza sui principi tedeschi, riusc\u00ec a tenerlo fino alla morte di Carlo VI, ultimo maschio della famiglia.\nDopo, il titolo imperiale pass\u00f2 a Francesco Stefano di Lorena, e da lui ai figli maschi della dinastia austriaca degli Asburgo-Lorena.\nGli Asburgo d'Austria furono costretti dalle circostanze ad affrontare le invasioni dei turchi, che stavano mettendo in ginocchio i \"Balcani\" e avevano invaso l'Ungheria, della quale Ferdinando era l'erede;\nquesti, nel giro di un decennio avevano raggiunto le porte di Vienna (assediata per la prima volta dai turchi nel 1529).\nDal XVI secolo in poi, quasi tutti i membri della famiglia si ritrovarono a combattere i turchi.\nA Ferdinando I succedettero Massimiliano II e Rodolfo II; quest'ultimo spost\u00f2 la corte reale e il centro del potere da Vienna a Praga.\nSuccedette a Rodolfo II Mattia, che gi\u00e0 prima della morte di questi, lo aveva sconfitto e gli aveva tolto il potere, lasciandogli molto formalmente il titolo imperiale.\nDopo la nomina a imperatore, Mattia tent\u00f2 di togliere quei privilegi che un decennio prima, Rodolfo II aveva concesso ai \"nobili boemi\"; ma la reazione fu lo scoppio della guerra dei trent'anni, conseguenza della defenestrazione di Praga.\nIl 23 maggio 1618 alcuni nobili protestanti capeggiati dal conte di Thurn, temendo che venisse abolita la libert\u00e0 religiosa gi\u00e0 sancita dagli editti di Rodolfo II, inviarono una loro delegazione al castello per chiedere precise garanzie ai rappresentanti del governo imperiale.\nL'incontro degener\u00f2 subito in uno scambio di oltraggi tra le due parti, e si trasform\u00f2 in rivolta quando i due luogotenenti asburgici e il segretario furono gettati dalle finestre del palazzo.\nLa guerra dei trent'anni fu combattuta su pi\u00f9 fronti e a pi\u00f9 riprese da: Austria, Francia, Paesi Bassi, Inghilterra, Danimarca, Svezia, Polonia, e dai vari Stati tedeschi cattolici e protestanti.\nQuesta guerra religiosa fu un pretesto per gli Asburgo per dominare l'Europa; ma i piani asburgici fallirono dopo una serie di sconfitte contro i Paesi protestanti, che terminarono con la pace di Vestfalia del 1648.\nLa perdita della guerra segn\u00f2 l'inizio del declino asburgico.\nDopo la sanguinosa guerra dei trent'anni, incombeva l'invasione turca che avrebbe dovuto fronteggiare Leopoldo I, grande condottiero e militare.\nDal 1663 inizi\u00f2 una grande e massiccia offensiva dei turchi, che miravano ai possedimenti asburgici.\nAll'inizio l'esercito imperiale si trov\u00f2 favorito, ma poi in seguito a una rivolta di nobili ungheresi, cominci\u00f2 a ritirarsi verso la capitale; finch\u00e9 il re polacco non soccorse gli austriaci, e sconfisse i turchi sotto le porte di Vienna.\nLa definitiva sconfitta venne inflitta ai turchi sul fiume Tibisco presso Zenta dal principe Eugenio di Savoia (11 settembre 1697): la pace di Carlowitz del 1699 riport\u00f2 tutti i domini ungheresi e balcanici alla Casa d'Austria.\nNel 1700 scoppi\u00f2 un'altra guerra, tra Austria e Francia, per la successione al trono spagnolo, il quale era vacante data la morte dell'ultimo Asburgo di Spagna Carlo II.\nLuigi XIV voleva unire le corone di Francia e di Spagna designando come erede Filippo di Borbone, cos\u00ec la Casa d'Austria, non volendo la Francia tener conto del testamento di Carlo II, le dichiar\u00f2 guerra.\nPur non vincendo la guerra, Carlo VI annett\u00e9 alla corona d'Austria numerosi territori sparsi in Europa come la Lombardia, i Paesi Bassi spagnoli e il Regno di Napoli.\nCarlo VI combatt\u00e9 anche la guerra di successione polacca, al fianco della Russia contro la Francia e la Spagna a favore dell'elettore di Sassonia.\nNegli anni seguenti Carlo VI non riusc\u00ec ad avere figli maschi, quindi emise la cosiddetta Prammatica Sanzione, che derogava alla \"legge salica\", ammettendo anche i discendenti di sesso femminile alla successione regale, in assenza di eredi maschi. Nomin\u00f2 quindi sua erede la giovane Maria Teresa d'Asburgo che, dopo la morte del padre nel 1740, divenuta arciduchessa (prima e unica donna) dovette affrontare la guerra di successione austriaca.\nMaria Teresa d'Asburgo spos\u00f2 Francesco Stefano di Lorena, e cos\u00ec ebbe inizio la dinastia degli Asburgo-Lorena.\nAsburgo-Lorena.\nQuesta dinastia asburgica apr\u00ec la sua storia con la guerra di successione austriaca, nella quale l'Austria, fiancheggiata dall'Inghilterra, combatt\u00e9 contro la Francia, la Spagna e la Prussia, per mantenere la propria indipendenza.\nL'iniziativa fu presa dal re prussiano Federico II, che con le sue truppe invase la Slesia, regione della Boemia ricca di industrie minerarie e tessili.\nLa giovane arciduchessa Maria Teresa d'Asburgo non era pronta a guidare una guerra, in pi\u00f9 l'esercito disorganizzato e le casse dello Stato vuote peggioravano la situazione.\nLa guerra, per lo pi\u00f9 combattuta in Germania e in Italia, ebbe un risvolto positivo per gli austriaci, quando l'elettore di Baviera mor\u00ec, si sciolse la grande coalizione antiasburgica, e tutte le vittorie della Francia e della Prussia furono vanificate.\nNel 1745 Maria Teresa non potendo accedere anche al titolo di imperatore del Sacro Romano Impero a causa della legge salica fece incoronare il marito Francesco.\nCon l'intervento a fianco degli Asburgo della zarina di Russia, la guerra fin\u00ec ufficialmente e ad Aquisgrana venne firmata la pace nel 1748, che riconosceva i diritti imposti dalla Prammatica Sanzione, e la cessione della Slesia alla Prussia.\nNon riconoscendo per\u00f2 il possesso della Slesia alla Prussia, Maria Teresa d'Asburgo riprese le ostilit\u00e0 contro Federico II, e riusc\u00ec a trovare appoggio nella Francia.\nInizi\u00f2 cos\u00ec la guerra dei sette anni (1756-1763), che non fu vinta da nessuno, per\u00f2 non port\u00f2 alla restituzione della Slesia.\nSuccessivamente, Maria Teresa d'Asburgo si occup\u00f2 principalmente della politica interna; miglior\u00f2 quasi tutti gli organi statali, e fece tornare l'Austria tra le grandi potenze europee.\nA Maria Teresa d'Asburgo nel 1780 succedette Giuseppe II, gi\u00e0 succeduto al padre nel 1765 nel titolo formale di imperatore, un sovrano cresciuto dalla nuova corrente illuminista, e dai nuovi ideali che essa port\u00f2; attu\u00f2 molte riforme, la maggior parte delle quali fu a discapito del clero ecclesiastico.\nAlla morte di Giuseppe II nel 1790, gli succedette il fratello Leopoldo II, che nel 1791 invit\u00f2 l'Europa a soccorrere la famiglia reale francese, e a sopprimere gli ideali della rivoluzione, senza interventi militari; mori alcuni giorni prima della dichiarazione di guerra della Francia all'Austria.\nNel 1792 venne incoronato imperatore a Francoforte il figlio di Leopoldo II, Francesco II.\nQuesti, dopo la decapitazione dei sovrani francesi, insieme agli altri sovrani europei, cre\u00f2 una prima coalizione contro la Francia rivoluzionaria.\nLa coalizione ebbe dapprima qualche successo, ma in breve tempo cominci\u00f2 ad arretrare, soprattutto in Italia, dove gli austriaci vennero sconfitti ripetute volte dal generale c\u00f2rso Napoleone Bonaparte a partire dal 1796.\nCon il trattato di Campoformio, nel 1797, veniva consegnata alla Francia la Lombardia, mentre agli austriaci ottenevano il Veneto, l'Istria e la Dalmazia.\nL'Impero austriaco.\nL'imperatore Francesco II guid\u00f2 la \"terza coalizione antifrancese\" che sub\u00ec, per opera di Napoleone, le due gravi sconfitte di Ulma e Austerlitz. In quest'occasione l'Austria cedette alla Francia anche il Veneto.\nIl 6 agosto 1806 Francesco II rinunciava ufficialmente al titolo di Imperatore del Sacro Romano Impero assumendo il nome di Francesco I, imperatore d'Austria.\nConsigliato dal principe Metternich, gi\u00e0 in servizio dal 1801, Francesco I entr\u00f2 nel 1808 nella \"quinta coalizione antifrancese\" e dichiar\u00f2 guerra alla Francia. Napoleone lo sconfisse a Wagram e arriv\u00f2 con il suo esercito sino alle porte di Vienna, costringendo l'Austria a firmare l'umiliante pace di Sch\u00f6nbrunn, con la quale quest'ultima cedette il Tirolo, Trento, la Galizia, le province illiriche e le citt\u00e0 di Trieste e Fiume.\nDopo la grave sconfitta subita, il primo ministro Metternich decise di cambiare tattica e volle cercare in Napoleone un alleato, in attesa del momento della rivincita. Per suggellare il patto Francesco I diede in sposa a Napoleone la figlia Maria Luisa d'Asburgo-Lorena.\nDopo le disastrose sconfitte dei francesi a Lipsia (16 - 18 ottobre 1813) contro le truppe della \"sesta coalizione antifrancese\" (alla quale il 12 agosto si era unita anche l'Austria) ed a Waterloo (1815), venne istituito il Congresso di Vienna. Esso si apr\u00ec a Vienna nell'ottobre del 1814 e vide riuniti i pi\u00f9 grandi sovrani e governanti d'Europa.\nIl congresso prevedeva il ripristino degli \"antichi regimi europei\" e il ritorno alla situazione politico-territoriale precedente la rivoluzione francese e le guerre napoleoniche, con l'eccezione dei territori dell'ex Repubblica di Venezia e della Lombardia che andarono a formare il Regno Lombardo Veneto, dipendente dall'Impero austriaco.\nL'Austria riprese tutti i territori in Italia, in Polonia e nei Balcani, e form\u00f2 la Santa Alleanza con Russia e Prussia, il cui compito era la reciproca difesa da rivolte filofrancesi, o di indipendenza.\nFrancesco I d'Austria, profondamente condizionato dal primo ministro Metternich, continu\u00f2 la sua politica accentratrice e tradizionalista, riducendo lo Stato al dispotismo; ci\u00f2 mise le basi per i moti rivoluzionari del 1848.\nDopo la morte di Francesco I, sal\u00ec al trono imperiale il figlio epilettico Ferdinando I d'Austria, che allo scoppio dell'insurrezione viennese del 1848 si ritrov\u00f2 a congedare Metternich e a fare generose concessioni ai rivoltosi; poi, per\u00f2, fugg\u00ec via dalla capitale lasciando tutto nelle mani dei generali dell'esercito.\nLa situazione si fece critica allo scoppio di pesanti rivolte in Ungheria e in Italia dove, sollecitato dai rivoltosi, il Regno di Sardegna dichiar\u00f2 guerra all'Austria.\nSi apr\u00ec cos\u00ec la prima guerra di indipendenza italiana, che si concluse con la conferma del dominio austriaco su tutto il Lombardo-Veneto.\nFerdinando I, nello stesso anno, abdic\u00f2 a favore di Francesco Giuseppe.\nIl nuovo imperatore, che aveva combattuto a fianco del generale Radetzky, assunse il nome di Francesco Giuseppe I. Nel tentativo di creare uno Stato centralizzato, egli cre\u00f2 un'efficiente burocrazia e un esercito ben organizzato; grazie a questo e all'aiuto dei russi, vennero represse le rivolte in Italia e in Ungheria.\nL'impero austriaco combatt\u00e9 due importanti guerre, contro piemontesi e francesi, e contro piemontesi e prussiani, entrambe perse, cedendo agli italiani la Lombardia nel 1859 e il Veneto nel 1866; tali guerre sono rispettivamente la seconda e la terza guerra d'indipendenza italiana. Con ci\u00f2 ebbe termine l'egemonia austriaca in Italia.\nL'impero si trasform\u00f2, con la formazione dell'Austria-Ungheria nel 1867, in base a un compromesso tra austriaci e ungheresi.\nNel 1867 Francesco Giuseppe firmo \"l'Ausgleich\", un compromesso che divideva l'Impero asburgico in Impero austriaco e Regno d'Ungheria, politicamente e militarmente erano uniti ma, in quanto a politica interna e amministrazione, due entit\u00e0 separate.\nCon il crescente interesse dell'Austria-Ungheria e della Russia per i Balcani, si crearono forti tensioni all'interno del \"reich asburgico\", che portarono l'Austria a firmare un'alleanza con la Germania e l'Italia.\nLa Prima guerra mondiale.\nNel 1914 in seguito l'assassinio dell'arciduca Francesco Ferdinando a Sarajevo, esplose la prima guerra mondiale, dovuta a un complesso sistema di alleanze tra gli Stati europei, che vide schierati da una parte le \"potenze centrali\" (Austria-Ungheria, Germania), dall'altra quelle \"occidentali\" (Francia, Regno Unito e, dal 1915, Italia) e la Russia.\nGli austriaci, alleati dei tedeschi, ebbero numerose vittorie sulle potenze alleate, ma quella che avrebbe dovuto essere una \"guerra lampo\", si trasform\u00f2 in una logorante guerra di trincea; nonostante ci\u00f2 l'Austria-Ungheria sconfisse gli italiani a Caporetto, facendoli indietreggiare fino al fiume Piave.\nGli eserciti delle due grandi potenze centrali riuscirono per quattro anni a difendere i confini dalla Francia, dalla Russia, dall'Italia e dal Regno Unito, che aveva creato un enorme blocco navale all'Austria e alla Germania; ci\u00f2 fece scoppiare in entrambi i Paesi tensioni, che nell'Impero austro-ungarico si trasformarono in vere e proprie rivolte: le numerose nazionalit\u00e0 comprese nell'impero decisero di prendere l'indipendenza con la forza.\nCon lo scoppio nell'ultimo anno della guerra di queste rivolte e con la sconfitta a Vittorio Veneto, l'Austria si trov\u00f2 impossibilitata a continuare la guerra, e firm\u00f2 l'armistizio nel 1918, che per\u00f2 non contribu\u00ec a risolvere i problemi interni del Paese.\nNel 1916 mor\u00ec Francesco Giuseppe, a questi gli successe Carlo I, che perdendo la guerra (1918), in seguito a molteplici eventi, fu condannato all'esilio, e i domini asburgici furono definitivamente divisi in repubbliche indipendenti. Si noti per\u00f2 che in Ungheria la monarchia venne \"de iure\" ristabilita sino al 1945, ci\u00f2 nonostante dopo la guerra nessun sovrano port\u00f2 la Corona di Santo Stefano.\nPrima Repubblica Austriaca.\nLa storia della cosiddetta Prima Repubblica Austriaca inizia con la sconfitta dell'Austria-Ungheria nella prima guerra mondiale.\nL'imperatore Carlo I venne esiliato a Madera, e si proclam\u00f2 cos\u00ec la repubblica in Austria.\nL'esperienza democratica austriaca fu segnata dalle difficolt\u00e0 economiche e da continui conflitti politici interni, tra socialdemocratici e cristiano-sociali: ciascuno di questi partiti disponeva di gruppi paramilitari.\nCon l'obiettivo di salvaguardare l'indipendenza del suo Paese, Engelbert Dollfuss, appoggiato dai nazisti, guid\u00f2 un colpo di Stato, dando vita nel 1933 a un regime autoritario (austrofascismo).\nA loro volta i nazisti cercarono di prendere il potere con un fallito \"putsch\", nel quale Dolfuss rimane comunque ucciso, nel luglio 1934.\nInvano il suo successore, Kurt von Schuschnigg, cerc\u00f2 di mantenere il Paese indipendente, ma nel marzo 1938, a seguito di un plebiscito, l'Austria venne occupata dalle truppe tedesche, completando l'Anschluss.\nL'Austrofascismo.\nIn Austria ci fu il Fronte Patriottico, fondato da Engelbert Dollfuss, che sal\u00ec al potere nel 1932; nel 1933 sciolse gli altri partiti e ne fece arrestare i deputati instaurando un breve regime conservatore e autoritario. Essendo un regime apertamente nazionalista e filofascista stipul\u00f2 con l'Italia un patto di alleanza, su posizioni di opposizione all'Anschluss.\nNel 1934 Engelbert Dollfuss fu ucciso durante un tentativo di colpo di Stato da parte di nazisti austriaci. La politica di Dollfuss fu portata avanti ancora dal suo collaboratore Kurt von Schuschnigg fino all'annessione (1938) dell'Austria al Terzo Reich.\nL'Anschluss del 1938.\nInfiammati dagli appelli demagogici di Adolf Hitler, i nazisti austriaci istituirono un \"regno del terrore\", che peggior\u00f2 dopo le elezioni vittoriose dell'aprile 1932. Per mettere in scacco il potere dei nazisti austriaci, che pretendevano l'unione con la Germania nazista, il Cancelliere Engelbert Dollfu\u00df nel 1933 pass\u00f2 al governo per decreto, istituendo quindi un regime autoritario e mettendo fine al parlamentarismo, orientandosi verso l'Italia fascista. L'assassinio di Dollfuss e di molti suoi sostenitori da parte dei nazisti (25 luglio 1934) facilit\u00f2 il dominio politico e culturale dei nazisti austriaci.\nDopo una lunga campagna politica, che comprese le minacce di guerra di Hitler, un avvocato nazista, Arthur Sey\u00df-Inquart, venne nominato Ministro dell'interno e in seguito Cancelliere e Ministro degli Esteri, ma solo per un paio di giorni - e a distanza di anni - per entrambi gli incarichi.\nL'11 marzo 1938 la Germania annunci\u00f2 l'annessione \"(Anschluss)\" dell'Austria, che divenne una qualunque regione geografica tedesca comunemente denominata Ostmark. Il fedelissimo di Mussolini Manlio Morgagni, presidente e direttore generale dell'agenzia Stefani, scrisse al Duce da Vienna subito dopo l'Anschluss, sottolineando i sentimenti non entusiasti della popolazione: \"L'attuale spirito di Vienna \u00e8 caratterizzato dalla sorpresa e delusione per il modo violento in cui l'Anschluss \u00e8 avvenuto e per le conseguenze che la citt\u00e0 e i cittadini hanno dovuto risentire. Ritengo di non esagerare nell'affermare che gli stessi nazionalsocialisti locali avvertono tutto ci\u00f2\".\nQuesta fusione della nazione tedesca dur\u00f2 fino alla fine della seconda guerra mondiale nel 1945.\nSeconda Repubblica Austriaca.\nLa cosiddetta Seconda Repubblica Austriaca fu fondata nel 1955 con il ripristino dell'indipendenza dell'Austria dopo la seconda guerra mondiale.\nLa Prima Repubblica ebbe fine secondo alcune teorie nel 1938, con l'annessione alla Germania del Paese (l\"'Anschluss\"), mentre secondo altre teorie nel 1934 con l'istituzione della dittatura fascista.\nLe pietre miliari che diedero forma alla Seconda Repubblica furono il trattato di Stato austriaco del 15 maggio 1955 e la dichiarazione di neutralit\u00e0 del 26 ottobre dello stesso anno.\nL'Austria venne occupata dagli Alleati fino al 1955, quando la nazione divenne nuovamente una \"repubblica indipendente\", a condizione che rimanesse neutrale. Comunque, dopo il collasso del comunismo, l'Austria venne sempre pi\u00f9 coinvolta nelle questioni europee: nel 1995 entr\u00f2 a far parte dell'Unione europea, e, nel 1999, della zona dell'Euro.\nDopo tre decenni di partecipazione social-democratica (SP\u00d6) al governo, nel 2000 venne formata una coalizione formata dal Partito Popolare (\u00d6VP), cristiano-democratico, e dal Partito della Libert\u00e0 (FP\u00d6), collocato a destra. La guida del nuovo governo fu affidata a Wolfgang Sch\u00fcssel (\u00d6VP), ma tale scelta fu al centro di aspre polemiche politiche, anche all'interno dei popolari. Nelle successive elezioni parlamentari del 2002, tenutesi anticipatamente, il Partito Popolare si attest\u00f2 come la prima forza politica del Paese, mentre le elezioni parlamentari del 2006 videro la vittoria dell'SP\u00d6 col 35,34% dei voti.\nIl 28 febbraio 2003, la coalizione tra \u00d6VP e FP\u00d6 venne continuata, sempre con Wolfgang Sch\u00fcssel (\u00d6VP) come cancelliere federale. Il suo vice cancelliere fu Herbert Haupt (FP\u00d6) fin quando non venne rimpiazzato da Hubert Gorbach (FP\u00d6) il 20 ottobre 2003.\nIn precedenza lunghissimi colloqui (\"Sondierungsgespr\u00e4che\") si svolsero tra l'\u00d6VP e gli altri maggiori partiti: FP\u00d6, SP\u00d6 e Verdi.\nEconomia.\nDurante questo periodo si utilizzava lo scellino come valuta. Le emissioni di monete e banconote cominciarono subito dopo l'Anschluss, dunque negli anni 1945 e 1946, quindi prima della dichiarazione di neutralit\u00e0, durante l'occupazione alleata.\nMonete commemorative.\nNel corso del periodo in questione furono coniate una moltitudine di monete commemorative strettamente legate, naturalmente, allo Stato.\nCronologia.\nDuchi d'Austria (dal 1155).\nInterregno (Baden e P\u0159emyslidi).\nNel 1251, Ottocaro II della dinastia dei P\u0159emyslidi prese il controllo del paese.\nAsburgo Duchi e Arciduchi d'Austria.\nDopo il 1490, i territori Austriaci furono riunificati sotto la reggenza degli Asburgo:"}
{"id": "24250", "revid": "729019", "url": "https://it.wikipedia.org/wiki?curid=24250", "title": "Barth\u00e9lemy Catherine Joubert", "text": "Partecip\u00f2, perdendovi la vita, alla battaglia di Novi.\nBiografia.\nFiglio di un avvocato, scapp\u00f2 da scuola a quindici anni per arruolarsi come volontario nel 3\u00ba Battaglione dell'Ain. Bruciate le tappe nella carriera (sergente nel 1791, sottotenente e poi tenente nel giro di pochi mesi nel 1792), partecip\u00f2 alla prima campagna d'Italia.\nFerito e fatto prigioniero al Colle di Tenda, poi rilasciato, si distinse nel 1794 a Dego, come avanguardia del generale Mass\u00e9na. Fu per questo nominato generale di brigata.\nPrese parte, sotto Kellerman, alla conquista del Melogno, alla difesa di Borghetto, combatt\u00e9 a Loano, a Bardineto e al Monte Lingo. Partecip\u00f2 alla campagna d'Italia del 1796-1797, distinguendosi a Montenotte, a Millesimo, a Pizzighettone, a Solferino, ad Arcole e a Rivoli.\nNominato comandante in capo dell'Armata d'Olanda, serv\u00ec poi sul Reno e infine nuovamente in Italia.\nIn contrasto con il Direttorio, si dimise nel 1799 e tornato in Francia spos\u00f2 Zefirina di Montholon, figlia adottiva del senatore Charles Louis Huguet de S\u00e9monville e futura moglie di \u00c9tienne Jacques Joseph Alexandre Macdonald.\nRichiamato in campo, gli fu affidato il comando delle forze francesi in Italia, in sostituzione di Moreau, che volle per\u00f2 tenere accanto a s\u00e9.\nAttaccato dagli austro-russi a Novi Ligure (15 agosto 1799), mor\u00ec nelle prime fasi della battaglia, colpito da un proiettile nemico, e fu sostituito al comando dallo stesso Moreau."}
{"id": "24253", "revid": "1057", "url": "https://it.wikipedia.org/wiki?curid=24253", "title": "Barth\u00e9lemy Joubert", "text": ""}
{"id": "24258", "revid": "122368816", "url": "https://it.wikipedia.org/wiki?curid=24258", "title": "Columba di Iona", "text": "Il giorno della sua festa \u00e8 il 9 giugno e con san Patrizio (festeggiato il 17 marzo) e santa Brigida d'Irlanda (festeggiata il 1\u00ba febbraio) \u00e8 uno dei santi patroni dell'Irlanda. Viene spesso confuso con san Colombano abate (fondatore del monastero di Bobbio).\nOltre che a Iona, san Columba \u00e8 molto venerato nella comunit\u00e0 irlandese che porta il suo nome, \"Glencolumbkille\" (\"Vallata di Columba\" dal gaelico irlandese), nella penisola di Slieve League.\nBiografia.\nColumba nacque in Irlanda da Fedhlimidh e Eithne del clan U\u00ed N\u00e9ill di Gartan.\nDa parte di padre era pronipote di Niall Noig\u00edallach (\"Niall dei Nove Ostaggi\"), un re irlandese del V secolo che secondo alcuni racconti agiografici avrebbe rapito san Patrizio durante una scorreria in Scozia portandolo con s\u00e9 in Irlanda ancora ragazzo.\nAttratto dalla vita religiosa e in particolare da quella monastica, Columba divenne monaco e ben presto fu ordinato sacerdote. Fu uno dei Dodici apostoli d'Irlanda che studiarono alla scuola di san Finnian di Clonard. Afferma la tradizione che, intorno al 560, egli rest\u00f2 coinvolto in una disputa con san Finnian di Moville. \nDurante un soggiorno di studio alla famosa scuola di Moville, nella contea di Down, Columba copi\u00f2 di nascosto e senza autorizzazione un prezioso salterio. \nLa leggenda afferma che san Columba, al buio, copiava scrivendo con la mano destra, mentre le dita della sua mano sinistra gli facevano luce. Quando Finnian lo scopr\u00ec, insistette per avere indietro la copia abusiva, ma Columba si rifiut\u00f2 di consegnarla.\nPerci\u00f2 Columba fu portato in giudizio da san Finnian dinanzi al re Diarmuid che sentenzi\u00f2: \nSan Columba fu costretto a restituire la copia, ma si offese molto. Columba era di stirpe nobile, e quando uno dei suoi seguaci fu condannato a morte per ordine dello stesso re Diarmuid, riun\u00ec i suoi parenti e gli mosse guerra. \nLa \"battaglia del libro\" si consum\u00f2 nel 561 a Cooldrumman (C\u00fal Dreimhne), nei pressi di Drumcliff, ai piedi del Benbulben, nella contea di Sligo e volse completamente a favore di san Columba. Le vittime furono 3000 tra le file del re Diarmuid, mentre Columba ebbe un solo morto. \nLa copia del salterio eseguita da Columba \u00e8 stata tradizionalmente associata con il \"Cathach di San Columba\", conservato alla Royal Irish Academy di Dublino. Come penitenza per le morti provocate dal suo gesto, Columba propose di lavorare come missionario in Scozia per aiutare a convertire tante persone quante erano morte nella battaglia. Egli and\u00f2 dunque in esilio via dall'Irlanda e non rivide mai pi\u00f9 la sua terra natia.\nNel 563 Columba part\u00ec per la Scozia, dove secondo la leggenda tocc\u00f2 terra dapprima alla punta meridionale della penisola di Kintyre, vicino a Southend, nella Scozia occidentale. Tuttavia, essendo ancora in vista dell'Irlanda, si spost\u00f2 pi\u00f9 a nord lungo la costa occidentale della Scozia. Gli fu concesso quindi di approdare all'isola di Iona, che sarebbe divenuta il centro della sua missione evangelizzatrice in Scozia. \nOltre al servizio che forn\u00ec guidando l'unico avamposto di alfabetizzazione della regione, la sua fama di santit\u00e0 lo port\u00f2 a svolgere anche un ruolo di mediatore tra i clan scozzesi sempre in lotta tra loro; si narrano anche molte storie di miracoli che egli avrebbe compiuto durante la sua missione per convertire i Pitti e gli Scoti.\nUna delle sue espressioni pi\u00f9 conosciute, in cui riassumeva la sua fede, \u00e8: \nA causa della fama raggiunta dal suo venerabile fondatore e della sua posizione come uno dei maggiori centri di studio e di insegnamento, l'isola di Iona divenne un centro di pellegrinaggio. Si svilupp\u00f2 pertanto una rete di alte croci celtiche per segnare i percorsi delle processioni intorno al santuario di Iona.\nI resti di Columba furono traslati nell'849 e divisi tra Alba (il nome gaelico della Scozia) e l'Irlanda. Alcune reliquie del santo furono riportate dall'esercito scozzese nel reliquiario costruito a Iona verso la met\u00e0 dell'VIII secolo, chiamato il \"Brechbennoch\". \nUna preghiera del XIII secolo nell'Antifonario di Inchcolm, un'isola nel Firth of Forth, in Scozia, la cui abbazia \u00e8 definita la \"Iona dell'est\", inizia con le parole:\nLe fonti.\nLa fonte principale di informazione sulla vita di Columba \u00e8 la \"Vita Columbae\" di Adomn\u00e1n, il nono abate di Iona, che mor\u00ec nel 704. Sia questa biografia che quella di san Beda il Venerabile (\"Historia ecclesiastica gentis Anglorum\" III, 3, 1-3) riferiscono la visita che Columba fece a Bridei, sovrano del regno scozzese di Fortriu, ma mentre Adomn\u00e1n dice solo che il santo visit\u00f2 Bridei, Beda riporta una successiva tradizione, forse dei Pitti, in cui Columba effettivamente convert\u00ec il re dei Pitti. \nUn'altra fonte \u00e8 la composizione poetica \"Amra Choluim Chille\" (\"Elogio di San Columba\"), composta dal poeta Dall\u00e1n Forgaill subito dopo la morte del santo. Secondo la tradizione questo testo, che consta di 25 strofe di quattro versi eptasillabi ed \u00e8 probabilmente la pi\u00f9 antica poesia databile in lingua irlandese, sarebbe stato scritto per ringraziare il santo di aver convinto i principi irlandesi nell'assemblea di Druim Cett (575) a non espellere dall'Irlanda i poeti, ritenuti troppo esosi.\nLa prima citazione storica del nome di re Art\u00f9 in un documento inglese si trova, come \"Arturius\", nella \"Vita Columbae\" di Adomn\u00e1n. Essa appare come il nome di un principe degli Scoti, il figlio di \u00c1ed\u00e1n mac Gabr\u00e1in, sovrano dall'anno 574 del regno gaelico di D\u00e1l Riata, tra la costa occidentale della Scozia e quella settentrionale dell'Irlanda, assai lontano dal famoso rifugio del leggendario Re Art\u00f9 nel sudovest della Britannia.\nLa \"Vita Columbae\" \u00e8 anche la fonte del primo resoconto conosciuto relativo al mostro di Loch Ness. A quanto racconta Adomn\u00e1n, Columba si imbatt\u00e9 in un gruppo di Pitti che stavano seppellendo un uomo ucciso dal mostro e lo riport\u00f2 in vita. Secondo un'altra tradizione salv\u00f2 un uomo che si trovava in acqua con il segno della croce e l'imprecazione: \"Tu non andrai pi\u00f9 oltre\", alla quale la bestia fugg\u00ec terrorizzata, tra la meraviglia delle persone che si erano radunate intorno e che glorificarono il Dio di Columba. Il testo di Adomn\u00e1n afferma esplicitamente che il mostro stava nuotando nel fiume Ness, che attraversa il lago omonimo, piuttosto che nel lago stesso."}
{"id": "24260", "revid": "729019", "url": "https://it.wikipedia.org/wiki?curid=24260", "title": "Moti operai del 1953 nella Germania Est", "text": "I moti operai nella Germania dell'Est scoppiarono nel giugno del 1953 quando uno sciopero dei manovali edili si trasform\u00f2 in una rivolta contro il governo della DDR. I tumulti a Berlino Est, il 17 giugno, vennero repressi con la forza dal Gruppo di forze sovietiche in Germania (\u0413\u0421\u0412\u0413, \u0413\u0440\u0443\u043f\u043f\u0430 \u0441\u043e\u0432\u0435\u0442\u0441\u043a\u0438\u0445 \u0432\u043e\u0439\u0441\u043a \u0432 \u0413\u0435\u0440\u043c\u0430\u043d\u0438\u0438).\nStoria.\nNel maggio 1953 il Politb\u00fcro del Partito Socialista Unificato di Germania (SED) innalz\u00f2 le quote di lavoro dell'industria tedesca orientale del 10 percento. Il 16 giugno, una sessantina di operai edili di Berlino Est iniziarono a scioperare quando i loro superiori annunciarono un taglio di stipendio in caso di mancato raggiungimento delle quote. La loro dimostrazione il giorno seguente fu la scintilla che caus\u00f2 lo scoppio delle proteste in tutta la Germania Est. Lo sciopero port\u00f2 al blocco del lavoro e a proteste in praticamente tutti i centri industriali e le grandi citt\u00e0 del Paese.\nLe domande iniziali dei dimostranti, come il ripristino delle precedenti (e inferiori) quote di lavoro, si tramutarono in richieste politiche. I lavoratori chiesero le dimissioni del governo della Germania Est. Il governo, per contro, si rivolse all'Unione Sovietica, che schiacci\u00f2 la rivolta con la forza militare. Ci furono complessivamente quasi 5000 arresti.\nAncora oggi non \u00e8 chiaro quante persone morirono durante le sollevazioni e per le condanne a morte che seguirono. Il numero ufficiale delle vittime \u00e8 51. Dopo l'analisi dei documenti resi accessibili a partire dal 1990, il numero di vittime sembrerebbe essere di almeno 125.\nMalgrado l'intervento delle truppe sovietiche, l'ondata di scioperi e proteste non venne riportata facilmente sotto controllo. In pi\u00f9 di 500 citt\u00e0 e villaggi ci furono dimostrazioni anche dopo il 17 giugno e il momento pi\u00f9 alto delle proteste si ebbe a met\u00e0 luglio.\nIn memoria dei moti nella Germania Est, la Germania Ovest dichiar\u00f2 il 17 giugno come festa nazionale (fino al 1990, quando venne sostituito dal 3 ottobre, data della formale riunificazione) e la \"Charlottenburger Chaussee\" che attraversava Berlino Ovest venne ribattezzata Stra\u00dfe des 17. Juni.\nBibliografia.\n17. Juni 1953 - Bibliographie Database con bibliografia internazionale\nhttps://web.archive.org/web/20170108175037/http://www.offen-siv.com/Bucher/Unter-Feuer.pdf"}
{"id": "24261", "revid": "6923", "url": "https://it.wikipedia.org/wiki?curid=24261", "title": "Stra\u00dfe des 17. Juni", "text": "La Stra\u00dfe des 17. Juni (\"Via del 17 giugno\") \u00e8 un grande viale di Berlino, in Germania.\n\u00c8 il proseguimento dell'Unter den Linden, e collega la Porta di Brandeburgo alla Ernst-Reuter-Platz, attraversando il Gro\u00dfer Tiergarten per tutta la sua lunghezza.\n\u00c8 parte delle strade federali B\u00a02 e B\u00a05.\nStoria.\nLa strada fu aperta nel 1697, in prosecuzione dell'\"Unter den Linden\", per collegare Berlino a Charlottenburg, allora citt\u00e0 indipendente sede di un grande castello.\nPort\u00f2 inizialmente il nome di \"Charlottenburger Chaussee\" nel tratto berlinese (dalla Porta di Brandeburgo alla ferrovia), e oltre, nel tratto in territorio di Charlottenburg, il nome di \"Berliner Stra\u00dfe\".\nNella seconda met\u00e0 degli anni trenta la strada fu interessata da lavori di ricostruzione, finalizzati alla realizzazione del grande \"Asse Est-Ovest\" della capitale. La sezione stradale fu perci\u00f2 allargata, e la Colonna della Vittoria (\"Siegess\u00e4ule\") spostata al centro del rond\u00f2 chiamato \"Gro\u00dfer Stern\".\nNel 1953 l'intera strada fu ribattezzata in \"Stra\u00dfe des 17. Juni\" per commemorare i moti operai di Berlino Est del 17 giugno dello stesso anno. La decisione di rinominare la strada fu presa dal senato di Berlino Ovest immediatamente dopo i fatti, il 22 giugno per la \"Charlottenburger Chaussee\", e il 3 novembre per la \"Berliner Stra\u00dfe\". La stessa data del 17 giugno divenne giorno di commemorazione nella Germania Ovest.\nL'erezione del muro di Berlino (13 agosto 1961) comport\u00f2 l'interruzione della prospettiva viaria con la Porta di Brandeburgo e l'\"Unter den Linden\" per i successivi 28 anni. In seguito alla demolizione del muro e alla successiva riunificazione tedesca, l'asse \u00e8 tornato al suo antico splendore."}
{"id": "24262", "revid": "92723", "url": "https://it.wikipedia.org/wiki?curid=24262", "title": "Windows Driver Model", "text": "Il Windows Driver Model \u00e8 un'architettura di driver compatibili con Windows 98, Windows 2000 e successori sviluppata da Microsoft. \nEra lo standard secondo cui venivano scritti la maggior parte dei driver per i sistemi operativi Microsoft fino a Windows XP; anche Windows Vista supportava il WDM, anche se questo S.O. introduceva un nuovo formato per i driver (il Windows Driver Foundations) e molte novit\u00e0 nella gestione e installazione. I file dei driver WDM hanno estensione \".sys\".\nStoria.\nCon l'avvento dei sistemi operativi a 32 bit, Microsoft mise sul mercato due famiglie di prodotti di aspetto simile ma internamente molto differenti: Windows 95 e Windows NT. Il primo era un diretto discendente di Windows 3.x e DOS, ed era pensato per funzionare con hardware molto limitati per un OS multiutente/multitask dotato di GUI (Intel 80386 con 4 MB di RAM). Inoltre doveva essere compatibile con tutti i software sviluppati per Windows a 16 bit e il DOS. Per ottenere questi due risultati Microsoft opt\u00f2 per un sistema ibrido 16/32 bit, con un risultato eccellente viste le premesse, ma non superlativo per quanto riguarda sicurezza e affidabilit\u00e0. Windows NT, invece, era un sistema operativo a 32 bit puri, molto pi\u00f9 affidabile, ma pesante per l'hardware dell'epoca e scarsamente compatibile con il software a 16 bit. Questa distinzione architetturale si tradusse nella necessit\u00e0 di sviluppare due versioni di device driver fra loro incompatibili, che i produttori hardware dovevano avere per supportare sia Windows 95 che Windows NT.\nPer risolvere questo problema, per le successive versioni dei suoi sistemi operativi Microsoft ide\u00f2 un nuovo modello di driver, chiamato \"Windows Driver Model\", notevole passo avanti concettuale, ma non indolore. I driver WDM erano compatibili in avanti, ma non \"all'indietro\": cio\u00e8 funzionavano con Windows 98, Windows 2000, XP e loro successori, ma non con Windows 95 e Windows NT 4 (o se scritti specificamente per Windows XP, funzionavano con Vista ma non con Windows 2000). Inoltre, perch\u00e9 un driver WDM funzionasse sia con Windows 98 che con Windows 2000 era necessario che fosse scritto attentamente; molti produttori di hardware invece rilasciarono inizialmente driver WDM scritti in fretta e senza i dovuti controlli, che crearono molti problemi agli utenti e contribuirono a generare un'iniziale (ingiustificata) diffidenza verso il Windows Driver Model.\nL'architettura WDM, per quanto abbia ridotto il numero di versioni di driver necessari ai produttori di hardware per il supporto ai loro prodotti, \u00e8 molto complessa e non priva di problemi: questo ha portato la Microsoft a creare una nuova architettura di driver, la Windows Driver Foundation, che ha sostituito il WDM nelle versioni di Windows dalla 7 in poi.\nTipi di driver WDM.\nIl formato WDM prevede i seguenti tipi di driver:\nCaratteristiche.\nRequisiti.\nNon tutto l'hardware pu\u00f2 essere gestito tramite driver WDM: per esempio l'hardware video non pu\u00f2 essere gestito da WDM."}
{"id": "24264", "revid": "287204", "url": "https://it.wikipedia.org/wiki?curid=24264", "title": "Unter den Linden", "text": "Unter den Linden (in italiano; \"Sotto i tigli\" \u2013 per via degli alberi di tiglio che si allineano lungo il percorso pedonale erboso posto tra le due carreggiate) \u00e8 un viale di Berlino, nel quartiere Mitte.\nUbicazione e utilizzo.\nIl viale \u00e8 parte dell'asse Est-Ovest. Verso ovest prosegue con il nome di \"Stra\u00dfe des 17. Juni\", verso est come \"Karl-Liebknecht-Stra\u00dfe\".\nIl tratto est, compreso fra \"Glinkastra\u00dfe\" e \"Schlo\u00dfplatz\", \u00e8 parte delle strade federali B 2 e B 5.\nIl traffico automobilistico scorre ai lati della carreggiata centrale.\nStoria.\nUn viale di tigli, esteso dal castello fino alla porta della citt\u00e0, venne piantato nel 1647 da Federico Guglielmo I di Brandeburgo, il \"Grande Elettore\", che voleva cavalcare fino al parco di caccia del Tiergarten circondato da un appropriato splendore barocco. Questo tratto divenne la pi\u00f9 grande e famosa strada di Berlino. Il viale fu ampliato nel 1701 sotto il regno di Federico I divenendo uno dei pi\u00f9 importanti assi est-ovest della citt\u00e0. Da allora il viale ha cambiato pi\u00f9 volte fisionomia anche grazie alla diversa disposizione dei tigli (su sei file a inizio Ottocento, su 4 alla fine dello stesso secolo).\nNel 1935 alcuni dei tigli vennero abbattuti per rendere possibile la costruzione del tratto sotterraneo della S-Bahn; un abbattimento di tutti i tigli del viale risulta solo in opere letterarie. L'Unter den Linden divenne parte dell'asse est-ovest che conduceva all\"'Olympiastadion\", completato per l'Olimpiade del 1936 e destinato ad essere il primo tassello del ridisegno di Berlino nella nuova \"Welthauptstadt Germania\" secondo i progetti di Albert Speer.\nNel dopoguerra vi furono costruiti molti edifici governativi e rappresentativi della Repubblica Democratica Tedesca, oltre a sedi di ambasciate.\nEdifici notevoli.\nSul lato sinistro:\nSul lato destro:"}
{"id": "24265", "revid": "393899", "url": "https://it.wikipedia.org/wiki?curid=24265", "title": "Driver", "text": "Un driver, dall'inglese \"guidatore\", in informatica indica l'insieme di procedure software, spesso scritte in assembly, che permette ad un sistema operativo di pilotare un dispositivo hardware (ad es. una periferica).\nDescrizione.\nEsso permette al sistema operativo di utilizzare l'hardware senza sapere come esso funzioni, ma dialogandoci attraverso un'interfaccia standard, i registri del controllore della periferica, che astrae dall'implementazione dell'hardware e che ne considera solo il funzionamento logico. In questo modo hardware diverso costruito da produttori diversi pu\u00f2 essere utilizzato in modo intercambiabile.\nNe consegue che un driver \u00e8 specifico sia dal punto di vista dell'hardware che pilota, sia dal punto di vista del sistema operativo per cui \u00e8 scritto. Non \u00e8 possibile utilizzare driver scritti per un sistema operativo su uno differente, perch\u00e9 l'interfaccia \u00e8 generalmente diversa.\nIl driver \u00e8 scritto solitamente dal produttore del dispositivo hardware, dato che \u00e8 necessaria un'approfondita conoscenza dell'hardware per poter scrivere un driver funzionante. A volte, i driver vengono scritti da terze parti sulla base della documentazione tecnica fornita dal produttore, se questa \u00e8 disponibile.\nA volte nel pacchetto d'installazione di uno (o pi\u00f9) driver \u00e8 compresa un'applicazione, eseguibile a sistema operativo avviato, che funge da strumento di controllo del driver e/o dell'eventuale periferica pilotata da esso: a rigori, questa applicazione \u00e8 cosa diversa dal driver vero e proprio (spesso non \u00e8 singolarmente disinstallabile).\nStruttura e funzionamento.\nOgni driver deve risolvere il problema della mutua esclusione garantendo \"ad un solo processo\" (specie se il sistema \u00e8 multiprocessore) l'accesso esclusivo alla periferica in ogni istante. A seconda di quanti processi potranno interagire direttamente con la periferica, pu\u00f2 essere necessario introdurre un driver \"virtualizzato\". Infatti, se ogni processo pu\u00f2 agire sulla periferica in maniera indipendente dagli altri (si pensi ad un masterizzatore in fase di scrittura), fermo restando l'ipotesi di accessi seguenti elementi:\nPrima di chiamare le procedure d'uso, il processo deve acquisire l'uso esclusivo della periferica, e alla fine deve rilasciare la stessa agli altri processi. Il modello di sincronizzazione delle procedure d'uso \u00e8 quello dei semafori inizializzati a rosso. Le procedure di acquisizione e rilascio, viceversa, sono le wait e signal di un semaforo virtuale associato alla periferica tale da garantire la mutua esclusione.\nLe procedure d'uso, come gi\u00e0 accennato, seguono il modello dei semafori sempre rossi. Questo perch\u00e9, data l'enorme differenza di velocit\u00e0 tra la CPU e la periferica, \u00e8 necessario che il processo attenda la sincronizzazione delle operazioni con la periferica. Ci\u00f2 avviene mediante gli interrupt.\nIl driver fisico opera sui registri del controllore della periferica, in particolare su tre tipi registri fondamentali:\nIl primo \u00e8 un registro in sola scrittura: il driver inserisce i dati relativi all'operazione richiesta. Solitamente \u00e8 presente un bit \"di attivazione\", impostato ad 1 alla fine del caricamento dei registri (quando cio\u00e8 la periferica \u00e8 pronta a partire), e azzerato dalla periferica al termine delle operazioni. Il registro di stato \u00e8 un registro in sola lettura: al termine delle operazioni, la prima cosa da fare \u00e8 verificare che la periferica non abbia restituito condizioni di errore. Il registro dati \u00e8 un registro che pu\u00f2 essere usato sia in lettura che in scrittura dalla CPU, in quanto viene usato per caricare i parametri di ingresso dell'operazione (es. che traccia leggere da disco) e pu\u00f2 venire usato per leggere il risultato dell'operazione. Si noti che al posto di un unico registro dati pu\u00f2 esistere una batteria di registri dati, il cui uso \u00e8 documentato nel driver.\nTipologie.\nEsistono driver di molti tipi, a seconda del tipo di hardware che devono pilotare e soprattutto del sistema operativo su cui devono girare.\nEsempio di funzionamento.\nSupponendo di disporre di una determinata periferica - ad esempio un masterizzatore - e supponiamo di avere pi\u00f9 programmi di masterizzazione installati sul nostro PC (e li chiameremo \"processi masterizzatore\"). L'operazione di masterizzazione \u00e8 un'operazione molto delicata, perch\u00e9 deve avvenire in maniera uniforme e alla stessa velocit\u00e0. Vista l'enorme differenza di velocit\u00e0 tra CPU e masterizzatore, la masterizzazione si effettua grazie ad un buffer che pu\u00f2 essere riempito dalla CPU (ovvero dal \"processo masterizzatore\") in ogni momento a grande velocit\u00e0, e che viene lentamente svuotato dal masterizzatore fisico. Tale buffer non deve essere mai vuoto, pena l'annullamento dell'operazione (a meno che il masterizzatore non supporti le nuove tecnologie di prevenzione del buffer underrun).\nL'intera operazione di masterizzazione pu\u00f2 essere descritta nel seguente modo:"}
{"id": "24275", "revid": "287204", "url": "https://it.wikipedia.org/wiki?curid=24275", "title": "EZ Aquarii", "text": "Ez Aquarii \u00e8 un sistema formato da tre stelle posto a circa 11,26 anni luce nella costellazione dell'Aquario ad est di \u03b4 Aquarii scoperto da Willem Jacob Luyten. Il sistema \u00e8 caratterizzato da uno dei pi\u00f9 elevati valori di moto proprio.\nIl sistema.\nTutte le componenti sono nane rosse, con una massa aggregata pari al 34% di quella solare. Risultano troppo deboli per essere osservabili ad occhio nudo.\nLe stelle A e B hanno una distanza media di circa (182,5 milioni di km), un'eccentricit\u00e0 orbitale di 0,437, un periodo orbitale di circa 2,25 anni e un'inclinazione visuale dalla terra di 112,4\u00b0.\nLe stelle A e C hanno un periodo orbitale di solo 3,8 giorni.\nUna ricerca eseguita con il Telescopio Spaziale Hubble non ha evidenziato la presenza di pianeti gioviani orbitanti attorno alle stelle del sistema.\nLe componenti.\n\"EZ Aquarii A\" \u00e8 una nana rossa variabile di tipo spettrale M5,0-5,5 (Ve). Ha circa il 10% della massa solare, dall'8 al 35% del suo diametro, e solo da 8,7 a della sua luminosit\u00e0.\n\"EZ Aquarii B\" \u00e8 una nana rossa di tipo spettrale M, con una luminosit\u00e0 pari a del sole e 10% della sua massa.\nCome le sue due compagne, \"EZ Aquarii C\", \u00e8 una nana rossa di tipo spettrale M. Questa stella possiede meno del 10% della massa solare."}
{"id": "24277", "revid": "1118", "url": "https://it.wikipedia.org/wiki?curid=24277", "title": "Hot Plug", "text": ""}
{"id": "24278", "revid": "1386670", "url": "https://it.wikipedia.org/wiki?curid=24278", "title": "Apside", "text": "Si definiscono apsidi i punti di maggiore e minore distanza di un oggetto celeste dal fuoco ove giace il corpo attorno a cui esso orbita. Nella moderna meccanica celeste il fuoco \u00e8 anche il centro di attrazione gravitazionale, che coincide con il centro di massa del sistema. Storicamente, nei sistemi geocentrici, gli apsidi erano misurati dal centro della Terra.\nIl punto di massimo avvicinamento al fuoco prende il nome di \"periapside\" o \"pericentro\", mentre il punto di massimo allontanamento \u00e8 detto \"apoapside\" o \"apocentro\". La linea che congiunge il periapside all'apoapside \u00e8 detta \"linea degli apsidi\" e coincide con l'asse maggiore dell'ellisse.\nLa linea degli apsidi compie un movimento rotatorio lungo il piano dell'orbita chiamato in generale precessione anomalistica. Per i pianeti del Sistema Solare il movimento prende il nome di precessione del perielio ed \u00e8 causato dalla reciproca attrazione gravitazionale dei pianeti e, soprattutto nel caso del perielio di Mercurio, dalla curvatura dello spazio-tempo operata dall'immane gravit\u00e0 del Sole.\nCaratterizzazione matematica.\nDa un punto di vista matematico, le seguenti formule caratterizzano gli apsidi di un'orbita:\nIn accordo con le leggi di Keplero, la conservazione del momento angolare e con la legge della conservazione dell'energia, le seguenti quantit\u00e0 sono costanti per una data orbita:\ndove:\nIl semiasse maggiore costituisce inoltre la media aritmetica delle distanze dei due apsidi dal fuoco, mentre il semiasse minore formula_11 ne costituisce la media geometrica.\nLa media geometrica delle due velocit\u00e0 limitanti (quella raggiunta al periastro e quella all'apastro) \u00e8 formula_12, velocit\u00e0 che corrisponde a un quantitativo di energia cinetica tale che, in qualunque posizione dell'orbita, aggiunta all'energia cinetica preesistente, permetterebbe al corpo orbitante di raggiungere la velocit\u00e0 di fuga locale, che equivale alla radice quadrata del prodotto delle due velocit\u00e0 limitanti.\nTerminologia.\nGli apsidi sono designati in maniera differente a seconda del corpo centrale. Per indicare gli apsidi di uno specifico corpo orbitante sono state adottate delle terminologie specifiche, che fanno seguire ai prefissi \"peri-\" e \"apo-/ap-/af-\" il nome del corpo attorno a cui l'oggetto orbita. I suffissi \"-geo\", \"-elio\", \"-astro\" e \"-galattico\" sono frequentemente utilizzati nella letteratura astronomica, mentre le altre forme godono di un minore utilizzo; il suffisso \"-geo\" \u00e8 inoltre impropriamente utilizzato anche per riferirsi agli apsidi degli altri pianeti.\nDal momento che \"peri-\" e \"apo-\" derivano dal greco, alcuni puristi della lingua ritengono pi\u00f9 corretto l'utilizzo di suffissi derivati dal greco anche per i nomi degli oggetti di cui si vuole identificare gli apsidi, che derivano dunque dai nomi greci delle divinit\u00e0 latine da cui i pianeti traggono i loro nomi: si avr\u00e0 in tal modo \"-ermeo\" da Ermes, l'equivalente greco di Mercurio, o \"-areo\" da Ares, corrispettivo di Marte e cos\u00ec via.\nEccezioni sono costituite dalla Luna, da Venere, Giove e Saturno. Per la Luna sono utilizzati in pratica tutti e tre i suffissi (\"-selenio\", \"-lunio\", \"-cinzio\"), seppure con alcune specificazioni. Premesso che il suffisso \"-selenio\" (da Selene) \u00e8 linguisticamente il pi\u00f9 corretto, in accordo a quanto ritenuto dai puristi, secondo alcuni il suffisso \"-cinzio\" andrebbe riservato ai corpi artificiali lanciati da un altro corpo e catturati in orbita attorno alla Luna, mentre \"-lunio\" va assegnato agli oggetti lanciati \"dalla\" Luna e orbitanti attorno al satellite. La forma \"-cinzio\" \u00e8 stata utilizzata per la prima volta nel corso del Programma Apollo a seguito di una decisione presa dalla NASA nel 1964. I suffissi utilizzati per Venere (\"-citero\" e \"critio\") non derivano dal nome greco della divinit\u00e0, Afrodite, ma comunque da attributi a essa riservati. Nel caso di Giove e Saturno invece la nomenclatura greca \u00e8 soppiantata da quella di derivazione latina, l'unica attualmente utilizzata nella letteratura astronomica: si utilizza infatti \"-giovio\" in luogo di \"-zeno\" (da Zeus) e \"-saturno\" in luogo di \"-cronio\" (da Crono).\nDi recente attribuzione sono anche gli apsidi dei buchi neri; il primo termine utilizzato fu \"peri/apomelasma\" (da \"m\u00e9lasma\", \"macchia nera\"), introdotto dal fisico Geoffrey A. Landis nel 1998, successivamente furono introdotti \"peri/apobotro\" (da \"b\u00f3thros\", \"fosso\") e \"peri/aponigricon\" (dal latino \"niger\", \"nero\").\nTuttavia la prospettiva tutt'altro che incoraggiante di dover utilizzare una nomenclatura distinta per ciascun corpo orbitante, nel sistema solare e non solo, \u00e8 il motivo principale che ha spinto gli astronomi a far ricorso quasi esclusivamente al pi\u00f9 generico \"-apside\", divenuto termine di riferimento.\nL'orbita della Terra.\nCome per tutti gli altri pianeti del sistema solare, anche l'orbita della Terra, in virt\u00f9 della sua seppur ridotta ellitticit\u00e0, possiede degli apsidi. Il tempo di raggiungimento degli apsidi \u00e8 talvolta espresso in relazione all'alternarsi delle stagioni per via del, seppur piccolo, contributo dato al verificarsi di questo fenomeno (la causa principale \u00e8 infatti l'inclinazione dell'asse di rotazione terrestre rispetto al piano dell'orbita), soprattutto per quanto riguarda il grado di insolazione dell'atmosfera superiore. Nell'attuale epoca, il perielio si raggiunge circa 14 giorni dopo il solstizio del 22 dicembre, il che fa s\u00ec che normalmente coincida con una data attorno al 4 gennaio, mentre l'afelio si verifica circa sei mesi dopo, nella prima decade di luglio. Al perielio la Terra dista dal Sole 147.098.074 km (0,98328989 unit\u00e0 astronomiche\u00a0\u2013 UA \u2013 ), mentre all'afelio dista 152.097.701\u00a0km (1,01671033\u00a0UA).\nUna comune usanza \u00e8 quella di esprimere il tempo di raggiungimento del perielio in relazione all'equinozio di primavera non in giorni, ma misurando l'angolo di spostamento orbitale, ovvero la longitudine del perielio, che nel 2000 equivaleva a 282,895\u00b0.\nL'orbita della Terra \u00e8 soggetta a un movimento denominato precessione anomalistica, che determina lo spostamento della linea degli apsidi lungo il piano dell'eclittica: esso si completa in 117.000 anni, in quanto la linea degli apsidi si muove con una velocit\u00e0 angolare di 11\" ogni anno, a causa dell'attrazione gravitazionale esercitata sulla Terra dagli altri pianeti, in primo luogo Giove. L'anno anomalistico della Terra (ovvero il tempo effettivamente impiegato per ritornare al medesimo apside dell'ellisse) risulta superiore per circa 4 minuti e 43 secondi a quello siderale (il tempo impiegato dalla Terra per tornare nella stessa direzione rispetto alle stelle della sfera celeste). In considerazione del fatto che l'anno tropico della Terra \u00e8 invece inferiore a quello siderale, i due effetti si sommano nel definire la periodicit\u00e0 di circa 21.000 anni dello spostamento dei punti di equinozio e solstizio rispetto agli apsidi. Questo \u00e8 uno dei cicli che contribuiscono alle variazioni di lungo periodo del clima terrestre in accordo con la teoria dei cicli di Milankovi\u0107.\nLa seguente tabella riporta data e ora del momento in cui la Terra attraversa gli apsidi della sua orbita nel periodo compreso tra il 2007 e il 2020.\nApsidi della Terra.\nAnche gli oggetti orbitanti attorno alla Terra secondo una traiettoria ellittica possiedono degli apsidi. Si definisce \"perigeo\" il punto pi\u00f9 vicino alla Terra dell'orbita geocentrica (o distanza orbitale minima) della Luna o di un satellite artificiale; allo stesso modo la distanza orbitale massima di un oggetto dalla Terra \u00e8 detta \"apogeo\".\nPer quel che riguarda l'orbita lunare, il mese anomalistico dura mediamente 27,554551 giorni (27 giorni 13 ore 18 minuti 33,2 secondi), risultando quindi superiore al mese siderale per circa 5,5 ore. La linea degli apsidi completa una rotazione in circa 8,85 anni."}
{"id": "24279", "revid": "1543377", "url": "https://it.wikipedia.org/wiki?curid=24279", "title": "Cerveteri", "text": "Cerv\u00e8teri \u00e8 un comune italiano di abitanti della citt\u00e0 metropolitana di Roma che risale all'epoca etrusco-romana.\nGeografia fisica.\nTerritorio.\nSi affaccia sul Mar Tirreno e si trova a 42\u00a0km di distanza da Roma e circa 65 da Viterbo.\nDa Cerveteri si accede alla Necropoli etrusca del Sorbo e alla Necropoli etrusca della Banditaccia, una delle necropoli pi\u00f9 monumentali del Mar Mediterraneo, dichiarata nel 2004 dall'UNESCO, assieme a quella di Tarquinia, patrimonio mondiale dell'umanit\u00e0.\nClima.\nZona climatica 9a (USDA).\nTemperato caldo (Koppen).\nStoria.\nCerveteri sorge dove si trova l'antica citt\u00e0 di \"Agylla\", \"\u0386\u03b3\u03c5\u03bb\u03bb\u03b1\" (per i Greci)., poi chiamata Caere dagli Etruschi. Il suo nome moderno deriva da \"Caere Vetus\", cos\u00ec chiamata nel XIII secolo per distinguerla da \"Caere Novum\" (l'attuale Ceri). Altri antichi toponimi della citt\u00e0 sono .\nLe evidenze archeologiche fanno risalire la presenza umana, sul pianoro dove si svilupper\u00e0 Cerveteri, alla prima et\u00e0 del Ferro, che nell'area mediterranea si fa risalire al IX secolo a.C.. Questa circostanza, collegata alla quasi totale scomparsa dei centri abitati circonvicini risalenti all'Et\u00e0 del Bronzo, suggerisce che la citt\u00e0 si sia sviluppata in conseguenza a fenomeni di accentramento della popolazione, per motivi economici e di necessit\u00e0 difensive. Questi insediamenti, e le circostanti necropoli, sono attestate per tutto il periodo dell'et\u00e0 del ferro, saldandosi con quelle di et\u00e0 storica, degli Etruschi.\nPer la tradizione storiografica la citt\u00e0 venne fondata dai Pelasgi con il nome di \"Agylla\", e quindi conquistata dagli Etruschi, che ne cambiarono il nome in \"Caere\".\nLe vicende di Caere sono prima legate al conflitto tra le citt\u00e0 greche ed etrusche per il predominio del commercio in Italia, e pi\u00f9 in generale nel Mar Tirreno, e poi tra quelle etrusche e Roma, anche se a lungo la citt\u00e0 mantenne lo status di alleata di Roma.\nNella prima met\u00e0 del V secolo a.C. (tra il 541 e il 535 a.C.) Caere-Agylla combatt\u00e9 tra le forze etrusche alleate dei Cartaginesi contro i Focei nello scontro navale conosciuto come Battaglia del Mare Sardo. Sebbene lo scontro navale si sia concluso con la vittoria di Focea, di fatto Etruschi e Cartaginesi bloccarono l'espansione greca nel Mar Tirreno occidentale.\nNonostante Caere, in quanto citt\u00e0 etrusca, fosse in secolare contrasto con Roma per il predominio nell'Italia centrale, nel 387 a.C., quando i Galli di Brenno saccheggiarono Roma, sostenne la citt\u00e0 rivale. Prima la citt\u00e0 diede rifugio alle vestali e a quanti erano fuggiti da Roma attaccata dai Galli, poi attacc\u00f2 in Sabina gli stessi Galli sulla strada del ritorno, riuscendo a privarli del bottino depredato a Roma.\nIn seguito all'avvenuta sottomissione delle citt\u00e0 etrusche al dominio romano nel IV secolo a.C., Caere entr\u00f2 a far parte del mondo romano, come \"Municipia sine suffragio\".\nNonostante il generale decadimento delle citt\u00e0 italiane in conseguenza della caduta di Roma, Cere dovette mantenere una certa importanza, visto che troviamo elencati almeno otto vescovi particolari, gli \"Episcopus Cerensis\", l'ultimo del quale Benedetto nel 1029.\nTra l'VIII e l'XI secolo, come riportato nei documenti degli imperatori Ludovico il Pio, Ottone I e Enrico II il Santo Caere era governata direttamente dal papato. Successivamente dovette perdere d'importanza, se nel 1192, dal libro dei Censi della Chiesa Romana, Caere dipende dal vescovato di Portus.\nTra il XII e il XIII secolo, parte della sua popolazione si dovette trasferire in una localit\u00e0 vicina, \"Cere Novum\", che si trova distinta dalla vecchia, \"Cere Vetere\", come risulta in una bolla del 1236 di Papa Gregorio IX. Durante il XIII secolo fu dei Normanni Alberteschi dai quali successivamente pass\u00f2 ad altre famiglie nobili, come i Corsi dai quali tra fine secolo XIII e met\u00e0 secolo XV appartenne, ai Venturini che la cedettero agli Anguillara. Scomunicati costoro da Paolo II, pass\u00f2 a Bartolomeo Giuppo nipote di Sisto IV che la cedette nel 1487 a Franceschetto Cybo insieme a Monterano, Rota e Ischia che poco dopo vennero cedute agli Orsini i quali, tranne una breve parentesi in cui fu tolta dai Farnese durante la met\u00e0 del secolo XVI, la tennero fino a quando furono costretti a vendere nel 1674 ai Ruspoli, che nel 1709 ne ebbero poi il titolo di principe.\nNei secoli successivi si ridimensiona come centro agricolo e, solo nel XX secolo, come centro turistico e archeologico.\nDurante la seconda guerra mondiale erano operativi nel territorio comunale due aeroporti militari (o meglio campi d'aviazione), l'aeroporto di Cerveteri e l'aeroporto di Furbara, che, nell'evolversi della Campagna d'Italia, furono anche presi in considerazione, da parte degli Alleati, come possibili basi da utilizzare per l'offensiva su Roma.\nSul sito di Furbara, che era anche poligono di tiro aereo, prima dell'entrata in guerra, durante un'esercitazione, Mussolini dimostr\u00f2 l'efficienza dei velivoli italiani ad Hitler, venuto ad assistere insieme ai suoi gerarchi a tali dimostrazioni, avvenute a Napoli per la Marina ed appunto a Furbara per l'Aeronautica.\nNel 1949 ricevette la frazione di Ladispoli dal comune di Civitavecchia, poi, nel 1970 la frazione divenne comune autonomo.\nLe necropoli di Cerveteri, insieme a Tarquinia sono state inserite nel 2004 nel World Heritage List dell'UNESCO, perch\u00e9 costituiscono una testimonianza unica ed eccezionale dell'antica civilt\u00e0 etrusca, la sola civilt\u00e0 urbana dell'epoca pre-romana in Italia.\nMonumenti e luoghi d'interesse.\nArchitetture religiose.\nA Cerveteri sono presenti molte chiese, tra cui:\nSociet\u00e0.\nEtnie e minoranze straniere.\nSecondo i dati ISTAT al 1\u00ba gennaio 2015 la popolazione straniera residente era di persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nScuole.\nNella zona nuova del paese sorgono gli istituti d'istruzione Scuola Statale Media \"Salvo D'Acquisto\" sita in Via Settevene Palo ed il comprensorio IIS \"Enrico Mattei\" comprendente Liceo Linguistico, Liceo Scientifico, Istituto Aziendale (contabile) Istituto Turistico, Ragioneria. Nella zona vecchia, vicino alla necropoli del Sorbo, invece, sorge l'Istituto Comprensivo Giovanni Cena, che ospita scuola dell'infanzia(Montessori e Marieni), scuola elementare e scuola media.\nCinema.\nFilm girati a Cerveteri:\nCucina.\nCerveteri \u00e8 conosciuta in campo enologico per il Giacch\u00e8.\nGeografia antropica.\nFrazioni.\nLe zone intorno sono disseminate di agriturismi, ristoranti e ville per cerimonie, oltre ad aziende agricole e coltivazioni. Borgo San Martino confina con la frazione di Valcanneto, Ceri, I Terzi.\nRioni di Cerveteri.\nI rioni competono fra loro ogni anno in occasione della Sagra dell'uva e del vino dei Colli Ceriti.\nInfrastrutture e trasporti.\nFerrovie.\nSi possono raggiungere altre localit\u00e0 grazie alla rete ferroviaria regionale dalla Stazione di Ladispoli-Cerveteri e dalla Stazione di Marina di Cerveteri (sita nella frazione di Cerenova), dalla quale passano treni provenienti da Roma e che raggiungono Civitavecchia, Pisa e Grosseto.\nMobilit\u00e0 urbana.\nIl centro della citt\u00e0 \u00e8 collegato alle frazioni e a Ladispoli grazie ad un sistema di autobus interni, gestito dalla Seatour Spa. Inoltre, il comune \u00e8 collegato alle citt\u00e0 limitrofe di Fiumicino (frazioni di Torrimpietra, Palidoro e Aranova), Ladispoli, Bracciano, Roma (stazione metro Cornelia), Civitavecchia, Tolfa con gli autobus della compagnia COTRAL.\nSport.\nCalcio.\nNel comune sono presenti le seguenti societ\u00e0 di calcio:\nPallanuoto.\n\u00c8 presente una squadra di pallanuoto maschile, ASD Tyrsenia Sporting Club, che milita nel campionato di Serie C"}
{"id": "24281", "revid": "339392", "url": "https://it.wikipedia.org/wiki?curid=24281", "title": "Pentateuco", "text": ""}
{"id": "24282", "revid": "900828", "url": "https://it.wikipedia.org/wiki?curid=24282", "title": "Costante di gravitazione universale", "text": "La costante di gravitazione universale (indicata con la lettera formula_1) \u00e8 la costante fisica che compare come coefficiente di proporzionalit\u00e0 nella legge di gravitazione universale e nell\u2019equazione di campo della relativit\u00e0 generale.\nIl valore approssimato della costante di gravitazione universale \u00e8 formula_2. In quanto costante, non dipende dalle masse usate per determinarlo sperimentalmente, n\u00e9 dal luogo n\u00e9 dal momento scelto per effettuare la misura.\nMisura della costante di gravitazione universale.\nLa prima misura della costante di gravitazione universale fu ottenuta nel 1774 dall'astronomo Nevil Maskelyne, su suggerimento di Henry Cavendish, da un esperimento atto a misurare la densit\u00e0 media della Terra. Successivamente, nel 1798, lo stesso Cavendish esegu\u00ec un diverso esperimento tramite una bilancia di torsione. La debolezza dell'intensit\u00e0 dell'interazione gravitazionale rispetto alle altre forze, come quella elettromagnetica, ha reso la determinazione del valore di formula_1 particolarmente difficoltosa.\nIl valore della costante di gravitazione universale raccomandato nel 2018 dal CODATA, nelle unit\u00e0 di misura del sistema internazionale \u00e8 pari a:\nTale valore \u00e8 spesso approssimato a:"}
{"id": "24284", "revid": "125851384", "url": "https://it.wikipedia.org/wiki?curid=24284", "title": "Sansepolcro", "text": "Sansepolcro (anticamente Burgus Sancti Sepulchri e Borgo Sansepolcro, da cui la forma vernacolare \"B\u00f3rgo\", oggi diffusa, o \"B\u00f2rgo\" secondo la fonetica pi\u00f9 antica; \"Sansep\u00f3lcro\" in toscano; erroneamente \"San Sepolcro\" o \"S. Sepolcro\") \u00e8 un comune italiano di abitanti della provincia di Arezzo in Toscana, al confine con Umbria e Marche, elevato a sede di diocesi e insignito del titolo di citt\u00e0 il 17 settembre 1520 da papa Leone X e il cui gonfalone \u00e8 decorato con medaglia d'argento al valor militare.\n\u00c8 il centro pi\u00f9 popoloso e capoluogo amministrativo della Valtiberina toscana. Libero comune prima e poi culla di cultura rinascimentale, ha dato i natali a famosi personaggi delle scienze, delle lettere e dell'arte quali Dionisio Roberti, Piero della Francesca, Matteo di Giovanni, Luca Pacioli, Raffaellino del Colle, Cherubino Alberti, Santi di Tito, Raffaello Schiaminossi. Posta a nord est di Arezzo sulle rive del Tevere, all'estremo est della Toscana, al crocevia di quattro regioni Toscana, Marche, Umbria ed Emilia-Romagna \u00e8 polo principale di una conurbazione che coinvolge anche il limitrofo comune di San Giustino, in provincia di Perugia.\nDal 1520 al 1986 la citt\u00e0 \u00e8 stata capoluogo dell'omonima diocesi; dal 1986 fa parte della Diocesi di Arezzo-Cortona-Sansepolcro, di cui \u00e8 sede contitolare.\nGeografia fisica.\nTerritorio.\nIl territorio comunale ha un'estensione di ; inserito nel sistema geografico dell'Appennino centrale, pur appartenendo geograficamente all'area umbra dal 1441 fa amministrativamente parte della Toscana, rispetto alla quale si trova al confine orientale, tra la riva sinistra del Tevere e l'Alpe della Luna sullo spartiacque appenninico. Inoltre, costituisce il territorio toscano che si incunea tra le regioni Marche e Umbria\nLa citt\u00e0 si trova a 330 m s.l.m. L'altitudine minima del territorio comunale \u00e8 di 295 m s.l.m., quella massima di 1.384 m s.l.m., per un'escursione altimetrica di 1.089 metri. Il territorio comunale, classificato di sismicit\u00e0 media, si estende prevalentemente su una zona collinare interna compresa tra la bassa catena preappenninica a ovest e l'Appennino a est; la zona pianeggiante occupa la parte sud-ovest del territorio ed \u00e8 attraversata dal fiume Tevere.\nPur essendo posta sul versante tirrenico, nel corso dei secoli ha sviluppato profondi legami culturali, economici e sociali con l'area adriatica (la costa adriatica dista meno di 100\u00a0km), particolarmente con la Romagna - con la quale comunica attraverso il Passo di Viamaggio, in direzione di Rimini - e il Montefeltro.\nIl territorio del Comune di Sansepolcro \u00e8 un'area di intensit\u00e0 sismica di livello medio-alto. Dopo quelli del 1781 e del 1789, l'ultimo terremoto di una certa rilevanza si \u00e8 verificato il 13 giugno 1948 (noto come terremoto di Sansepolcro). In seguito si sono avuti fenomeni sismici nel 1984, nel 1997 (in parte collegato al terremoto di Umbria e Marche), e nel 2001.\nClima.\nIl periodo invernale \u00e8 piuttosto freddo con frequenti gelate che interessano il fondovalle. Le precipitazioni nevose, presenti ogni anno ma discontinue quanto a frequenza ed intensit\u00e0, interessano prevalentemente le alture e occasionalmente raggiungono il fondovalle. La primavera e l'autunno sono le stagioni pi\u00f9 piovose, l'estate \u00e8 la pi\u00f9 siccitosa. Il periodo di utilizzo del riscaldamento a metano va dal 15 ottobre al 15 aprile. Il mese pi\u00f9 freddo \u00e8 gennaio, con una temperatura media di +4,0\u00a0\u00b0C, mentre quello pi\u00f9 caldo \u00e8 luglio con una temperatura media di +22,1\u00a0\u00b0C.\nStoria.\nIl territorio del Comune di Sansepolcro ha restituito significative tracce di antropizzazione a partire dall'VIII secolo a.C.; la zona pi\u00f9 abitata era quella della pianura, alla confluenza del torrente Afra nel fiume Tevere. Nell'area dell'odierna citt\u00e0, per\u00f2, mancano tracce archeologiche che facciano pensare a un popolamento differente da un abitato fatto di case sparsi e piccoli nuclei almeno per tutto il primo millennio dell'era cristiana. \u00c8 agli inizi del secondo millennio che cominciano ad apparire le prime tracce documentarie sicure.\nSulla fondazione esistono comunque alcune ipotesi fra cui quella del dott. Vincenzo Benini, che sostiene che il centro si sviluppi sulle ceneri di un solitario accampamento romano abbandonato a se stesso dopo la crisi dell'impero. A sostegno mancano prove documentali, ma lo studioso mette in relazione a questa tesi un monumento funebre romano (oggi al Museo Civico), la pianta della parte antica della citt\u00e0, che pare ricalcare quella di un castrum romanum. Contro questa tesi scrisse il cognato di Benini, Antonio Ribalta, forse per\u00f2 per rivalit\u00e0 familiari. Dopo la pubblicazione di questa ipotesi (1978), l'arch. Giovanni Cecconi, in due studi apparsi nel 1992 e nel 1994, ha proposto la tesi dell'origine del Borgo, poi Sansepolcro, dal \"vicus\" romano di \"Voconianus\" (localit\u00e0 Boccognano).\nLe origini del Borgo attorno all'abbazia del Santo Sepolcro.\nLa fondazione del centro abitato viene fatta risalire al X secolo; secondo la tradizione locale fu opera di Arcano ed Egidio, due pellegrini di ritorno dalla terra santa che vi fondarono una comunit\u00e0 monastica. L'abbazia, dedicata al Santo Sepolcro e ai Santi Quattro Evangelisti, \u00e8 documentata a partire dall'anno 1012, ed \u00e8 detta sorgere in localit\u00e0 Noceati. Le prime fonti storiche parlano di una abbazia benedettina, poi passata - tra 1137 e 1187 - alla congregazione camaldolese, nel territorio della Diocesi di Citt\u00e0 di Castello. Attorno al monastero si svilupp\u00f2, successivamente, il nucleo del centro cittadino che raggiunse la fisionomia attuale agli inizi del XIV secolo. Un elemento propulsore dello sviluppo del centro abitato fu il privilegio di organizzare il mercato settimanale nel giorno di sabato e una fiera annuale all'inizio di settembre, concesso all'abate dall'imperatore Corrado II nel 1038.\nComune e signoria.\nLe magistrature comunali sono documentate dal 1163, quando si parla dei consoli in un privilegio inviato all'abate dall'imperatore Federico I Barbarossa per confermarne uno analogo emesso nello stesso anno dal suo legato Rainaldo di Colonia. Successivamente si sviluppano anche le magistrature del podest\u00e0 (documentato dal 1203) e del capitano del popolo (documentato dal 1251). Vi sono pure alcuni consigli, il principale dei quali \u00e8 il Consiglio dei Ventiquattro. Nel 1203 si inizia a costruire la nuova pieve urbana, dedicata a Santa Maria, trasferendo l'antica pieve dalla localit\u00e0 di Boccognano a un sito presso le mura e di prossima urbanizzazione.\nAll'inizio del XIII secolo si sviluppa un movimento eremitico autonomo, legato al vescovo diocesano, il cui insediamento maggiore \u00e8 quello di Montevicchi (eremo sorto nel 1211). Attorno al 1213 viene donato a san Francesco d'Assisi l'eremo di Montecasale.\nNel corso del XIII secolo si insediano a Sansepolcro vari Ordini mendicanti: i Frati Minori (che fondano un primo convento a Pozzuolo negli anni trenta circa e si trasferiscono entro le mura nel 1258), i frati Eremiti di sant'Agostino (che costruiscono il loro convento urbano nel 1281, ma che dal 1249 circa erano fuori delle mura) e i frati Servi di santa Maria (che costruiscono un primo convento nel 1255 e quello definitivo nel 1294). Precoci anche le forme di vita religiosa femminile, con un monastero di damianite gi\u00e0 presente nel 1228 e uno della congregazione benedettina della beata Santuccia fondato nel 1271. Attorno alla met\u00e0 del XIV secolo si insedia nell'eremo di Vepre una comunit\u00e0 di Fraticelli di Monte Malbe.\nNel 1301 Borgo Sansepolcro passa sotto la signoria di Uguccione della Faggiuola e, un ventennio dopo, di Guido Tarlati. Dal 1335 al 1351 si ha un periodo di sottomissione a Perugia, citt\u00e0 con la quale il Borgo era stato pi\u00f9 volte alleato nel secolo precedente; dal 1351 al 1358 si impadroniscono di Sansepolcro i Visconti di Milano. Nel decennio successivo Sansepolcro si sottomette a Citt\u00e0 di Castello. Successivamente ritorna a far parte dei domini pontifici, per essere poi ceduta nel 1370 ai Malatesta di Rimini. Quello della signoria malatestiana \u00e8 considerato il periodo di maggior splendore della storia cittadina. Nel corso della terza decade del XV secolo divenne feudo di Niccol\u00f2 Fortebraccio, poi di Bartolomeo d'Alviano e di nuovo per poco tempo di Niccol\u00f2 Fortebraccio.\nNei secoli XIII e XIV la citt\u00e0 assume la caratteristica di citt\u00e0 turrita, munita di una ventina di torri, pubbliche e private (alcune gestite da consorzi), tra le quali la pi\u00f9 celebre \u00e8 la Torre di Berta.\nNel corso della battaglia di Anghiari, combattuta il 29 giugno 1440, 2.000 uomini di Sansepolcro si uniscono all'esercito di Piccinino per combattere contro la lega pontificio-fiorentina. Nel 1441, sconfitto il Piccinino, Sansepolcro venne ceduta in pegno a Firenze per 25.000 ducati da papa Eugenio IV Venticinque anni dopo, nel 1466, il comune, accogliendo le sollecitazioni di fra Fortunato Coppoli da Perugia, francescano dell'Osservanza, fonda il Monte di Piet\u00e0, il primo sorto nel territorio dell'attuale Toscana.\nNei secoli XIV-XV l'economia cittadina \u00e8 particolarmente florida grazie alla coltivazione del guado, pianta usata nella tintura delle stoffe e commercializzata nei vicini porti adriatici.\nSansepolcro fortezza di confine.\nNell'ambito di un pi\u00f9 ampio piano strategico, i Medici dotarono Sansepolcro di nuove mura. Le ultime modifiche alla cinta muraria furono effettuate nel XVI secolo da Giuliano da Sangallo che vi speriment\u00f2 le prime soluzioni di fortificazione alla moderna.\nSempre nel XV secolo, il Borgo venne identificato con il centro romano di \"Biturgia\", citato da Claudio Tolomeo nella sua \"Geografia\". L'ipotesi cinquecentesca (di cui rimane testimonianza in una delle forme usate per indicare gli abitanti: \"biturgensi\") \u00e8 stata scartata dalla storiografia moderna.\nSignificativo l'intervento sulle mura condotto negli anni '50 del XVI secolo su iniziativa di Cosimo I de' Medici, che intendeva fortificare il confine dello Stato fiorentino in vista della guerra contro Siena; per evitare la spesa di ampliare le mura, nel 1555 furono abbattuti i borghetti esterni, causando un notevole danno urbanistico alla citt\u00e0. Nel corso del XVI Sansepolcro, elevata a sede vescovile da papa Leone X nel 1520 e insignita del titolo di \"citt\u00e0\", conosce un momento di fioritura artistica notevole, grazie anche alle aperture verso Roma (la famiglia degli Alberti) e alle vicine zone dell'Umbria (con i pittori Cristoforo Gherardi e Raffaellino dal Colle) e delle Marche (ancora con l'attivissimo Raffaellino dal Colle). Inoltre, il fatto che il territorio della nuova diocesi comprenda anche la Val di Bagno, in Romagna, contribuisce a creare profondi rapporti sociali e culturali con questa zona, all'interno della quale Sansepolcro, ancora per tutto il XVI secolo, si pone come crocevia e luogo di incontri economici e culturali.\nIn questo periodo la citt\u00e0 viene visitata da varie personalit\u00e0: papa Clemente VII nel 1525 e nel 1532 e i granduchi di Toscana Ferdinando I e Cosimo II, rispettivamente nel 1593 e nel 1612\nI secoli della crisi (XVII-XVIII).\nL'inserimento di Sansepolcro in uno Stato fortemente accentrato sulla capitale, come quello fiorentino, provoca ricadute negative sull'economia locale, anche a motivo delle difficolt\u00e0 causate ai commerci dalle dogane nel frattempo erette con il vicino Stato della Chiesa. Sul piano economico, nei secoli XVII e XVIII la citt\u00e0 affronta un lungo periodo di crisi, che segna anche un notevole decremente demografico, dal quale si risollever\u00e0 nel corso del XIX secolo. Tra 1630 e 1632 una grave epidemia di peste, diffusa in tutta Italia, coinvolge anche l'Alta Valle del Tevere, ma Sansepolcro ne rimane pressoch\u00e9 esente grazie ai provvedimenti adottati dal vescovo, Filippo Salviati (1619-1634).\nNonostante la crisi economica, nel XVIII secolo sono promossi radicali lavori di ristrutturazione di quasi tutte le chiese cittadine, che contribuiscono a eliminare molte delle testimonianze architettoniche medievali. L'intervento qualitativamente migliore \u00e8 quello realizzato all'interno della chiesa di Santa Maria dei Servi. Notevoli i danni causati alla citt\u00e0 dai terremoti del 1781 e del 1789; dopo quest'ultimo sono abbassate tutte le numerose torri medievali, ad eccezione della Torre di Berta.\nIn questo periodo vi sono anche momenti di crescita. Sul piano culturale \u00e8 da segnalare l'apertura di un collegio di Gesuiti nel 1638 e la fondazione dell'Accademia dei Risorti nel 1727 e di una scuola di Maestre Pie Venerini nel 1752.\nIl riconoscimento di citt\u00e0 nobile.\nCon la legge granducale del 1\u00ba ottobre 1750 Sansepolcro fu riconosciuta tra le citt\u00e0 nobili del Granducato di Toscana. Le 14 citt\u00e0 toscane vennero distinte nelle due classi di patrizie (secondo l'ordine di precedenza: Firenze, Siena, Pisa, Pistoia, Arezzo, Volterra, Cortona) e nobili (secondo l'ordine di precedenza: Sansepolcro, Montepulciano, Colle Val d'Elsa, San Miniato, Prato, Livorno e Pescia). L'aristocrazia delle prime sette, di maggiore antichit\u00e0, venne suddivisa nelle due classi del patriziato e della nobilt\u00e0, mentre le altre sette ebbero un'unica classe di nobilt\u00e0. La legge impose l'introduzione, in ciascuna citt\u00e0, di un registro della nobilt\u00e0, nel quale registrare le famiglie nobili: a Sansepolcro, tra 1761 e 1791 ne vennero registrate 34, per un totale di 43 rami (tra queste anche la famiglia Corsi di Anghiari, localit\u00e0 priva di una propria nobilt\u00e0). Nel 1777 il comune inoltr\u00f2 al granduca la richiesta \u00abche la citt\u00e0 di Sansepolcro sia dichiarata Patrizia in ultimo luogo, dopo Cortona\u00bb, come avvenuto per Montepulciano, \u00aballa quale, se si considera l'epoca della di lei erezione in citt\u00e0 precede in anteriorit\u00e0 quella di Sansepolcro\u00bb. La richiesta, per\u00f2, non venne accolta.\nA seguito di questo provvedimento, che confermava quanto concesso dal papa Leone X nel 1520, Sansepolcro ha mantenuto il titolo di citt\u00e0 anche dopo la proclamazione del Regno d'Italia (17 marzo 1861). Il riconoscimento del titolo di citt\u00e0 da parte del Regno d'Italia avvenne con il decreto del capo del governo del 26 marzo 1935, trascritto dalla Consulta Araldica il 28 marzo 1935. Successivamente anche nella Repubblica Italiana (2 giugno 1946) lo stemma del Comune \u00e8 sormontato dalla corona simbolo araldico della citt\u00e0.\nTra Risorgimento e fascismo.\nA partire dagli anni '20 del XIX secolo Sansepolcro conosce una lenta fase di progresso sociale ed economico grazie all'incanalamento dei fiumi, alle migliorie apportate a colture e allevamenti e alla nascita del pastificio Buitoni (1827), della Societ\u00e0 Filarmonica dei Perseveranti (1828), dell'Accademia della Valle Tiberina Toscana (1830) e della Scuola di Disegno (1837).\nNel 1861 la citt\u00e0 entra a far parte del Regno d'Italia.\nL'isolamento che da secoli caratterizzava la citt\u00e0 continua a rallentarne lo sviluppo industruale, che procede pi\u00f9 lentamente che altrove. Solamente nel 1886 la costruzione della ferrovia Arezzo-Sansepolcro-Citt\u00e0 di Castello-Gubbio-Fossato di Vico segna il primo passo verso il superamento dello storico isolamento, che era cominciato nel XVI secolo con l'accentuazione delle dogane tra Granducato di Toscana e Stato della Chiesa e l'accentramento del governo del granducato a Firenze. Nella seconda met\u00e0 del XIX secolo il comune \u00e8 rappresentato in parlamento dal senatore Giambattista Collacchioni (1814-1895), membro del Senato del Regno dal 1868 (X legislatura), quando viene nominato dal re Vittorio Emanuele II.\nDurante la prima guerra mondiale (1915-1918) anche il sindaco, Federico Nomi parte volontario. Nelle operazioni militari muoiono 176 Borghesi. Negli anni del conflitto, nell'aprile 1916, alloggia a Sansepolcro un distaccamento del 71\u00ba Fanteria, dove milita anche Gaetano Salvemini, uno dei maggiori storici italiani del XX secolo.\nNel 1927 un tentativo di riorganizzazione amministrativa dell'Alta Valle del Tevere and\u00f2 fallito perch\u00e9 anzich\u00e9 unire il territorio in una sola provincia si tent\u00f2 di trasferire tre comuni dalla Toscana alla Provincia di Perugia, facendo perdere a Sansepolcro il rango di capoluogo mandamentale e riducendo fortemente il peso politico ed economico della parte di territorio che rimaneva in Toscana. Per questi motivi, il comune di Sansepolcro rimase in Toscana e quello di Monterchi vi fu ricompreso nel 1938; solamente il comune di Monte Santa Maria Tiberina \u00e8 rimasto in Provincia di Perugia. Il 26 marzo 1935, con decreto del capo del governo trascritto alla Consulta Araldica il successivo 28 marzo, viene riconosciuto a Sansepolcro il titolo di citt\u00e0, gi\u00e0 conferito da papa Leone X nel 1520.\nDurante la seconda guerra mondiale, nell'estate del 1944, il territorio comunale, attraversato dalla Linea Gotica, \u00e8 coinvolto nel passaggio del fronte bellico. Dopo l'8 settembre 1943 gli esponenti politici lasciano la citt\u00e0, nella quale rimangono a guidare la vita pubblica il segretario comunale, cav. Arturo Bellini, e il vescovo, mons. Pompeo Ghezzi; assieme a loro collaborano alcuni cittadini, tra cui il sacerdote don Duilio Mengozzi e i medici dott. Carlo Vigo e dott. Raffaello Alessandri.\nGhezzi e Mengozzi hanno svolto una notevole attivit\u00e0 a favore degli sfollati, rimanendo vicino alla popolazione nelle drammatiche ore dell'estate 1944. Il Mengozzi ospit\u00f2 nella propria abitazione canonica del Trebbio alcuni ebrei ricercati a motivo delle leggi razziali e si adoper\u00f2 per assistere malati e feriti nell'ospedale di Sansepolcro (tra i quali vi fu anche il filologo Attilio Momigliano).\nNel corso degli eventi di guerra \u00e8 distrutta dai Tedeschi la Torre di Berta, isolata al centro dell'omonima piazza, simbolo della citt\u00e0.\nNell'autunno del 1944 vengono acquartierati a Sansepolcro parte dei soldati del corpo d'armata dell'esercito alleato guidato dal generale W\u0142adys\u0142aw Anders, reduci dalla battaglia di Montecassino.\nNel 1945 comincia la ripresa della vita politica, che coinvolge anche esponenti di rilievo nazionale. Il 12 ottobre 1945, ad esempio, i professori Amintore Fanfani e Giuseppe Dossetti tengono un pubblico incontro nel Teatro Dante, incontrando poi i militanti della Democrazia Cristiana di Sansepolcro e di Citt\u00e0 di Castello.\nNell'Italia repubblicana.\nCon le elezioni amministrative del 2 giugno 1946 l'alleanza tra Partito Comunista Italiano e Partito Socialista Italiano, allargata anche ad altri raggruppamenti minori, ottiene la maggioranza assoluta per il governo del comune. In questo modo si crea un quadro pressoch\u00e9 stabile, basato sulla convergenza tra PCI e PSI, che dura fino al 1975, salvo una parentesi di commissariamento tra 1961 e 1962. Alle elezioni amministrative di quell'anno il PCI ottenne la maggioranza assoluta, governando da solo fino al giugno 1990, quando l'alleanza quadripartitica di centro-sinistra tra Democrazia Cristiana, Partito Socialista Italiano, Partito Repubblicano Italiano e Partito Socialista Democratico Italiano vinse le elezioni. L'anno seguente \u00e8 stato approvato lo statuto comunale. Alle amministrative del 1995, in un quadro politico nazionale e locale profondamente mutato, una coalizione di Centro-Sinistra ottenne la maggioranza assoluta, governando fino al 2004, ma aprendosi, nel corso delle due legislature, all'alleanza con altri soggetti di centro prima e con Rifondazione Comunista poi. Nel 2004 la nuova alleanza di centro-sinistra vince le elezioni, ma viene sfiduciata all'inizio del 2006. Dopo un breve periodo di commissariamento, nel 2006 a ottenere il governo della citt\u00e0 \u00e8 un'alleanza tra le forze di centro-destra, la lista civica locale e una lista ambientalista (con queste ultime due che usciranno dalla maggioranza nel corso della legislatura).\nLa seconda met\u00e0 del XX secolo ha visto la realizzazione di importanti infrastrutture ferroviarie e viarie, quali la Ferrovia Centrale Umbra, di cui Sansepolcro \u00e8 capolinea nord, nel 1959 e la strada di grande comunicazione E45 Orte-Ravenna.\nA livello ecclesiale un momento particolarmente significativo \u00e8 stato quello del dopoguerra, quando il vescovo Domenico Bornigia (1954-1963) ha dato vita a una serie di iniziative e di opere capaci di rivitalizzare la vita della Chiesa dopo il periodo difficile della seconda guerra mondiale. Tra le opere si ricordano il settimanale diocesano e il cinema cattolico (nel 1955) e la casa di esercizi spirituali di Montauto (1960), tuttora esistenti. Negli anni del Concilio Vaticano II la Diocesi di Sansepolcro, guidata dal vescovo Abele Conigli (1963-1967), \u00e8 stata tra le prime in Italia a recepire le direttive conciliari, specialmente in ambito liturgico, missionario e di partecipazione dei laici. A partire dall'ultimo quarto del XX secolo la presenza religiosa ha conosciuto una significativa contrazione. Sono stati chiusi i conventi dei Frati Minori Conventuali nel 1987, dei Servi di Maria nel 1993 (i frati sono stati sostituiti dalla comunit\u00e0 laicale della Diaconia dell'Attesa) e dei Cappuccini nel 2012; hanno lasciato Sansepolcro anche le suore di Maria Bambina nel 1984, le Cappuccine nel 1994, le Suore Serve dei Poveri (indiane) nel 2005 e le Maestre Pie Venerini nel 2011, mentre nel 2015 una comunit\u00e0 di monache benedettine Olivetane si \u00e8 insediata nell'antico convento dei Cappuccini, ridenominato Monastero San Bernardo Tolomei. La Chiesa locale ha invece potenziato le strutture di accoglienza: nel 1971 nella villa del Seminario Vescovile \u00e8 stata aperta la casa di riposo \"Villa Serena\", nel 1997 l'Orfanotrofio Schianteschi \u00e8 stato trasformato in residenza sociale assistita e centro diurno (con appositi reparti per malati di Alzheimer) e nel 2015 ha avviato la propria attivit\u00e0 una casa di accoglienza per disabili adulti nell'antico monastero delle Cappuccine.\nSul piano culturale il XX secolo \u00e8 caratterizzato dalla presenza di numerosi pittori, tra i quali si segnalano Franco Alessandrini, Giulio Gambassi, Gastone Lanfredini, Francesco D'Amore che incide lastre di rame e le smalta a fuoco e Stefano Camaiti. In particolare \u00e8 dagli inizi degli anni settanta del XX secolo che la vita culturale cittadina viene animata da varie mostre di pittura. Significativo anche lo sviluppo del campo musicale, con la nascita delle due corali \"Domenico Stella\" nel 1968 e \"Citt\u00e0 di Piero\" nel 1987. Dal 1984, viene organizzata la \"Biennale Internazionale del Merletto\", affermatasi a livello europeo. Significativa anche la ripresa degli studi storici, gi\u00e0 a partire dagli anni trenta del XX secolo con l'attivit\u00e0 di mons. Ivano Ricci; a partire dagli anni sessanta l'apertura dell'Archivio Vescovile e la riorganizzazione dell'Archivio Storico Comunale e della Biblioteca Comunale (nel 1975) hanno permesso la crescita degli studi storici ai quali, dal 1973, si affianca l'attivit\u00e0 dei ricercatori del Gruppo Ricerche Archeologiche. Infine, va ricordata la pubblicazione della rivista storica \"Pagine altotiberine\", promossa nel 1997 dall'Associazione Storica dell'Alta Valle del Tevere.\nAl risveglio della vita culturale ha contribuito anche la trasformazione del Palio della Balestra in rievocazione storica in costume nel 1951. Al palio si affiancano i \"Giochi di Bandiera\" e altre manifestazioni ispirate al Rinascimento (convivio rinascimentale, mercato di sant'Egidio, ...).\nNel 1988 viene realizzata a Sansepolcro la prima aviosuperficie di ogni tempo d'Italia con annesso eliporto: l'Aviosuperficie Palazzolo Avio.\nIl 21 marzo 1998 Antonio Di Pietro ha fondato in un noto albergo di Sansepolcro il partito politico Italia dei Valori.\nIl 13 maggio 2012 la citt\u00e0 \u00e8 stata visitata da papa Benedetto XVI in occasione delle celebrazioni per il millenario della Basilica Cattedrale e della citt\u00e0 medesima.\nNell'ambito della ridefinizione delle presenze istituzionali periferiche legata alla riorganizzazione della spesa pubblica nel settembre 2013 sono state soppresse la sezione distaccata del Tribunale e la sede dell'Ufficio del Giudice di Pace.\nMonumenti e luoghi d'interesse.\nArchitetture religiose.\nNelle chiese della citt\u00e0 sono conservate opere di altri importanti pittori del Rinascimento e del Manierismo, come Matteo di Giovanni, Luca Signorelli, Raffaellino del Colle, il Perugino e il Rosso Fiorentino (una celebre \"Deposizione\").\nLa citt\u00e0 conta un gran numero di chiese, oltre alla gi\u00e0 citata Basilica Cattedrale (Duomo), in buona parte legate a monasteri, conventi e confraternite:\nAmministrazione.\nLa citt\u00e0 \u00e8 stata quasi sempre di sinistra, con qualche eccezione nel XXI secolo e nell'era fascista. Di seguito vi \u00e8 una lista di tutti i sindaci di Sansepolcro.\nGeografia antropica.\nFrazioni.\nAboca, Basilica, Cignano, Giardino, Gragnano, Gricignano, Melello, Misciano, Montagna, Paradiso, Pocaia di sopra, Pocaia di sotto, Santa Fiora, Trebbio, Vannocchia.\nCaratteristica del comune \u00e8 il concentramento della popolazione della citt\u00e0 capoluogo; le frazioni sono generalmente poco popolate e solo quella di Santa Fiora raggiunge i 1.000 abitanti; assai poco popolate quelle montane di Montagna e Misciano; quelle di Paradiso e Basilica sono parzialmente inglobate nella periferia cittadina, caratterizzata, in queste zone, da un'edilizia di tipo residenziale e di pregio, trattandosi per lo pi\u00f9 di ville. Le frazioni Gricignano e Santa Fiora accolgono la grande zona industriale Altotevere, mentre quelle di Giardino, Trebbio, Gragnano e Pocaia mantengono un carattere prevalentemente rurale. Tra la periferia nord e la campagna si trova la frazione Melello, che ospita anche una piccola zona industriale da tempo in fase di riconversione. Il maggior polo di attrazione \u00e8 il capoluogo; esercizi commerciali e servizi scolastici per l'infanzia si trovano a Santa Fiora, Gricignano, Gragnano; strutture ricettive a la Montagna, Giardino, Gragnano e Montedoglio.\nTra le principali localit\u00e0 del territorio comunale, rilevanti per caratteristiche ambientali o storico-architettoniche, si ricordano Montevicchi (frazione Paradiso), Montecasale (frazione Basilica) e il castello di Montedoglio (frazione Gragnano).\nDialetto e italiano locale.\nIl dialetto.\nIl dialetto di Sansepolcro, o borghese o biturgense, accomunato fin dalla sua fase medievale all'anghiarese e al cortonese, \u00e8 stato definito da alcuni studiosi come una variante dell'aretino, in via di scomparsa e \u00abmolto affine all'umbro perugino (di cui costituisce in pratica una propaggine)\u00bb, una delle dieci variet\u00e0 che compongono il quadro dialettale toscano. Altri, al contrario, lo considerano \u00abuna variet\u00e0 dell'umbro nord-occidentale\u00bb. Nell'ambito dei dialetti della Valtiberina Toscana sono alcune caratteristiche del vocalismo tonico che distinguono il borghese e l'anghiarese, insieme alle peculiarit\u00e0 fonetiche, dai dialetti di Pieve Santo Stefano e Caprese Michelangelo, come anche da quello di Arezzo. Il borghese si parla oggi pi\u00f9 o meno uniformemente all'interno del territorio comunale. Come \u00e8 avvenuto per gli altri dialetti della Toscana il dialetto di Sansepolcro \u00e8 stato sottoposto a un graduale processo di evoluzione che ne ha scolorito i tratti pi\u00f9 caratteristici. \u00abIn effetti, dal punto di vista dell'evoluzione storica il dialetto borghese, con gran parte dell'area aretina in senso stretto e con l'intera Umbria centro-nord-occidentale, ha risentito fin dall'alto Medioevo [\u2026] dell'influenza dei contigui volgari marchigiani di area pesarese-urbinate a tipologia romagnola. Numerosi e importanti sono dunque i tratti fenomenici di provenienza settentrionale presenti nel dialetto borghese, che lo accomunano via via all'aretino e ai dialetti della Val di Chiana superiore (cortonese e castiglionese), nonch\u00e9 alle sottovariet\u00e0 dell'Umbria settentrionale (castellano, eugubino, umbertidese e perugino, ivi compresa l'area trasimenica, con esclusione per\u00f2 del territorio di Castiglione del Lago)\u00bb.\nEnzo Mattesini ha sinteticamente individuato queste caratteristiche del borghese:\nL'italiano locale.\nAnche a Sansepolcro l'italiano locale ha ormai quasi completamente sostituito il dialetto per quel processo di italianizzazione che in questi ultimi decenni ha pi\u00f9 o meno coinvolto tutti i dialetti italiani. La variante di italiano locale che si parla rientra in quello che \u00e8 stata descritta come \u00abvariet\u00e0 toscana di italiano\u00bb. Il sistema delle vocali toniche \u00e8, come nell'italiano standard, costituito da sette fonemi; persiste la caduta della i iniziale davanti a nasale preconsonantica; rimane la preferenza per e nelle particelle pronominali me, te, se, ve; in posizione iniziale assoluta e intervocalica, anche di frase, le affricate palatali \u201cc\u201d e \u201cg\u201d sono sempre realizzate come allofoni fricativi omorganici (in taluni soggetti per\u00f2 anche prepalatali) scempi; anche i nessi /ti/ e /di/ pi\u00f9 vocale subiscono, nell'articolazione di molti parlanti, una pur lieve palatalizzazione e sono realizzati come affricati palatali; \u00e8 comune la palatalizzazione di \u201cl\u201d e \u201cn\u201d (\u201caggli\u00e8vo\u201d per \u201callievo\u201d); come in tutta la regione si ha la duplice variante, sorda e sonora, della s intervocalica interna di parola. Per la morfosintassi si segnalano: la negazione \u201c'n\u201d; la prima persona plurale dei verbi in forma impersonale; l'uso dell'articolo determinativo con i nomi personali femminili, con quelli maschili che cominciano per consonante, con i cognomi, con alcuni soprannomi e con gli aggettivi possessivi che accompagnano i nomi di parentela; l'uso del pronome personale \u201cgli\u201d con valore di \u201ca lui, a lei, a loro\u201d; l'accusativo preposizionale con i nomi \u201canimati\u201d e i pronomi personali.\nIstituzioni culturali.\nConserva circa 2.300 buste e registri e 425 pergamene sciolte dei secc. XI-XXI (1022-2016) relativi alla storia della Diocesi di Sansepolcro e di altri enti ecclesiastici dell'area appenninica tosco-romagnola (abbazia di Sansepolcro, abbazia di Bagno di Romagna, abbazia di Galeata, arcipretura di Sestino). Il 16 ottobre 2019 \u00e8 stato dichiarato di interesse storico particolarmente importante dalla Soprintendenza Archivistica e Bibliografica della Toscana. La documentazione raccolta sviluppa una lunghezza di 300 metri lineari e interessa gran parte del territorio dell'antica Romagna toscana.\nNata nel 1774 a seguito con l'acquisizione della biblioteca del collegio cittadino dei Gesuiti e incrementata nel 1866 a seguito della confisca delle biblioteche conventuali e monastiche, ha assunto un proprio regolamento nel 1905. Dal 1975 ha sede nel Palazzo Ducci - Del Rosso (Via XX Settembre 131). Conta circa 40.000 volumi (notevoli i fondi antichi, secc. XVI-XVIII, tra cui 199 manoscritti, 35 incunaboli e 1.859 cinquecentine). Nell'anno 2012 \u00e8 stata intitolata al nome di Dionisio Roberti, celebre umanista del XIV secolo, in relazione di amicizia con Francesco Petrarca e Giovanni Boccaccio.\nSorse nel 1991 da un'intuizione di mons. Ercole Agnoletti, che provvide al trasferimento nel Palazzo Vescovile dell'antica biblioteca del Seminario diocesano, occupandosi personalmente del trasferimento dei 13.700 volumi dal palazzo del seminario all'episcopio. A questo nucleo originario mons. Agnoletti aggiunse numerosi volumi di sua propriet\u00e0. La biblioteca si \u00e8 formata anche grazie ai lasciti delle biblioteche personali di alcuni vescovi diocesani e al deposito di alcuni libri e periodici stampati in tipografie cittadine: questo ha permesso l'acquisizione di un patrimonio librario che supera l'ambito strettamente locale. Negli anni successivi il nucleo originario si \u00e8 andato incrementando grazie a una serie di lasciti, tra i quali quelli delle intere biblioteche di don Armando Aputini, di mons. Duilio Mengozzi e di don Alberto Gallorini (accolta nel 2014). Attualmente la Biblioteca Vescovile di Sansepolcro conta circa 25.000 volumi (tra cui un fondo antico di 1.877 pezzi: 138 cinquecentine, 245 edizioni del XVII secolo e 1.494 edizioni del XVIII secolo). Tra i settori di interesse la storia, la teologia, la sacra scrittura, la letteratura italiana; particolarmente ricca la sezione locale, che raccoglie saggi sulla storia e la cultura della vasta area interregionale dell'Appennino Centrale compresa tra Toscana, Romagna, Marche e Umbria. \u00c8 punto di riferimento per gli studi sull'antica Romagna toscana.\nNato nel 1975 dallo sviluppo dell'antica Pinacoteca Comunale, ha sede nel Palazzo della Residenza, gi\u00e0 sede municipale fino al 1959.\nFondato nel 1975, costituisce una delle principali raccolte documentarie sulla seconda guerra mondiale, con una ricca sezione dedicata ai campi di sterminio. Attualmente ha sede in Palazzo Guidelli (Via Luca Pacioli).\nSpazio teatrale dedicato alla ricerca e all'innovazione delle arti sceniche. \u00c8 un centro di residenza creativa per artisti di teatro, danza, musica e nuovo circo, attivo tutto l'anno e sede del Kilowatt Festival. Dal 2017 \u00e8 riconosciuto quale Centro di Residenza della Toscana da Regione Toscana e Ministero dei beni e delle attivit\u00e0 culturali. \u00c8 situato all'interno dell'antica chiesa di Santa Maria della Misericordia, dove per oltre quattro secoli fu custodito il Polittico della Misericordia di Piero della Francesca, oggi al Museo Civico.\nFondata l'8 agosto 1828, nel periodo in cui, sulla scia dell'entusiasmo suscitato dalla musica e dalla personalit\u00e0 di Rossini e dell'interesse per il mondo operistico, sorgevano in tutta Italia nuovi Teatri e nuove Associazioni Musicali. Negli anni '70 il gruppo si era dato un prevalente indirizzo folkloristico ed era stato uno dei primi ad avere un ottimo gruppo di Majorettes. Con l\u2019avvento alla direzione del Maestro Andrea Marz\u00e0 il Complesso Bandistico ha progressivamente abbandonato tale indirizzo e si \u00e8 dedicato esclusivamente a un repertorio impegnato, sia nel genere classico che leggero. Tra le sue fila si contano anche giovani strumentisti professionisti o che si avviano ad esserlo. Tra le innumerevoli manifestazioni alle quali il Complesso Bandistico ha preso parte, con concerti e sfilate, non solo in Toscana, ma anche nelle regioni vicine, rivestono un particolare rilievo i Concerti tenuti a Neuchatel in Svizzera. Con l\u2019allestimento del concerto \"The Armed man- A Mass for peace\", di Karl Jenkins, la cui partitura \u00e8 stata trascritta in una inedita versione per banda dallo stesso Maestro Marz\u00e0, la Filarmonica dei Perseveranti, inizia un nuovo e impegnativo percorso attraverso il quale raggiunge prestazioni massime in termini di qualit\u00e0 e difficolt\u00e0 di realizzazione dei brani. Il progetto, partito nel corso del 2010, da un\u2019idea del Maestro Paolo Fiorucci, ha visto il coinvolgimento di ben tre Corali, e del Gruppo Musici della Societ\u00e0 Balestrieri Sansepolcro, oltre alla partecipazione coreografica de\u2019 I Capitani dell\u2019Arme Antica di Citt\u00e0 di Castello.\nCreata nel 1990, promuove attivit\u00e0 di ricerca e divulgazione dell'opera di Piero della Francesca. Ha sede nella casa dell'artista (Via N. Aggiunti 71) e possiede una ricca biblioteca specializzata.\nFondata nel 1899 per perpetuare il secolare Palio della Balestra,manifestazione che si svolge ininterrottamente dal XVI secolo.\nFondata nel 1996 allo scopo di promuovere gli studi sulla storia e la cultura dell'Alta Valle del Tevere. Dal 1997 pubblica la rivista quadrimestrale \"Pagine altotiberine\" (ISSN 2039-4861). Ha la sede legale a Sansepolcro e quella operativa a San Gustino.\nNata nel 1990 come \"Comitato per l'Obiezione di Coscienza\", e assunta la denominazione attuale dopo l'approvazione della legge che sanciva la sospensione dell'obbligatoriet\u00e0 del servizio militare (2000), l'associazione si occupa della \"promozione di una reale cultura della pace e della nonviolenza che costruisca un contenuto culturale all'ideale della convivenza pacifica tra popoli, religioni e persone\". Organizza dal 1992 con cadenza biennale il \"Premio Nazionale Cultura della Pace\".\nAssociazioni di volontariato ed educative.\nNato dalla fusione dei gruppi Sansepolcro 1 e Citt\u00e0 di Castello 3 nel 2007.\nLa sede \u00e8 a Sansepolcro presso le strutture della Chiesa dal sacro Cuore (Via Mario Mordaci), che era la sede del Sansepolcro 1.\nIl gruppo ha anche una sede al seminario di propriet\u00e0 della Diocesi di Citt\u00e0 di Castello per i Lupetti.\nIl fazzolettone \u00e8 Indaco ( pianta che cresce nelle rive del Tevere) con i bordini Bianco e Verde.\nL'esistenza di questa Confraternita \u00e8 documentata dal 1338. Nel 1571 il comune di Sansepolcro le assegn\u00f2 il compito di assistere i condannati a morte, ma continu\u00f2 anche a gestire l'ospedale che aveva fondato nel XIV secolo. Soppressa dal granduca di Toscana nel 1785, venne rifondata dal vescovo di Sansepolcro Roberto Costaguti nel 1816, prendendo sede nel complesso monumentale di San Rocco e occupandosi di assistenza a feriti e malati. Nel 1927 si dot\u00f2 della prima autoambulanza e dal 1994 svolge il servizio di pronto intervento 118. Attualmente \u00e8 un'associazione di volontariato che opera nei settori del soccorso, dell'assistenza ai malati e della protezione civile, anche attraverso un proprio ambulatorio e un servizio di distribuzione di generi alimentari.\nInfrastrutture e trasporti.\nFerrovie.\nIl comune \u00e8 servito dall'omonima stazione posta sulla ferrovia Centrale Umbra, gestita da Umbria Mobilit\u00e0.Attualmente la rete ferroviaria da Citt\u00e0 di Castello al capolinea di Sansepolcro non \u00e8 in uso per manutenzione.\nSport.\nSansepolcro \u00e8 stata pi\u00f9 volte arrivo e partenza di tappa del Giro d'Italia:\nLa squadra calcistica cittadina (Vivi Altotevere Sansepolcro) milita attualmente nel Campionato Eccellenza Umbra 2020-21\nNel 2021 Sansepolcro \u00e8 stata insignita da Aces Europe \"European Town of Sport\" 2021\nEconomia.\nLa sua economia si basa sia sul settore agricolo, che ha un notevole sviluppo a valle, sia su quello manifatturiero e alimentare. A Sansepolcro, sono nate cinque aziende conosciute a livello internazionale: la Buitoni, fondata nel 1827, il maglificio Cose di Lana, le camicerie Ingram e Milena nel settore tessile, la Aboca S.p.A, societ\u00e0 agricola che dal 1978 produce integratori alimentari e dispositivi medici contenenti erbe.\nNel settore artigianale rivestono una notevole importanza, sia dal punto di vista della qualit\u00e0 della lavorazione che per il ruolo nell'economia locale, l'oreficeria e il merletto a fuselli. Quest'ultima forma di artigianato si \u00e8 sviluppata a partire dagli ultimi anni del XIX secolo; dal 1984 al 2012 \u00e8 stata organizzata la Biennale Internazionale del Merletto, promossa dal Centro Culturale di Sansepolcro. Vivace centro commerciale, nel centro storico hanno sede diversi negozi e pubblici esercizi la cui storia oltrepassa il mezzo secolo; tra i locali storici vanno ricordati almeno l'Albergo Fiorentino, in attivit\u00e0 fin dal 1807, e la Torrefazione Alessandrini, sorta nel 1959. La fitta rete commerciale del centro storico e le strutture di grande distribuzione dei quartieri periferici e della Zona Industriale Malpasso fanno di Sansepolcro il principale centro commerciale dell'area appenninca compresa tra la Repubblica di San Marino e Perugia, punto di riferimento soprattutto per l'area appenninica romagnola e marchigiana. Questa caratteristica di area commerciale \u00e8 stata riconosciuta gi\u00e0 nel 1960 con l'inserimento di Sansepolcro nella \"Carta Commerciale Italiana\" come centro di mercato per gli acquisti non quotidiani dell'intera area altotiberina.\nDal punto di vista storico, va citata la plurisecolare coltivazione e lavorazione di guado, una pianta da cui si ricavava un pigmento che dava tonalit\u00e0 di colore dal verde al celeste. L'industria del guado nella zona, gi\u00e0 presente nel XIV secolo e assai fiorente in quello successivo, fin\u00ec nel XIX secolo con l'avvento dei coloranti chimici; gli abitanti iniziarono a coltivare gelso per l'allevamento dei bachi da seta e la produzione di seta. Anche questa industria and\u00f2 poi in crisi e il tentativo di riprenderne la produzione in et\u00e0 napoleonica non sort\u00ec effetti significativi.\nSociet\u00e0.\nEvoluzione demografica.\nNel primo secolo di storia dell'Italia unita il comune di Sansepolcro ha conosciuto uno sviluppo demografico lento, ma costante, che ha portato a un aumento del 100% della popolazione tra 1861 e 1961, con un totale di residenti passato dai circa del 1861 agli oltre del 1961. Successivamente si \u00e8 avuta una lunga fase di stasi, con il numero di residenti attestatosi sopra i . Con i primi anni del nuovo secolo si \u00e8 innescata una nuova fase di incremento demografico, tanto che nel 2007 \u00e8 stata superata la soglia del residenti. Nel settembre 2010 gli abitanti censiti erano , scesi per\u00f2 a nel 2011.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera residente era di persone (erano al 31 dicembre 2014, al 31 dicembre 2010 e al 31 dicembre 2009), pari al 10,83% della popolazione comunale. Le nazionalit\u00e0 sono complessivamente 61; quelle maggiormente rappresentate in base alla loro percentuale sul totale della popolazione residente erano:"}
{"id": "24287", "revid": "6923", "url": "https://it.wikipedia.org/wiki?curid=24287", "title": "Max Wertheimer", "text": " Fu uno dei maggiori esponenti della psicologia gestaltistica assieme a Wolfgang K\u00f6hler e Kurt Koffka.\nVita e opere.\nDapprima studi\u00f2 legge per circa due anni, ma in seguito decise per la filosofia. Ottenne il suo dottorato (summa cum laude) dall'Universit\u00e0 di W\u00fcrzburg nel 1905 sotto Prof. Oswald K\u00fclpe con una dissertazione su \"Tatbestandsdiagnostik\".\nNegli anni tra il 1905 e il 1912 prosegu\u00ec i suoi studi alle Universit\u00e0 di Berlino, W\u00fcrzburg, Francoforte, Praga e Vienna.\nDal 1910 al 1914 lavor\u00f2 presso l'istituto psicologico dell'Universit\u00e0 di Francoforte dove inizi\u00f2 ad interessarsi alla percezione. Assieme a due assistenti pi\u00f9 giovani, Wolfgang K\u00f6hler e Kurt Koffka, studi\u00f2 l'effetto di immagini in movimento generate da uno stroboscopio. Questi studi formarono le basi iniziali per lo sviluppo della psicologia gestaltistica. Nel 1912 pubblic\u00f2 il suo lavoro di abilitazione \"Experimentellen Studien \u00fcber das Sehen von Bewegung\" (\"Studi sperimentali sulla percezione del movimento\") dove teorizz\u00f2 il Fenomeno Phi, e gli venne offerto un posto come lettore (\"Privatdozent\").\nDal 1916 al 1925 fu a Berlino (dal 1922 come professore straordinario). A questi anni risale anche la sua amicizia con Albert Einstein. Nel 1921 Wertheimer, K\u00f6hler, Koffka, Kurt Goldstein e lo psichiatra Hans Gruhle fondarono la rivista \"Psychologische Forschung\" (Ricerca Psicologica), che diventer\u00e0 il veicolo primario delle pubblicazioni nel campo della \"Gestalttheorie\". Nel 1925 torn\u00f2 a Francoforte come professore ordinario.\nNel 1933 fugg\u00ec dalla crescita del nazismo in Germania attraverso la Cecoslovacchia verso gli Stati Uniti, dove insegn\u00f2 alla New School for Social Research in New York fino al 1943 e scrisse il libro \"Productive Thinking\", influenzando molti scienziati americani contribuendo alla diffusione della psicologia gestaltistica negli USA.\nMax Wertheimer, pur non pubblicando molto a nome proprio, influenz\u00f2 e ispir\u00f2 moltissime opere di altri ricercatori, come Rudolf Arnheim sulla \"Person-Wahrnehmung\", Heinrich Schulte sulla paranoia e anche Lauretta Bender riguardo al \"Bender-Motor-Gestalt-Test\". Altri ricercatori influenzati da Wertheimer sono stati Abraham S. Luchins (psichiatra, pioniere della terapia di gruppo) ed il suo previo assistente Erwin Levy (psicologo, psicoanalista e psichiatra). Perci\u00f2 Wertheimer \u00e8 considerato uno dei padri fondatori della psicologia moderna."}
{"id": "24288", "revid": "169529", "url": "https://it.wikipedia.org/wiki?curid=24288", "title": "Kurt Koffka", "text": "Biografia.\nNel 1909 ottenne il dottorato dall'Universit\u00e0 di Berlino. Assieme a Wolfgang K\u00f6hler divenne assistente all'Universit\u00e0 di Francoforte, dove collabor\u00f2 con Max Wertheimer.\nDal 1911 al 1927 insegn\u00f2 all'Universit\u00e0 di Giessen, dove scrisse \"La crescita della mente: un'introduzione alla psicologia infantile\" (1921). Nel 1922 introdusse il programma della psicologia gestaltistica negli Stati Uniti con un articolo nel \"Psychological Bulletin\". Dal 1927 in poi insegn\u00f2 negli USA presso lo Smith College dove pubblic\u00f2 \"Principles of Gestalt Psychology\" (1935)."}
{"id": "24289", "revid": "1372005", "url": "https://it.wikipedia.org/wiki?curid=24289", "title": "Wolfgang K\u00f6hler", "text": "Biografia.\nK\u00f6hler studi\u00f2 filosofia, scienze naturali e psicologia alle universit\u00e0 di T\u00fcbingen, Bonn e Berlino. Nel 1909 ottenne il dottorato all'Universit\u00e0 di Berlino con la dissertazione \"Akustische Untersuchungen\" (ricerche acustiche) sotto Carl Stumpf, dopodich\u00e9 divenne assistente all'istituto psicologico dell'Universit\u00e0 di Francoforte dove collabor\u00f2 con Max Wertheimer.\nDal 1913 al 1920 (in parte per via della prima guerra mondiale) lavor\u00f2 alla stazione antropoide di Tenerife nelle Isole Canarie per la \"Preu\u00dfische Akademie der Wissenschaften\". L\u00ec, condusse ricerche riguardo alle capacit\u00e0 di risolvere i problemi dei primati (in particolare scimpanz\u00e9), risultando nel libro \"Die Methoden der Psychologischen Forschung an Affen\" (apparso in italiano come \"La mentalit\u00e0 delle scimmie\").\nDal 1922 al 1935 divenne professore e direttore dell'istituto di psicologia sperimentale dell'Universit\u00e0 di Berlino, fondato dal suo maestro Carl Stumpf. Nel 1929 scrisse \"La Psicologia Gestaltica\".\nDopo aver protestato apertamente contro le teorie razziali del nazismo, nel 1934 fugg\u00ec dalla Germania e si trasfer\u00ec negli Stati Uniti dove approd\u00f2 prima ad Harvard, trasferendosi per\u00f2 poco dopo (nel 1935) al Swarthmore College.\nDal 1958 al 1959 K\u00f6hler fu presidente dell'\"American Psychological Association\" (Associazione Psicologica Americana). Nel 1962 gli fu conferita la cittadinanza onoraria della \"Freie Universit\u00e4t Berlin\".\nDopo il pensionamento si stabil\u00ec nel New England, presso il Dartmouth College.\nIl concetto di Insight per Kohler.\nKohler introdusse nelle sue trattazioni il concetto di insight, osservando il comportamento degli scimpanz\u00e9 posti di fronte a situazioni di tipo problematico (per esempio gli scimpanz\u00e9 dovevano prendere una banana salendo su una scatola). \nL'insight per Kohler \u00e8 l'improvvisa scoperta di un nuovo modo di interpretare la situazione totale. L'insight \u00e8 dunque la scoperta di rapporti tra gli elementi, rapporti diversi da quelli individuati prima della scoperta. L'analisi dei gestaltisti verte sulla risoluzione dei problemi piuttosto che sull'apprendimento, inteso come accumulo di esperienza e ricorso alla continuit\u00e0. Ma l'insight non nega l'esperienza passata, nei casi in cui la situazione non presenti possibilit\u00e0 di ristrutturazione e in assenza di strategie, il soggetto ricorre a ci\u00f2 che gli \u00e8 gi\u00e0 noto, mentre la discontinuit\u00e0 rispetto alle condizioni precedenti, avviene quando la situazione la rende possibile. \nL'insight definisce quindi l'intuizione nella forma immediata e improvvisa.\nL'esperimento di Takete e Maluma.\nIn un esperimento psicologico ideato da Wolfgang K\u00f6hler, viene chiesto ad un gruppo di persone di decidere a quale di due immagini assegnare il nome Takete e a quale Maluma. Dal 95% al 98% delle persone scelgono Takete per la figura con gli spigoli, Maluma per quella tondeggiante."}
{"id": "24292", "revid": "554814", "url": "https://it.wikipedia.org/wiki?curid=24292", "title": "Atbash", "text": "L'atbash \u00e8 un semplice cifrario a sostituzione monoalfabetica in cui la prima lettera dell'alfabeto \u00e8 sostituita con l'ultima, la seconda con la penultima, e cos\u00ec via, \"invertendo\" l'ordine alfabetico delle lettere.\nNel moderno alfabeto italiano, questo significa:\n Testo in chiaro: a b c d e f g h i l m n o p q r s t u v z\n Testo cifrato: Z V U T S R Q P O N M L I H G F E D C B A\nCome nel caso del ROT13, il procedimento da utilizzare per decifrare \u00e8 identico a quello per cifrare.\nNell'ebraismo.\nL'origine di questo cifrario si pu\u00f2 trovare nella Bibbia, nel libro di Geremia, dove \u00e8 stato usato per codificare le parole \"Kasdim\" (Caldei) in \"Leb Kamai\" e \"Babel\" (Babele) in \"Sheshakh\". La prima parola decifrata fu \"Sheshach\" che veniva ripetuta varie volte nel libro di Geremia (\"Il re di Sheshach, il popolo di Sheshach, la citt\u00e0 di Sheshach\") . applic\u00f2 il cifrario atbash e venne fuori la parola Babel. Il metodo in cui l'atbash fu usato \u00e8 molto semplice. In ebraico Sheshach si scrive SH-SH-K, che corrisponde a B-B-L, la cui pronuncia \u00e8 Babel, cio\u00e8 Babele.\nIl nome stesso del cifrario viene dalla lingua ebraica: la prima lettera dell'alfabeto ebraico \u00e8 \"aleph\", l'ultima \"taw\", la seconda \"beth\", e la penultima \"shin\"; messe assieme, formano la parola \"atbash\".\nSistemi di decodificazione.\nUno dei sistemi pi\u00f9 facili per facilitare la decodificazione del cifrario Atbash consiste nello scrivere met\u00e0 alfabeto su un rigo e l'altra met\u00e0 al contrario sul rigo a capo, cos\u00ec che alla A corrisponda la Z alla B la Y ecc.; in questo modo la lettura del cifrario risulta pi\u00f9 semplice."}
{"id": "24293", "revid": "767487", "url": "https://it.wikipedia.org/wiki?curid=24293", "title": "Mudhoney (gruppo musicale)", "text": "I Mudhoney sono un gruppo grunge statunitense formatosi nel 1988 a Seattle, nello stato di Washington.\nIl loro nome \u00e8 un omaggio al film \"Mudhoney\", diretto da Russ Meyer nel 1965.\nNati dalle ceneri dei Green River (gruppo di cui, oltre a Mark Arm e Steve Turner, facevano parte Jeff Ament e Stone Gossard, che in seguito formeranno i Pearl Jam), i Mudhoney sono stati secondo alcuni critici il primo gruppo in assoluto della scena \"grunge\", termine che fu utilizzato proprio durante un loro tour in Inghilterra, o, quantomeno, il gruppo che contribu\u00ec maggiormente al propagarsi dell'utilizzo del suono sporco e particolarmente distorto.\nLa band ha rappresentato la prima impresa riuscita per l'etichetta indipendente Sub Pop Records di Seattle e il loro successo all'interno della scena indie ha preparato il terreno per il movimento che di l\u00ec a poco avrebbe fatto di Seattle, WA, la nuova capitale dell'universo rock. Sebbene, infatti, i Nirvana rappresentino il gruppo che ha espresso l'inquietudine di un'intera generazione, la cosiddetta generazione X, e altri gruppi come i Pearl Jam e i Soundgarden abbiano venduto molti pi\u00f9 dischi, i Mudhoney hanno permesso al nascente movimento grunge di diventare una realt\u00e0 oltre ad avere ispirato e influenzato molte formazioni indie e alternative rock cos\u00ec come molti musicisti, tra cui Kurt Cobain che ha avuto modo, in pi\u00f9 di un'occasione, di citarli come riferimento.\nBiografia.\nMr. Epp and the Calculations (1978-1984).\nLa carriera dei Mudhoney inizi\u00f2 a Bellevue, un sobborgo di Seattle, nel 1978. Mentre frequentavano la Bellevue Christian High School, Mark McLaughlin (in seguito conosciuto come Mark Arm) ed alcuni suoi amici fondarono il progetto Mr. Epp and the Calculations, band dal nome di una loro insegnante di matematica.\nTale gruppo nacque inizialmente pi\u00f9 per gioco che come una vera band; la loro prima esibizione fu eseguita in classe, cantando \"Got to Give It Up\" di Marvin Gaye ed usando mappe arrotolate come chitarre, non potendo utilizzare veri strumenti. I Mr. Epp suonarono in pubblico per la prima volta nel 1981. Intanto, Mark ed il suo amico Steve Turner formarono una band un po' pi\u00f9 seria, seppur ancora per gioco, i Limp Richerds.\nI Mr. Epp furono mandati sulla stazione radio KZAM-AM, presentati come \"la peggiore band al mondo\". Si esibirono per l'ultima volta a Seattle il 3 febbraio 1984 assieme ai Malfunkshun.\nGreen River (1984-1987).\nI Green River si formarono nel 1984 quando Alex Vincent su un\u00ec a Arm e Turner come batterista. Egli aveva gi\u00e0 suonato con Turner, nei Spluii Numa, gruppo pre-grunge di breve durata. Il bassista Jeff Ament si un\u00ec al gruppo dopo il suo arrivo a Seattle con la band Deranged Diction. Stone Gossard, altro vecchio compagno di Turner, divenne il secondo chitarrista. I Green River incisero il loro EP di debutto, \"Come on Down\", nel 1985. Turner lasci\u00f2 il gruppo per la sua eccessiva propensione all'heavy metal e fu sostituito da un altro membro dei Derranged Diction, Bruce Fairweather. Dopo aver registrato un altro EP (\"Dry As a Bone\") ed un album studio (\"Rehab Doll\"), il gruppo si sciolse alla fine del 1987. Gossard, Ament e Fairweather entrarono nei Mother Love Bone. Dopo la morte del cantante Andrew Wood, Gossard e Ament formarono i Pearl Jam, e Fairweather entr\u00f2 nei Love Battery. Nel gennaio 1988, Arm e Turner, riunitisi, formarono i Mudhoney.\nSub Pop Records (1988-1991).\nTurner voleva creare una band che, prima di suonare dal vivo, facesse delle prove. Lui e Arm iniziarono a comporre delle canzoni con Dan Peters, batterista dei Bundle of Hiss. Il trio scelse come bassista Matt Lukin, che aveva da poco lasciato i Melvins. Essi presero il nome dal film di Russ Meyer \"Mudhoney\", che \u00e8 lo stesso col quale si chiamano attualmente.\nNel 1988 incisero il loro EP di debutto, \"Superfuzz Bigmuff\", assieme al loro primo singolo, \"Touch Me I'm Sick\", prodotto dalla casa discografica Sub Pop Records. Il singolo cattur\u00f2 molta attenzione ed il gruppo riscosse un discreto successo negli Stati Uniti. Mudhoney divennero subito la \"nave ammiraglia\" della Sub Pop. I Sonic Youth, fan della band, invitarono i Mudhoney al loro tour britannico del 1989. Dopo questo tour, \"Superfuzz Bigmuff\" entr\u00f2 nella classifica indie britannica ed essi ricevettero parecchia pubblicit\u00e0. Nel 1989 pubblicarono il loro primo album, \"Mudhoney\".\nIl secondo album, \"Every Good Boy Deserves Fudge\", fu pubblicato nel 1991. successivamente fu offerto loro un contratto con la Reprise Records, che fu firmato nel 1992.\nReprise Records (1992-1999).\nIl primo album con la Reprise fu \"Piece of Cake\", nel 1992. In seguito contribuirono alla colonna sonora del film \"Singles\", con il brano \"Overblown\".\nNel 1995 usc\u00ec l'album \"My Brother the Cow\". Turner, in un'intervista del 2008 su Mojo, dichiar\u00f2: \u00ab[...] dopo che Kurt [Cobain] si \u00e8 ucciso [...], la stampa inglese era molto infastidita dal fatto che [gruppi come il nostro] fossero ancora in giro. Queste erano le peggiori recensioni che avremmo mai ottenuto. Siamo stati derisi per essere ancora esistenti\u00bb.\nNel 1996, i Mudhoney apparirono nel film commedia \"La pecora nera\". Nel settembre del 1998 fu pubblicato \"Tomorrow Hit Today\", registrato in tre citt\u00e0 differenti.\nDopo alcuni mesi di tour, la Reprise Record pubblic\u00f2 l'album compilation \"March to Fuzz\". Nel frattempo, Matt Lukin lasci\u00f2 il gruppo.\nDopo Matt Lukin (2000-presente).\nIl gruppo continu\u00f2 a fare concerti, ingaggiando il bassista Guy Maddison (gi\u00e0 con Monroe's Fur, Lubricated Goat e Bloodloss progetto parallelo di Mark Arm). \nNel 2002 il gruppo ritorn\u00f2 alla Sub Pop con cui pubblic\u00f2 un nuovo album, \"Since We've Become Translucent\" a cui far\u00e0 seguito un tour sudamericano.\nAll'inizio del 2003, nel periodo della guerra in Iraq, registrarono il brano \"Hard-On for War\" per la compilation \"Buddyhead Presents: Gimme Skelter\". Verso la fine dell'anno registrarono i brani di un nuovo album \"Under a Billion Suns\" che vedr\u00e0 la luce solo nel 2006 e sul quale ci sar\u00e0 una nuova versione di \"Hard-On for War\".\nL'anno successivo la band parte per un tour in Brasile e per un breve tour europeo. A novembre pubblicano il live \"Live Mud\", registrato in Messico.\nNel 2008 registrarono sotto la produzione artistica di Tucker Martine un nuovo album, \"The Lucky Ones\", uscito poco prima della pubblicazione da parte della Sub Pop della versione deluxe di \"Superfuzz Bigmuff\", notevolmente arricchita da demo, brani live e inediti.\nIl 2009 vide il gruppo attivo in tour europeo. Nel settembre 2010 parteciparono all'ATP festival a Monticello a New York dove suonarono l'intero \"Superfuzz Bigmuff\"."}
{"id": "24294", "revid": "277947", "url": "https://it.wikipedia.org/wiki?curid=24294", "title": "Incisione", "text": "L'incisione \u00e8 una tecnica artistica. Pu\u00f2 essere \"in cavo\" o \"in rilievo\".\nLa tecnica in cavo consiste in una matrice di metallo che pu\u00f2 essere incisa direttamente (bulino, niello, maniera nera, puntasecca), oppure incisa con acidi (acquaforte, acquatinta, cera molle). Tale tecnica viene denominata \"in cavo\" perch\u00e9 l'inchiostro di stampa penetra nei solchi formatisi per azione del bulino o dell'acido. L'impressione sulla carta lascia sempre il segno della matrice.\nLa tecnica in rilievo prevede che una matrice venga scolpita in altorilievo (tipo timbro); anticamente soltanto in legno (silografia o xilografia), oggi anche in linoleum, in pannello di fibra a media densit\u00e0 o in altri materiali simili.\nL'incisione viene usata da tempo anche nel campo dell'oreficeria, come decorazione di un oggetto (anello, bracciale o altro) associato anche a tecniche di incastonatura. Particolare tecnica incisoria, manuale e meccanica insieme, \u00e8 il ghigliosc\u00e9.\nStoria.\nI primi esempi documentati risalgono, in Egitto e in Cina, al VII secolo a.C., e in Grecia dal VI secolo a.C., tra i cui rappresentanti si possono menzionare Epimene, Eraclida, Gelone. I cinesi usavano in un primo momento il metodo xilografico per la controimpressione delle stoffe, passando poi anche alla scrittura. Il testo era scritto su un foglio di carta e riportato a decalco su un piano di legno che veniva inciso a rilievo con i caratteri al rovescio e successivamente inchiostrato. Il metodo xilografico \u00e8 il pi\u00f9 antico tra tutti i metodi di stampa e arriv\u00f2 in Europa verso il XIV secolo per la produzione di carte da gioco. Successivamente il processo si estese anche alla produzione di immagini religiose e di veri e propri libri (i cosiddetti libri xilografici) ottenuti dall'incisione di intere frasi o paragrafi (da qui Johannes Gutenberg ricaver\u00e0 l'idea dei caratteri mobili prima in legno e poi in piombo). Questo tipo di stampa \u00e8 detta in rilievo ed \u00e8 caratterizzata dal fatto che le parti che ricevono l'inchiostro sono tutte alla medesima altezza sul piano di stampa, mentre le parti da non stampare sono pi\u00f9 basse e incavate (scavate con le sgorbie). Uno dei maestri indiscussi della xilografia \u00e8 l'artista originario di Norimberga Albrecht D\u00fcrer che a cavallo tra Quattrocento e Cinquecento cre\u00f2 alcune delle pi\u00f9 belle xilografie mai realizzate.\nIl secondo tipo di stampa \u00e8 quella calcografica o in incavo, in cui le parti che ricevono l'inchiostro sono incavate rispetto al piano di stampa: l'inchiostro si deposita negli incavi sul supporto a spessore differente a seconda della profondit\u00e0 dell'incisione. Questo metodo caratterizza tutte le tecniche di incisione su metallo: bulino, puntasecca, acquaforte, acquatinta, maniera allo zucchero, maniera nera.\nIl bulino \u00e8 la tecnica calcografica pi\u00f9 antica e fu inventato da Maso Finiguerra. Mutuata dall'oreficeria trov\u00f2 un'ampia diffusione nel Cinquecento e nel Seicento nella riproduzione delle opere dei grandi maestri (Raffaello, Michelangelo) che ebbero una grande diffusione anche come modelli per le botteghe d'artisti. Tra gli incisori da ricordare bisogna citare Gilles Rousselet, che fu anche incisore ufficiale del Re Sole. Anche nel bulino Durer segn\u00f2 un primato, essendo frutto di questa tecnica l'ideale trittico dei \"Meisterstiche\", cio\u00e8 alcune delle incisioni a bulino pi\u00f9 belle mai realizzate.\nTra i precursori dell'utilizzo della tecnica dell'acquaforte, nata in ambito nordico per la decorazione delle armi, vi fu Francesco Mazzola, detto il Parmigianino (1508 - 1540), che speriment\u00f2, grazie alla sua passione per l'alchimia, un nuovo metodo d'incisione su metallo per mezzo di un acido che aveva il potere di corrodere il metallo.\nL'acido utilizzato, il nitrico, venne chiamato \"acquaforte\". Si interessarono a questa nuova tecnica per creare \"incisioni originali\" (cio\u00e8 incise di propria mano) diversi artisti quali: Agostino Carracci, il Veronese, il Correggio, il Canaletto, il Tiepolo, Rubens e Van Dyck.\n\u00c8 importante ricordare l'opera incisoria di Rembrandt, maestro dell'acquaforte. Fu lui infatti a liberarla dall'imitazione dell'incisione a bulino.\nRicordiamo nel Settecento la produzione incisoria del Tiepolo (1696 - 1770) di Giovanni Antonio Canal (il Canaletto, 1697 - 1788), e dell'architetto Giovan Battista Piranesi (1720 - 1788) che pare abbia inciso non meno di 1000 lastre, mentre nel Novecento Luigi Bartolini (1892 - 1963) ne ha incise oltre 1500.\nNell'Ottocento si manifesta il declino della siderografia e dell'acquaforte come tecnica di stampa per l'apparire della litografia che permetter\u00e0 una pi\u00f9 veloce e ampia edizione dei soggetti.\nGli artisti continuarono a sperimentare le tecniche di incisione ad acquaforte come mezzo per raggiungere risultati espressivi impossibili con il disegno o la pittura. Cominciarono a sorgere le calcografie, botteghe dove gli artisti si ritrovavano ad incidere le loro lastre e dove venivano accuratamente conservate le matrici.\nLa maggiore calcografia giunta fino ad oggi \u00e8 quella di Roma, costituita nel 1738 e nota come \"Calcografia Nazionale\" ricca di matrici celeberrime. Altrettanto celebri sono la calcografia di Madrid e quella del Museo del Louvre a Parigi. Anche molte Pinacoteche italiane si sono arricchite di sezioni dedicate alle stampe (cosiddetti \"gabinetti di stampe\"). Importante \u00e8 la Civica raccolta delle stampe Achille Bertarelli di Milano e il Gabinetto Disegni e Stampe degli Uffizi a Firenze.\nTra gli incisori pi\u00f9 apprezzati si pu\u00f2 menzionare lo statunitense Alexander Anderson."}
{"id": "24298", "revid": "1884099", "url": "https://it.wikipedia.org/wiki?curid=24298", "title": "Kripton", "text": "Il kripton o kripto o cripto (dal greco \u03ba\u03c1\u03c5\u03c0\u03c4\u03cc\u03c2, \"krypt\u00f2s\", \u00abnascosto\u00bb) \u00e8 l'elemento chimico di numero atomico 36 e il suo simbolo \u00e8 Kr. Appartiene al gruppo dei gas nobili, \u00e8 incolore ed \u00e8 presente in tracce nell'atmosfera, dalla quale viene isolato per distillazione frazionata dell'aria liquida. Viene usato con altri gas inerti nelle lampade a fluorescenza.\nDal punto di vista pratico, il kripton \u00e8 chimicamente inerte, tuttavia sono noti alcuni suoi composti con il fluoro. Pu\u00f2 inoltre formare clatrati con l'acqua, quando alcuni suoi atomi sono intrappolati nel reticolo cristallino formato dalle molecole di quest'ultima.\nCaratteristiche.\nIl kripton appartiene al gruppo dei cosiddetti gas nobili, contraddistinti da una quasi totale inerzia chimica. \u00c8 un gas incolore e inodore; allo stato solido \u00e8 composto da cristalli bianchi aventi una struttura cubica a facce centrate, tipica di tutti i gas nobili (tranne l'elio).\nIl kripton \u00e8 uno dei prodotti ottenuti dalla fissione nucleare dell'uranio.\nApplicazioni.\nDal 1960 al 1983 la definizione standard del metro nel Sistema Internazionale delle unit\u00e0 di misura \u00e8 stata la luce emessa dagli atomi di kripton: nello specifico, il metro \u00e8 stato definito come volte la lunghezza d'onda della luce rosso-arancione nello spettro di emissione degli atomi di 86Kr.\nIl kripton trova applicazione in particolari lampade a flash per fotografia; inoltre \u00e8 usato dagli anni duemila nei bulbi di alcune lampadine a incandescenza per allungare la vita del filamento. Il suo isotopo 85Kr trova impiego nell'analisi chimica.\nSono noti alcuni clatrati del kripton con l'idrochinone ed il fenolo.\nStoria.\nIl kripton fu scoperto nel 1898 da William Ramsay e Morris Travers nei residui lasciati dall'evaporazione di tutti gli altri componenti dell'aria liquida. Nel 1960 un accordo internazionale defin\u00ec il metro in termini della lunghezza d'onda della luce emessa da un isotopo di kripton. Questo accordo sostitu\u00ec il metro campione conservato a Parigi, una barra metallica in lega di platino e iridio ed era stimato essere la quarantamilionesima parte del meridiano terrestre. Nell'ottobre 1983 lo standard al kripton venne a sua volta sostituito dall'Ufficio internazionale di pesi e misure: un metro \u00e8 definito ora come la distanza che la luce percorre nel vuoto in un tempo di 1/ secondi.\nDisponibilit\u00e0.\nLa concentrazione di questo gas nell'atmosfera terrestre \u00e8 circa una parte per milione, e si pu\u00f2 estrarre dall'aria liquida per distillazione frazionata, nello stesso modo in cui fu ottenuto dai suoi scopritori.\nEsiste un forte gradiente di concentrazione del kripton-85 (l'isotopo radioattivo di origine artificiale prodotto negli impianti nucleari) fra i due emisferi terrestri: a causa del rimescolamento convettivo, l'aria del polo nord contiene il 30% di kripton in pi\u00f9 rispetto a quella del polo sud. Tale isotopo si presta quindi a essere usato come tracciante ambientale.\nComposti.\nCome gli altri gas nobili, il kripton era in genere considerato chimicamente inerte. Tuttavia alcuni studi condotti fino dal 1960 hanno scoperto alcuni composti chimici del kripton: sono stati sintetizzati alcuni grammi di KrF2, altri fluoruri e un sale di un ossiacido di kripton. Sono state esaminate anche molecole-ioni ArKr+ o KrH+, e ci sono prove dell'esistenza di composti KrXe o KrXe+.\nIsotopi.\nIn natura il kripton \u00e8 composto di sei isotopi stabili. La firma spettrale del kripton \u00e8 facilmente riproducibile, con linee molto nette. L'isotopo 81Kr viene prodotto in reazioni nell'atmosfera fra gli altri isotopi del kripton e i raggi cosmici: \u00e8 radioattivo, con un'emivita di anni. Come lo xeno, il kripton \u00e8 estremamente volatile e molto solubile in acqua; per questo il 81Kr si usa per datare acque sotterranee.\nIl 85Kr ha emivita di 10,76 anni ed \u00e8 prodotto dalla fissione dell'uranio e del plutonio: fonti di questo isotopo sono anche le esplosioni atomiche dei test nucleari, i reattori nucleari in funzione e gli impianti di trattamento di combustibile nucleare esaurito.\nPrecauzioni.\nIl kripton \u00e8 considerato un asfissiante non tossico. Ha un potenziale narcotico sette volte superiore a quello dell'aria atmosferica: se respirato in grandi quantit\u00e0 pu\u00f2 perci\u00f2 indurre narcosi, in modo simile allo stress da immersioni a grandi profondit\u00e0 (narcosi da azoto)."}
{"id": "24301", "revid": "475262", "url": "https://it.wikipedia.org/wiki?curid=24301", "title": "Newbie", "text": "In ambito informatico, e in particolare nel gergo di Internet o nell'inglese degli adolescenti, il termine informale inglese newbie (letteralmente \"neofita\") indica una persona inesperta di un certo contesto che mostra l'intenzione a migliorarsi.\nOrigine ed evoluzione del termine.\nLa pronuncia inglese \u00e8 ['nju\u02d0bi] (britannica) o ['nu\u02d0bi] (americana), italianizzabile in /'n(j) ubi/.\nIl termine, sfruttato anche in una grandissima quantit\u00e0 di varianti quali \"niubbo\", \"newb\",\" noob\", \"n00b\", \"nabbo\", \"niubie\", \"newbbone\", \"nabbone\", \"nabbazzo\", \"nabboide\", \"nab\", \"nub\", \"nabbino\", \"nabbetto\", \u00e8 particolarmente usato nelle comunit\u00e0 virtuali in rete come forum, blog, newsgroup, videogiochi o applicazioni di social networking ma spesso viene confuso come sinonimo di \"noob\".\nIn realt\u00e0, infatti, \"noob\" - e cos\u00ec i suoi derivati per assonanza (come \"gnubbo\", \"nabbo\", ecc.) - non ha la stessa valenza di \"newbie\", bens\u00ec ha una connotazione negativa; letteralmente, infatti, \"noob\" identifica \"un soggetto neofita\" che, al contrario del \"newbie\", non ha la minima intenzione di migliorarsi.\nPertanto, \"noob\" ha una connotazione derisoria o dispregiativa; \"newbie\", d'altro canto, non pu\u00f2 avere un'accezione negativa. Occorre precisare, infine, che il \"newbie\" non va confuso con l'\"utonto\" (contrazione di utente e tonto) per lo stesso motivo sopracitato.\nUsi.\nIl termine \"newbie\" \u00e8 generalmente, ma erroneamente, usato in senso derisorio verso i nuovi utenti, i quali si fanno notare da quelli pi\u00f9 anziani con domande ingenue o per il loro comportamento nel momento in cui non riescono ad integrarsi subito con la community, risultando goffi e in alcuni casi snervanti (ovvero dei \"noob\"). Viene usato anche per definire una \"minoranza\" di gente che non \u00e8 pratica di informatica, quindi Newbie.\nPer questo motivo, a causa della loro inesperienza, vengono talvolta accolti malignamente e poco delicatamente. Sono frequenti i casi in cui un newbie riesce ad integrarsi presto, viceversa in alcuni casi estremi pu\u00f2 essere senza molta delicatezza ostracizzato se non indotto in malo modo ad abbandonare la comunit\u00e0.\nI criteri per essere considerato un newbie sono molto vari; una persona pu\u00f2 essere considerata un newbie in una comunit\u00e0 mentre rimane un membro di tutto rispetto in un'altra.\nTalvolta alcuni degli utenti approfittano della naturale ignoranza dei newbie per sottolineare ogni loro minimo errore di qualsivoglia natura, dalla grammatica all'incoerenza con l'attualit\u00e0 o con le usanze tipiche della \"community\". I newbie sono perci\u00f2 oggetto di scherno da parte di altri utenti delle comunit\u00e0, che credono cos\u00ec di dimostrare la loro superiorit\u00e0.\nI newbie cadono spesso vittime di questi atteggiamenti affossandosi in un circolo vizioso, rispondendo alle azioni degradanti in maniera impropria.\nUn'\"invasione\" massiccia di newbie pu\u00f2 diventare insostenibile (ad esempio a causa delle stesse domande ricorrenti), pertanto nelle \"community\" si usa in genere stilare una lista di risposte a domande frequenti (FAQ) e/o un regolamento da seguire per permettere ai newbie di domandare informazioni senza infastidire o andare fuori tema. L'acronimo inglese RTFM (\"Read The Fucking Manual\", letteralmente \"leggi il fottuto manuale\") \u00e8 una risposta acida utilizzata soprattutto nei casi di domande pi\u00f9 o meno elementari.\nIn alcuni casi l'abitudine da parte di pi\u00f9 utenti di etichettare un terzo come \"noob\" pu\u00f2 in realt\u00e0 mascherare una pratica di \"nonnismo\" cibernetico, cio\u00e8 un caso di bossing nei confronti del 'nuovo arrivato'.\nVa detto infine che il termine pu\u00f2 essere anche usato all'interno di una conversazione per definire se stessi in maniera ironica e per ammettere, indirettamente, la propria ignoranza su un determinato argomento."}
{"id": "24304", "revid": "1501558", "url": "https://it.wikipedia.org/wiki?curid=24304", "title": "L'ultima avventura", "text": "L'ultima avventura (\"The Final Problem\"), noto anche come Il problema finale, \u00e8 un racconto scritto da Arthur Conan Doyle, pubblicato nel 1893 nello \"Strand Magazine\" e incluso nella raccolta \"Le memorie di Sherlock Holmes\".\nIl racconto, in breve, introduce il Professor Moriarty, il cui successo come antagonista del detective Sherlock Holmes andr\u00e0 oltre quanto scritto da Doyle (verr\u00e0 infatti utilizzato nelle molte \"fiction\", televisive e cinematografiche, prodotte negli anni successivi). Moriarty viene descritto come nemico formidabile, che dietro la facciata di filantropo gestisce, in realt\u00e0, una vasta organizzazione criminale, contro la quale Holmes ha raccolto abbastanza prove da causarne la fine. Per concludere il ciclo dedicato a Holmes, Doyle fa affrontare Holmes e Moriarty a viso aperto in Svizzera, nelle cascate di Reichenbach nelle Alpi.\nCedendo alle pressioni del pubblico e degli editori, Doyle far\u00e0 ritornare il suo celebre \"detective\" nel racconto \"L'avventura della casa vuota\", contenuto nella raccolta \"Il ritorno di Sherlock Holmes\".\nTrama.\nUna sera, Holmes giunge alla casa del suo caro collega Watson, il quale lo trova agitato e con le nocche insanguinate: dopo una visita da parte del Professor Moriarty, che lo aveva avvertito di lasciarlo in pace, Holmes \u00e8 infatti sfuggito a ben tre tentativi di omicidio in un solo giorno: prima una macchina che tentava di investirlo, poi un mattone caduto dall'alto per farlo sembrare un incidente, e infine, proprio sulla strada di casa di Watson, un malvivente armato di manganello, finito in manette. Pur sfuggito a questi tre assalti, non \u00e8 giustamente riuscito a provare che dietro a tutto questo ci sia la mano della mente criminale: dopotutto, gi\u00e0 da mesi Holmes era sulle sue tracce, ed era sul punto di beccarli e portarli al porto. Oltre che la mente dietro una forza criminale assai organizzata ed estremamente segreta, Moriarty \u00e8 invero l'equivalente intellettuale di Holmes, abile com'\u00e8 a sventare i suoi piani, e la sua cattura sarebbe la punta della carriera di Holmes in persona.\nHolmes chiede a Watson di venire con lui al continente, dandoli delle istruzioni insolite per nascondere le sue tracce sul treno navale che porta al Victoria Station; per la sorpresa di Watson, la destinazione \u00e8 ignota. Il giorno dopo, Watson, seguendo le istruzioni di Holmes e si trova in una carrozza di prima classe insieme a un vecchio sacerdote italiano, che per\u00f2 si tratta di Holmes sotto travestimento. Durante il viaggio, Holmes avvista Moriarty sulla piattaforma che fa dei gesti per tentare invano di fermare il treno, avendo egli seguito Watson com'era logico nonostante le dovute precauzioni. I due si fermano a Canterbury, dove intendono cambiare strada, ma in quel momento arriva un treno a carrozza unica con Moriarty a bordo. Holmes e Watson si nascondono nei bagagli del treno, e, passando per Bruxelles, alla fine raggiungono Strasburgo. Il luned\u00ec seguente, Holmes viene a sapere che la maggior parte dei criminali sotto Moriarty sono stati arrestati in Inghilterra, ma Moriarty stesso \u00e8 sfuggito alle grinfie della polizia. Saputo questo, il detective raccomanda Watson di tornare subito in Inghilterra, poich\u00e9 intende proseguire da solo non volendo mettere in pericolo anche lui, ma Watson decide di rimanere con lui.\nIl viaggio dei due li porta in Svizzera e si fermano a Meiringen, dove decidono di fare una passeggiata di piacere, che li porta, tra le altre cose, alle cascate di Reichenbach, una meraviglia naturale della nazione. Un ragazzo li raggiunge l\u00ec e porta una lettera a Holmes, ovvero una richiesta d'aiuto di una donna inglese malata che cerca l'aiuto di un dottore inglese. Nonostante Holmes sappia che questa \u00e8 in realt\u00e0 di una trappola, Watson decide di visitare il paziente, lasciando Holmes da solo; nell'hotel, il direttore informa Watson che non si conosce nessuna donna inglese malata. Capendo di essere stato ingannato, Watson torna alle cascate, ma trova soltanto le impronte di due uomini, che si fermano sul sentiero fangoso, senza ritorno. Watson trova anche una lettera da Holmes, il quale sapeva che la lettera indirizzata a Watson era un'esca, del quale Moriarty ne aveva approfittato per raggiungere Holmes e fargli scrivere un'ultima lettera, prima della feroce lotta che era seguita tra loro, faccia a faccia.\nLetto il messaggio, Watson esamina quindi ulteriormente l'ambiente, e trova i segni di una feroce lotta, finiti senza pi\u00f9 impronte digitali: capisce cos\u00ec che, nella loro lotta, Holmes e Moriarty sono entrambi precipitati nel burrone. Ormai distrutto, Watson ritorna in Inghilterra, dove apprende che l'intera banda di Moriarty \u00e8 stata sgominata grazie alle prove fornite da Holmes; tornato a casa, il dottore termina la sua narrativa, dichiarando che il suo caro amico, Sherlock Holmes, era l'uomo pi\u00f9 saggio e coraggioso che mai avesse conosciuto."}
{"id": "24305", "revid": "33689", "url": "https://it.wikipedia.org/wiki?curid=24305", "title": "Abbazia di Fruttuaria", "text": "Fruttuaria \u00e8 un'abbazia fondata poco dopo l'anno mille, nel territorio di San Benigno Canavese, da Guglielmo da Volpiano, figura di primo piano della Riforma cluniacense.\nDal dicembre 2014 il Ministero per i beni e le attivit\u00e0 culturali la gestisce tramite il Polo museale del Piemonte, nel dicembre 2019 divenuto Direzione regionale Musei.\nStoria.\nLa posa della prima pietra dell'abbazia avvenne il 23 febbraio 1003 alla presenza del vescovo d'Ivrea Ottobiano, di Arduino marchese d'Ivrea e re d'Italia e di sua moglie Berta degli Obertenghi.\nFondatore di Fruttuaria fu Guglielmo da Volpiano. Essa venne eretta nei possedimenti del feudo di famiglia di Guglielmo, in una localit\u00e0 denominata \"fructuariensis locus\". Secondo alcuni si trattava di un luogo destinato alla riproduzione degli agnelli, dal latino medievale \"fructus\" (\"frutto\", \"parto\"); altri ritengono che il nome si riferisse alla fertilit\u00e0 del terreno, ma potrebbe derivare dal luogo di edificazione, la \"pars fructuaria\" di una villa tardo-romana.\nL'edificazione dell'abbazia \u00e8 frutto della sua sapienza architettonica: Guglielmo infatti, tra la fine del X e l'inizio dell'XI secolo, oltre che figura religiosa di primo piano, fu costruttore e restauratore di alcuni dei pi\u00f9 importanti edifici religiosi di Francia e del Piemonte.\nArduino d'Ivrea, che aveva appoggiato la costruzione dell'abbazia, vi si ritir\u00f2 negli ultimi anni della sua vita e vi mor\u00ec nel 1015.\nFruttuaria seguiva la regola benedettina affiancata da consuetudini di matrice cluniacense. Nel 1027 Giovanni XIX, con bolla pontificia, pose l'abbazia e tutti i suoi beni sotto il controllo diretto di Roma.\nLe consuetudini seguite a Fruttuaria ispirarono il vescovo di Colonia, sant'Annone, che la visit\u00f2 nel 1070 e dalla quale port\u00f2 via alcuni monaci, per la sua riforma monastica che va sotto il nome di Riforma di Siegburg, dal nome della prima abbazia ove Annone mise in pratica la sua riforma.\nIl periodo di massimo splendore di Fruttuaria si colloca nei secoli XII e XIII: nel 1265 l'abbazia possiede 200 tra chiese e celle in Italia e altre 30 in Germania e Austria. Oltre a chiese e monasteri gli abati governano direttamente quelle che vengono comunemente dette \"le quattro terre abbaziali\", ossia gli attuali comuni di San Benigno Canavese, Montanaro, Lombardore e Feletto, e le terre di Fruttuaria battono anche moneta in una zecca installata in una delle torri del castello di Montanaro.\nIl declino inizia nel XIV secolo e giunge al suo culmine nel 1477 quando i monaci perdono il privilegio di nominare l'abate, che viene sostituito da un abate commendatario (non residente nell'abbazia) di nomina papale. Da quel momento Fruttuaria viene diretta da un vicario. Nel 1585 papa Sisto V decreta la soppressione del monastero, sostituito da una collegiata di preti secolari. L'ultimo monaco muore nel 1634.\nNel 1710 Vittorio Amedeo II, duca di Savoia, occupa militarmente le \"terre abbaziali\", occupazione che termina nel 1741 con la rinuncia papale al controllo su quelle terre.\nNel 1749 diviene abate commendatario il cardinale Carlo Vittorio Amedeo Ignazio delle Lanze che, dopo la sua candidatura al soglio pontificio nei conclavi del 1769 e del 1774-1775, intende riportare Fruttuaria al suo antico splendore facendone una piccola Roma. Nel 1770 fa quindi abbattere ci\u00f2 che rimane della chiesa e del monastero romanici (unico a salvarsi \u00e8 il campanile) per edificare (1770-1776) una nuova chiesa, la cui struttura interna vorrebbe ricordare la basilica di San Pietro in Vaticano. Il progetto \u00e8 affidato agli architetti Vittone e Quarini, che realizzano la nuova costruzione in uno stile a cavallo tra il barocco e il neoclassico, definito per l'appunto benignista.\nLa serie degli abati terminer\u00e0 nel 1848. La chiesa diventer\u00e0 una normale parrocchia della diocesi di Ivrea e il palazzo abbaziale verr\u00e0 affidato nel 1879 a don Bosco e ai suoi salesiani.\nDal 1952 il parroco di San Benigno riottiene dal papa il privilegio del titolo di abate.\nNel 1979, durante i lavori di posa dell'impianto di riscaldamento, fortemente voluti dall'allora abate parroco don Pier Giorgio Debernardi (divenuto in seguito vescovo di Pinerolo), viene alla luce un pregevole mosaico risalente al 1066 raffigurante due grifoni. La Soprintendenza Archeologica del Piemonte esegue un grande scavo sull'intera superficie della chiesa e in seguito, tramite sondaggi, sul sagrato, portando al ritrovamento di altri mosaici, delle fondazioni della chiesa romanica e di reperti archeologici di notevole interesse.\nIl 19 marzo 1990 l'abbazia di Fruttuaria viene riaperta ai fedeli alla presenza di papa Giovanni Paolo II che concelebra la messa in diretta televisiva nazionale.\nNel maggio 2004, finalmente conclusi i lavori di restauro, \u00e8 stato aperto al pubblico, dalla Soprintendenza ai Beni Architettonici e per il Paesaggio del Piemonte, il percorso di visita che si snoda al di sotto del pavimento.\nNel 2008 altre scoperte archeologiche vengono fatte nel chiostro settecentesco.\nLa chiesa romanica.\nDell'antica chiesa romanica presente nell'abbazia rimane intatta solo la torre campanaria. Costruita sul lato nord della chiesa con conci di pietra accuratamente squadrati e tagliati, la torre ha sezione quadrata di circa 10 metri di lato con muri di 2,5 metri di spessore; s'innalza con i suoi sette piani raggiungendo i 33 metri di altezza. Gli archetti che formano le cornici marcapiano sono in laterizio; una lesena centrale percorre interamente ciascuna delle sue pareti, definendo specchiature nelle quali si aprono, salendo verso l'alto, monofore e bifore di diversa fattura che alleggeriscono l'imponenza della mole.\nAll'interno del campanile esistono due cappelle sovrapposte; in una di esse troviamo, in cattivo stato di conservazione, un affresco raffigurante una \"Madonna col Bambino\" che risale alla prima decade dell'XI secolo, negli anni di costruzione dell'abbazia. Nell'affresco realizzato con diverse tonalit\u00e0 di rosso, si pu\u00f2 ancora leggere la figura della Madonna che regge con il braccio sinistro il Bambino, mentre tiene nella mano destra un ramo fiorito. Il linguaggio pittorico si connota per la staticit\u00e0 delle figure, le marcate linee di contorno, i pomelli rossi sulle guance: elementi stilistici tipici della pittura romanica pi\u00f9 antica.\nI complessi lavori di scavo, iniziati nel 1979 e ultimati nei primi anni novanta, hanno consentito di conoscere quale fosse la planimetria della chiesa abbaziale progettata da Guglielmo da Volpiano. Si trattava di una chiesa a tre navate non molto estese, delimitate da quattro pilastri quadrati; relativamente pi\u00f9 esteso era il transetto dal quale sporgevano verso oriente due cappelle absidate che, in coerenza con lo schema dell'abbazia di Cluny, fiancheggiavano il coro. L'area presbiteriale era a sua volta affiancata da quattro pilastri che, assieme ai quattro della navata, sostenevano il tetto formato da una travatura lignea con copertura a tegole piane. L'area presbiteriale, in posizione elevata rispetto al piano della navata, sovrastante una cripta fuori terra, si connotava per la presenza di un altare (l'\"altare della Croce\") posto di fronte alla cosiddetta \"rotonda del Santo Sepolcro\". Tale struttura architettonica, volta a richiamare simbolicamente il Santo Sepolcro fatto erigere da Costantino sulla tomba di Cristo, era dunque il fulcro della liturgia celebrata a Fruttuaria. A ovest, davanti alla facciata della chiesa, si ergeva un avancorpo di grandi dimensioni che, dalla fine dell'XI secolo, si presentava con un piano superiore. L'esiguit\u00e0 delle strutture rinvenute non permette tuttavia di determinare con certezza il suo aspetto in elevato.\nI mosaici.\nGli elementi artisticamente pi\u00f9 rilevanti emersi durante gli scavi sono i resti del raffinato pavimento musivo dell'area presbiteriale, realizzato con tessere calcaree bianche e nere (con inserimenti di tessere colorate in pasta vitrea) che disegnano motivi geometrico-vegetali e figure di animali fantastici. Si tratta di un'opera databile alla seconda met\u00e0 dell'XI secolo.\nLa decorazione musiva constava di due ampi pannelli rettangolari, posti ai lati dell'altare, raffiguranti animali fantastici affrontati tra loro; di fronte all'altare si disponeva una fascia costituita da cerchi che s'intersecano, variamente adornati con motivi geometrico-vegetali e piccoli figure di uccelli; scendendo un gradino e andando verso la navata, trovava posto un'altra fascia formata da pannelli rettangolari con rombi che racchiudono ancora figure di volatili, mentre altri pannelli, che riprendono l'immagine del grifo e dell'albero della vita, delimitavano la fascia.\nParticolarmente suggestivo (al punto da essere stato scelto come emblema dei mosaici ritrovati) \u00e8 il pannello rettangolare posto a sud dell'altare della Croce, egregiamente conservato, che mostra due grifi che si affrontano. Le due figure animali sono poste al centro di in un riquadro delimitato da una treccia con tondi in cotto; tra di esse \u00e8 posto un tralcio vegetale raffigurante l'albero della vita."}
{"id": "24306", "revid": "2091899", "url": "https://it.wikipedia.org/wiki?curid=24306", "title": "L'ultimo saluto di Sherlock Holmes", "text": "L'ultimo saluto di Sherlock Holmes (\"His Last Bow\", 1917) \u00e8 una raccolta dei racconti, editi originariamente sullo \"Strand Magazine\", scritti da Arthur Conan Doyle e con protagonista il suo personaggio pi\u00f9 famoso, Sherlock Holmes.\nCome lo stesso titolo lascia intendere, dovevano essere gli ultimi, ma a causa delle pressione dei lettori a questo gruppo di racconti ne segu\u00ec un ultimo gruppo di dodici, poi riunito sotto il titolo di \"Il taccuino di Sherlock Holmes\". Dalla nota introduttiva, vergata dallo stesso Watson, assistente, amico e biografo di Holmes, si scopre che il \"detective\" si \u00e8 ritirato in \"pensione\" in una localit\u00e0 a cinque miglia da Eastbourne \"dove passa il suo tempo dedicandosi alla filosofia e all'agricoltura\". La sua decisione \u00e8 stata praticamente irremovibile, salvo che per l'ultimo racconto, in cui, insieme a Watson, aiuta il governo britannico durante la prima guerra mondiale. Gli altri casi sono invece tratti dalla cartella personale del dottore, utilizzati per completare la raccolta. Watson afferma che il primo racconto \u00e8 ambientato nel 1892, ovvero durante il periodo in cui si credeva Holmes defunto.\nI racconti.\nDi seguito l'elenco degli otto racconti. Tra parentesi \u00e8 riportato il titolo originale.\nL'avventura del Wisteria Lodge.\nJohn Scott Eccles chiede aiuto a Holmes per essere scagionato dall'accusa dell'omicidio di Luigi Garcia. Eccles era stato invitato a trascorrere un periodo a casa di Garcia, il Whisteria Lodge, a Esher nel Surrey. Durante il soggiorno, il padrone di casa aveva ricevuto un biglietto, e dopo essersi allontanato nel cuore della notte, era stato trovato morto. Indagando nei dintorni Holmes trova un palazzo abitato da potenziali sospetti, il signor Henderson, il cameriere Lucas e Burnet, la governante. Holmes pensa che l'autore del biglietto sia la signorina Burnet e lascia un uomo a sorvegliare il palazzo. La spia, dopo aver visto i sospettati allontanarsi dalla casa con la signorina Burnet, la aiuta a fuggire, portandola nell'hotel dove risiedono Holmes e Watson. La signora Burnet spiega che il signor Henderson in realt\u00e0 \u00e8 un ex dittatore sudamericano, conosciuto come don Murillo, la tigre di san Pedro, e che Lucas \u00e8 il suo segretario Lopez. La signorina Burnet e Garcia lo cercavano per vendicarsi dei torti subiti durante la dittatura, quindi la donna si era introdotta in casa per avere informazioni. Mentre Burnet tentava di scrivere a Garcia era stata scoperta da Lucas, che aveva deciso di spedire lo stesso il biglietto e tendergli una trappola. Murillo aveva aspettato Garcia sulla strada per la villa e lo aveva ucciso brutalmente. I due uomini riescono a fuggire, ma pochi mesi dopo vengono assassinati a Madrid, probabilmente dallo stesso gruppo di oppositori di cui facevano parte Burnet e Garcia.\nL'avventura della scatola di cartone.\nA Croydon si scatena un putiferio, quando miss Susan Cushing riceve un macabro pacco postale: una scatola contenente sale grosso e due orecchie umane, una maschile e una femminile. L'Ispettore Lestrade ritiene inizialmente che si tratti di uno scherzo, opera di tre studenti di medicina che la signora aveva sfrattato da casa sua. Holmes invece sa di trovarsi di fronte a un vero crimine: uno studente, avendo accesso a una sala autoptica, avrebbe usato qualcosa di pi\u00f9 adeguato del sale per conservare i resti; le orecchie erano state tagliate con uno strumento male affilato; l'indirizzo presentava una correzione, indice di scarsa familiarit\u00e0 con i luoghi e di malcelata ignoranza; infine il nodo dello spago sul pacco era tipico dei marinai. Holmes definisce il caso semplice, al punto da non gradire che il suo nome sia collegato con esso. Una breve conversazione con miss Cushing, un telegramma per Liverpool e poche osservazioni gli permettono di risolvere la questione in meno di un giorno. Il pacco \u00e8 indirizzato a una delle due sorelle di Susan, Sarah Cushing, la quale aveva tentato di sedurre suo cognato, Jim Browner, sposato con l'altra sorella, Maria Cushing. In seguito al rifiuto dell'uomo Sarah aveva tentato in ogni modo di causare la fine del matrimonio fra Maria e Jim, e i suoi tentativi andarono a buon fine, poich\u00e9 Maria inizi\u00f2 una relazione extraconiugale con un giovane di nome Fabrian, presentatole dalla sorella. Jim, scoperto il tradimento della moglie e accecato dalla rabbia, uccise lei e il suo amante e invi\u00f2 la scatola a Sarah per farle capire le conseguenze delle sue azioni. \nL'avventura del Cerchio Rosso.\nLa signora Warren, proprietaria di un affittacamere, si reca da Holmes per riuscire a scoprire l'identit\u00e0 di un suo inquilino. L'uomo aveva affittato una stanza offrendo una cospicua somma di denaro, a patto che nessuno fosse entrato a disturbarlo, e dal giorno del suo insediamento nessuno lo aveva pi\u00f9 visto. Il detective scopre che l'inquilino riceve delle comunicazioni dall'esterno tramite degli annunci sul giornale, dai quali si intuisce che c'\u00e8 un misterioso pericolo che grava su di lui. Holmes e Watson decidono di recarsi a casa della signora Warren e, grazie a un gioco di specchi, riescono a vedere l'inquilino: esso per\u00f2 non \u00e8 lo stesso uomo che ha affiatato la camera, ma una giovane donna di bell'aspetto. Appostati fuori dal palazzo dell'affittacamere, Holmes e Watson vedono dei segnali luminosi provenienti dal palazzo vicino, che il detective interpreta come segnali di allarme. I due amici decidono di recarsi all'interno del palazzo, ma vengono bloccati dall'ispettore Gregson, giunto sul posto in compagnia di un poliziotto americano. I due poliziotti sono sulle tracce di Giuseppe Gorgiano, un famigerato assassino facente parte della setta dei Carbonai, e si sono appostati al di fuori del palazzo per riuscire a catturarlo all'uscita. Sotto consiglio di Holmes, i poliziotti irrompono nel palazzo e trovano Giuseppe Gorgiano morto assassinato. Sar\u00e0 l'inquilina della signora Warren, Emilia Lucca, a spiegare il mistero. La donna italiana, fuggita in America col marito, Gennaro Lucca, racconta che il suo compagno era riuscito a fare fortuna dopo aver salvato la vita a un ricco italiano di nome Tito Castalotte, che gli aveva poi offerto lavoro nella sua ditta. Gennaro in passato era entrato a far parte dei Carbonai, ma aveva deciso di abbandonarli e fuggire in America, dove aveva rincontrato il suo paesano Giuseppe Gorgiano, che lo aveva obbligato a riprendere a partecipare alle riunioni. Giuseppe Gorgiano si era poi innamorato di Emilia e per questo, durante una riunione dei Carbonai, aveva fatto in modo che Gennaro fosse estratto a sorte per uccidere Tito Castallotte, colpevole di non aver ceduto ai ricatti della setta. L'estrazione avveniva pescando da un sacchetto dei dischi: quello con un cerchio rosso avrebbe decretato il prescelto. Gennario e Emilia decisero quindi di scappare a Londra, ma vennero inseguiti da Gorgiano, intenzionato a vendicarsi. Il colpevole dell'omicidio \u00e8 dunque Gennaro, che vedendosi scoperto dal suo inseguitore lo aveva ucciso per salvare la vita di sua moglie Emilia.\nL'avventura dei progetti Bruce-Partington.\nMycroft Holmes chiede aiuto a Sherlock per risolvere un serio affare di stato. I piani per la costruzione del sottomarino Bruce-Partington sono stati rubati e poi ritrovati parzialmente sul cadavere di Arthur Cadogan West, impiegato statale, ucciso nei pressi dei binari della metropolitana di Aldgate. Le uniche persone in possesso della chiave della cassaforte erano Sir James Walter e Sidney Johnson, due uomini al di sopra di ogni sospetto. Il detective, giunto sul luogo del delitto, ipotizza che Arthur sia stato buttato dal tetto del treno, e decide di interrogare sia i possessori delle chiavi sia la fidanzata di Arthur, Violet. Prima dell'arrivo di Holmes e Watson per\u00f2 Walter viene trovato morto, apparentemente per il dispiacere causato dal furto. Mycroft fornisce a Holmes l'elenco delle maggiori spie che si trovano a Londra: fra queste solo Hugo Oberstein risiede nei pressi del binario. Nella notte Watson e Holmes tentano un'effrazione a casa della spia trovando segni del passaggio del corpo di Arthur West. Oberstein aveva gi\u00e0 lasciato il paese, ma nella casa Holmes ritrova dei giornali attraverso i quali la spia comunicava con il traditore, per questo decide di pubblicare un annuncio per dare appuntamento al colpevole, che si rivela essere il colonnello Valentine Walter, fratello di James Walter. L'uomo aveva pesanti debiti in Borsa, per questo si era rivolto a Oberstein per vendere i piani del sottomarino; Arthur West insospettito lo aveva seguito ed era stato ucciso dalla spia.\nL'avventura del detective morente.\nWatson viene avvisato dalla signora Hudson delle precarie condizioni di salute di Holmes e si reca a 221B Baker Street, dove trova il detective morente, probabilmente affetto dalla febbre di Tapanuli. Holmes non vuole farsi visitare per paura di contagiare la malattia all'amico e pare delirare quando impedisce a Watson di toccare una scatola d'avorio presente sul camino. Il detective, in un barlume di lucidit\u00e0, chiede a Watson di andare a chiamare il signor Culverton Smith, esperto di malattie orientali, raccomandandosi di non tornare a Baker Street con la stessa carrozza del guaritore. Smith decide di andare a visitare Holmes, nonostante non ci vada d'accordo, perch\u00e9 il detective lo aveva indagato per un caso di omicidio. Watson, seguendo il consiglio dell'amico, torna a Baker Street su un taxi, riuscendo ad arrivare per primo. Holmes chiede a Watson di rimanere nascosto nella stanza e poco dopo riceve l'attesa visita di Smith, il quale non sembra intenzionato a curare il detective, anzi confessa di aver ricoperto la scatola di avorio coi germi della malattia e di aver ucciso nello stesso modo anche suo nipote Victor. Holmes, morente, chiede all'assassino di aumentare la luce, e questi ubbidisce, ma subito dopo nella stanza irrompe l'ispettore Morton, che aveva concordato il segnale con Holmes. Smith viene quindi condannato per l'omicidio di suo nipote e Holmes rivela di aver solo finto il malessere.\nLa scomparsa di Lady Frances Carfax.\nHolmes viene contattato da Susan Dobney per indagare sulla scomparsa di Lady Frances Carfax. Susan era la governante della donna e solitamente si teneva in contatto con lei tramite lettera; dopo un viaggio in Svizzera per\u00f2 l'anziana signorina era scomparsa senza lasciare traccia. Watson viene mandato a Losanna per indagare sul caso, e giunto nell'hotel in cui alloggiava la donna, interroga il capo cameriere Jules Vibart, dal quale apprende che Lady Carfax aveva lasciato l'hotel per sfuggire a un uomo misterioso. Watson scopre che la donna si era recata a Baden, dove aveva conosciuto i coniugi Shlessinger, coi quali era tornata a Londra. Prima di lasciare la Svizzera, Watson si reca a Montpellier, a trovare la ex cameriera di Lady Carfax, Maria Devine. Durante la chiacchierata i due scorgono dalla finestra l'uomo misterioso, e Watson si precipita sulla strada, ma questo tenta di strangolarlo: solo il provvidenziale intervento di Holmes riuscir\u00e0 a salvarlo. Holmes rivela l'identit\u00e0 dell'aggressore, Philip Green che, innamorato della signorina Carfax, si era messo sulle sue tracce. Ovviamente Holmes ha gi\u00e0 risolto il mistero: la facoltosa donna era incappata in due truffatori, la cui occupazione era quella di impossessarsi degli averi delle ricche signore dopo averle uccise, e per questo decide di precipitarsi nuovamente a Londra per salvare Lady Carfax. A Londra il detective si mette sulle tracce dei truffatori, l'australiano Henry Peters e l'inglese Mrs Fraser, riuscendo a rintracciare quest'ultima presso un'agenzia di pompe funebri, dove aveva commissionato un funerale per il giorno dopo alle otto. Holmes teme che nella cassa possa esserci lady Carfax, perci\u00f2 si reca all'indirizzo dei truffatori, ma all'interno trova solo il corpo di una vecchia signora, presunta bambinaia della signora Fraiser, morta di vecchiaia. Nonostante il fallimento Holmes non si d\u00e0 per vinto e decide di recarsi al funerale il giorno successivo, per esaminare nuovamente la bara, che ai suoi occhi appariva troppo grande. Dopo aver fatto aprire la cassa, all'interno trova il corpo di Lady Carfax, stordita dal cloroformio. La ricca donna viene fatta risvegliare, ma i due truffatori riescono a darsi alla fuga.\nL'avventura del piede del diavolo.\nNella primavera del 1897 Sherlock Holmes e il dottor Watson si trovano in Cornovaglia quando, una mattina, Mortimer Tregennis, un signorotto del luogo, e Mr. Roundhay, il parroco, riferiscono a Holmes che i fratelli di Tregennis, George e Owen, sono improvvisamente impazziti e la sorella Brenda \u00e8 morta, apparentemente di terrore. Tregennis era andato a trovarli nel loro villaggio la sera prima, e il giorno seguente li aveva trovati in quello stato. Holmes viene a sapere di un contenzioso tra i fratelli e Tregennis , ma quest'ultimo spiega che tutto \u00e8 stato sistemato. Nel frattempo il Dr. Leon Sterndale si reca da Holmes per conoscere gli sviluppi del caso; l'uomo, famoso cacciatore, esploratore, nonch\u00e9 amico di Brenda, ha interrotto la sua partenza per l'Africa per tornare al villaggio non appena gli \u00e8 giunta la notizia della tragedia. Il mattino seguente anche Mortimer Tregennis viene trovato morto come la sorella. Dopo aver perquisito la stanza, Holmes capisce che le morti sono dovute al bruciare di un qualche veleno posto nel camino della stanza dei fratelli e nella lampada della camera di Mortimer, e decide di provarlo sulla sua stessa pelle, comprando una lampada e facendo bruciare il veleno ritrovato nella stanza di Mortimer. Watson e Holmes rischiano di morire durante l'esperimento, ma si salvano uscendo dalla stanza, e vengono raggiunti nel giardino dal signor Sterndale. L'esploratore, dopo essere stato accusato da Holmes di essere il colpevole dell'omicidio di Tregennis, confessa: Tregennis gli aveva rubato il veleno per uccidere i suoi fratelli, e lui, essendo innamorato di Brenda aveva deciso di vendicarla. Holmes concede all'uomo di ripartire per l'Africa, senza denunciarlo alla polizia.\nL'ultimo saluto. Un epilogo.\nIl racconto si svolge il 2 agosto 1914, il giorno prima della dichiarazione di guerra fra Inghilterra e Germania, ed \u00e8 l'unico, in questa raccolta, raccontato in terza persona e non con la solita voce cronista di Watson. La spia tedesca Von Bork si trova a casa sua con un amico, il barone Von Heling. Von Bork \u00e8 in possesso di numerosi documenti strategici, e quella sera attende la visita di un informatore che gli promette altre carte importantissime. Von Heling decide di andarsene e Von Bork rimane solo in casa con la domestica Martha, che va a dormire spegnendo la luce. Poco dopo giunge l'informatore, un irlandese americano di nome Altamont, che consegna i documenti a Von Bork. Dopo aver pagato 500 sterline, Von Bork visiona i documenti che si rivelano essere un manuale di apicoltura. Von Bork viene assalito dal finto informatore, Sherlock Holmes, che lo addormenta con il cloroformio. Il famoso detective dopo essersi ritirato nel 1904 per dedicarsi all'apicoltura presso le South Downs, era stato chiamato dal governo britannico per smascherare una rete di spie."}
{"id": "24315", "revid": "339392", "url": "https://it.wikipedia.org/wiki?curid=24315", "title": "Sfenisciformi", "text": ""}
{"id": "24317", "revid": "5", "url": "https://it.wikipedia.org/wiki?curid=24317", "title": "Sfeniscidi", "text": ""}
{"id": "24318", "revid": "5", "url": "https://it.wikipedia.org/wiki?curid=24318", "title": "Pinguini", "text": ""}
{"id": "24321", "revid": "5", "url": "https://it.wikipedia.org/wiki?curid=24321", "title": "Eudipte", "text": ""}
{"id": "24322", "revid": "1543377", "url": "https://it.wikipedia.org/wiki?curid=24322", "title": "Grande Attrattore", "text": "In astronomia, il Grande Attrattore \u00e8 un ammasso di galassie che si trova in corrispondenza del centro gravitazionale di Laniakea, il superammasso locale a cui appartiene anche la Via Lattea. \nLa forza gravitazionale esercitata dal Grande Attrattore influenza il moto di circa 100.000 galassie (inclusa la Via Lattea) contenute all'interno di una regione grande centinaia di milioni di anni luce.\nLe galassie contenute nel Grande Attrattore sono tutte spostate verso il rosso in accordo con la Legge di Hubble, come se si stessero allontanando da noi e ognuna dall'altra. Ma ognuna mostra, sovrapposto a questo spostamento, un moto generale sufficiente a rivelare all'interno dell'Attrattore una concentrazione di massa equivalente a decine di migliaia di galassie.\nLocalizzazione.\nLe prime indicazioni di una deviazione rispetto all'espansione uniforme dell'universo furono notate nel 1973 e successivamente nel 1978. La localizzazione del Grande Attrattore fu poi determinata nel 1987-88 e la sua distanza stimata tra 150 e 250 milioni di anni luce (250 \u00e8 la stima pi\u00f9 recente), nella direzione delle costellazioni dell'Hydra e del Centauro. \nSembra che la concentrazione sia dominata dall\"'Ammasso del Regolo\" (ACO 3627), un massiccio ammasso di galassie contenente una preponderanza di galassie grandi e vecchie, molte delle quali sono in collisione con le loro vicine, e spesso emettono grandi quantit\u00e0 di onde radio.\nI tentativi ulteriori di studio nel campo del visibile di questo fenomeno trovano difficolt\u00e0 a causa della direzione di osservazione, vicino al piano della nostra Via Lattea e quindi oscurata dalle grandi quantit\u00e0 di gas e polveri presenti nella zona di evitamento.\nIpotesi sulla massa.\nNel 1992 si ritenne che le stime sui segnali provenienti dal Grande Attrattore fossero influenzate dall'effetto Malmquist.\nStudi condotti nel 2005, nell'ambito di ricerche a raggi X sulla zona d'ombra galattica, hanno tuttavia indicato che la massa del Grande Attrattore \u00e8 molto inferiore a quanto si pensava precedentemente e stimabile in 4-6 \u00d7 1015 masse solari o 1046 kg. Il movimento della nostra galassia e del gruppo locale sembra invece dovuto all'attrazione di un ammasso di galassie molto pi\u00f9 massiccio e situato ad una distanza molto maggiore (ca. 650 milioni di a.l.), vicino al Superammasso di Shapley."}
{"id": "24325", "revid": "30610", "url": "https://it.wikipedia.org/wiki?curid=24325", "title": "File system", "text": "Un file system (in acronimo FS), in informatica, indica informalmente un meccanismo con il quale i file sono posizionati e organizzati su dispositivi informatici utilizzati per l'archiviazione dei dati ad esempio unit\u00e0 di memoria di massa (come unit\u00e0 a nastro magnetico, dischi rigidi, dischi ottici, unit\u00e0 di memoria a stato solido - o in casi particolari anche nella RAM) o su dispositivi remoti tramite protocolli di rete.\nStoria.\nPrima dell'avvento dei computer, l'espressione veniva usata per descrivere un metodo di archiviazione e recupero di documenti cartacei. Nel 1961 il termine veniva applicato all'archiviazione informatizzata accanto al significato originale, e a partire dal 1964 se ne afferm\u00f2 l'utilizzo generale.\nDescrizione.\nPi\u00f9 formalmente, un file system \u00e8 l'insieme dei tipi di dati astratti necessari per la memorizzazione (scrittura), l'organizzazione gerarchica, la manipolazione, la navigazione, l'accesso e la lettura dei dati. Di fatto, alcuni file system (come l'NFS) non interagiscono direttamente con i dispositivi di archiviazione.\nI file system possono essere rappresentati sia graficamente tramite file browser sia testualmente tramite shell testuale. Nella rappresentazione grafica (GUI) \u00e8 generalmente utilizzata la metafora delle \"cartelle\" che contengono documenti (i file) ed altre sottocartelle.\nI dispositivi di archiviazione, ad esempio i dischi fissi si presentano al sistema operativo come array di blocchi di dimensione fissa, generalmente chiamati \"settori\", tipicamente di 512 byte l'uno. Le operazioni disponibili sono la lettura e la scrittura di un blocco arbitrario, o talvolta di un insieme di blocchi. Basandosi su questo servizio fornito dai dispositivi a blocchi, il file system realizza due livelli di astrazione, che rendono le risorse di memorizzazione di massa facilmente utilizzabili dagli utenti.\nGestione.\nIl software di gestione del file system \u00e8 responsabile dell'organizzazione di questi settori in file e di tenere traccia di quali settori appartengono a quali file e quali settori invece non sono utilizzati. L'utente ha normalmente la totale libert\u00e0 di creare nuovi file, cancellare file esistenti (liberando cos\u00ec i blocchi che questi occupavano), e modificare file esistenti (cambiando cos\u00ec anche la loro dimensione e quindi il numero di blocchi occupati).\nIl primo livello di astrazione \u00e8 quello che organizza i settori in un insieme di archivi (file) di dimensioni arbitrarie, che possono andare da zero all'intera dimensione disponibile del dispositivo: ciascun file viene distribuito in un insieme di settori. Normalmente l'utente vede solo un file e non deve preoccuparsi di quali settori sono stati utilizzati per memorizzarlo. Le operazioni disponibili sono la lettura o la scrittura di un blocco di dati di dimensione arbitraria in un punto arbitrario del file. Non tutti i file system hanno bisogno di un dispositivo di archiviazione. Un file system pu\u00f2 infatti essere usato per organizzare e rappresentare qualsiasi tipo di dato, sia che sia memorizzato o generato dinamicamente (ad esempio, da una connessione di rete).\nNomi gerarchici dei file.\nIl secondo livello di astrazione \u00e8 quello che permette di organizzare i file assegnando loro dei nomi gerarchici. I file system tipicamente hanno tabelle di associazione dei nomi dei file con i rispettivi file tramite collegamenti fisici, usualmente collegando il nome del file a un indice in una \"tabella di allocazione dei file\" (\"file allocation table\") di qualche genere, come la FAT di un file system MS-DOS, o un inode in un file system di tipo Unix. Le strutture di cartelle possono essere ad un solo livello, oppure possono permettere una struttura gerarchica in cui delle cartelle possono contenere sottocartelle. In alcuni file system i nomi dei file sono strutturati con una speciale sintassi (per esempio estensioni o numeri di versione).\nI file system gerarchici sono stati uno dei primi interessi di ricerca di Dennis Ritchie, uno dei padri fondatori di Unix; le implementazioni precedenti erano ristrette a pochi livelli.\nControllo dell'accesso.\nIl file system viene inoltre utilizzato per memorizzare i dati che servono a controllare l'accesso a ciascun file da parte dei processi. I criteri di sicurezza nell'accesso alle operazioni sui file system sono in genere basati su \"liste di controllo di accesso\" (\"access control list\" o ACL) o \"capabilities\". Si \u00e8 scoperta da qualche decina di anni l'inaffidabilit\u00e0 delle ACL, e per questo motivo i sistemi operativi moderni tendono a usare il meccanismo delle capabilities. I file system commerciali usano ancora le ACL. Una ACL permette di definire per ciascun elemento del file system di quali \"permessi\" (lettura, scrittura, modifica ecc.) dispone ciascun utente che accede al sistema.\nFunzionalit\u00e0 particolari.\nI file system tradizionali offrono degli strumenti per creare, muovere ed eliminare sia i file che le cartelle, ma non permettono di creare collegamenti addizionali alle cartelle (gli hard link di Unix ed NTFS), o di rinominare i collegamenti padre (\"..\" nei sistemi Unix o DOS/Windows), e di creare collegamenti bidirezionali fra i file. Questi file system tradizionali hanno anche dei metodi per creare, muovere, cancellare e troncare i file, e per sostituire o aggiungervi in coda alcuni dati. Invece non permettono di aggiungere dati o troncare in testa un file, impedendo l'inserzione o la cancellazione arbitraria di dati. Le operazioni possibili sono quindi molto asimmetriche e spesso risultano inefficienti in contesti particolari. \nPrincipali tipologie.\nNel corso della storia informatica, \u00e8 stata ideata una miriade di file system. I sistemi operativi moderni sono spesso in grado di accedere a diversi file system, spesso semplicemente installando un apposito modulo o driver. I tipi di file system possono essere classificati in \"file system per dischi\", \"file system di rete\" e \"file system per compiti speciali\". In molti casi, nel linguaggio settoriale, si usa il termine file system per intendere la struttura di archiviazione del dispositivo, un modo gergale per dire \"cartelle e file\", cos\u00ec come visualizzate dalla shell del sistema operativo. Nel gergo comune si \u00e8 soliti affermare, soprattutto in sistemi GNU/Linux, che il file system viene \"montato\", per consentire al sistema operativo di accedervi per le operazioni di lettura\\scrittura.\nFile system per memorie di massa.\nUn file system del disco \u00e8 un file system progettato per memorizzare dei file su un'unit\u00e0 a disco, che pu\u00f2 essere collegata direttamente o indirettamente al computer. Esempi di file system del disco sono:\nFile system distribuito.\nUn file system distribuito permette di accedere ai file contenuti su un computer remoto tramite rete, potenzialmente in simultanea da diversi computer. Esempi di file system di rete sono:\nFile system per compiti speciali.\nAlcuni file system vengono utilizzati per compiti speciali che non rientrano direttamente nelle prime due categorie. Molti non hanno alcuna relazione con un supporto di memorizzazione permanente dei dati, ma vengono utilizzati dal sistema operativo per dare accesso ad alcune funzionalit\u00e0. Alcuni esempi sono:"}
{"id": "24326", "revid": "1610933", "url": "https://it.wikipedia.org/wiki?curid=24326", "title": "Pinguino imperatore", "text": ""}
{"id": "24328", "revid": "1610933", "url": "https://it.wikipedia.org/wiki?curid=24328", "title": "Eudipte crestato", "text": ""}
{"id": "24329", "revid": "1610933", "url": "https://it.wikipedia.org/wiki?curid=24329", "title": "Pinguino saltarocce", "text": ""}
{"id": "24330", "revid": "1610933", "url": "https://it.wikipedia.org/wiki?curid=24330", "title": "Pinguino saltatore", "text": ""}
{"id": "24331", "revid": "1610933", "url": "https://it.wikipedia.org/wiki?curid=24331", "title": "Eudipte ciuffodorato", "text": ""}
{"id": "24332", "revid": "1610933", "url": "https://it.wikipedia.org/wiki?curid=24332", "title": "Pinguino fronte dorata", "text": ""}
{"id": "24333", "revid": "1610933", "url": "https://it.wikipedia.org/wiki?curid=24333", "title": "Pinguino macaroni", "text": ""}
{"id": "24334", "revid": "1610933", "url": "https://it.wikipedia.org/wiki?curid=24334", "title": "Eudipte beccogrosso", "text": ""}
{"id": "24335", "revid": "1610933", "url": "https://it.wikipedia.org/wiki?curid=24335", "title": "Pinguino dal becco grosso", "text": ""}
{"id": "24336", "revid": "1610933", "url": "https://it.wikipedia.org/wiki?curid=24336", "title": "Pinguino del Fiordland", "text": ""}
{"id": "24338", "revid": "1610933", "url": "https://it.wikipedia.org/wiki?curid=24338", "title": "Eudipte dell'Isola Snares", "text": ""}
{"id": "24339", "revid": "38120", "url": "https://it.wikipedia.org/wiki?curid=24339", "title": "Gagliaudo Aulari", "text": "Gagliaudo Aulari \u00e8 un personaggio della tradizione popolare (e la maschera carnevalesca) della citt\u00e0 di Alessandria.\nSecondo la leggenda salv\u00f2 la citt\u00e0 durante l'assedio del Barbarossa nel 1174. Stremati dal lungo assedio, gli alessandrini si trovarono a un bivio: arrendersi o trovare un sistema per salvarsi. Mentre il Consiglio degli Anziani era riunito al Castello di Rovereto intervenne in loro aiuto un popolano, Gagliaudo, pastore e produttore di formaggi, che ide\u00f2 uno stratagemma. Trovata una vacca, la fece nutrire con tutte le granaglie e i viveri rimasti in citt\u00e0, quindi una sera usc\u00ec dalle mura per portare la bestia a pascolare. I nemici lo catturarono e uccisero la bestia, ma rimasero meravigliati dal contenuto del suo stomaco e subito informarono l'Imperatore dell'accaduto. Questi convoc\u00f2 immediatamente il Gagliaudo per interrogarlo. Il vecchio rifer\u00ec che la citt\u00e0 era ben lontana dall'essere sul punto di arrendersi, bens\u00ec tali e tanti erano i viveri a disposizione degli alessandrini, che essi avrebbero potuto resistere all'assedio ancora per mesi. Il Barbarossa, alla notizia, decise di togliere l'assedio.\nSempre secondo la tradizione popolare, sull'angolo della facciata del Duomo di Alessandria una scultura di origine romanica raffigura proprio il salvatore della citt\u00e0, intento a trasportare sulle spalle una formaggetta lodigiana. Pi\u00f9 probabilmente la statuetta raffigura Atlante che regge il mondo (piatto).\nLa storia \u00e8 stata ripresa da Umberto Eco nel suo romanzo Baudolino."}
{"id": "24340", "revid": "1610933", "url": "https://it.wikipedia.org/wiki?curid=24340", "title": "Pinguino delle Snares", "text": ""}
{"id": "24341", "revid": "1610933", "url": "https://it.wikipedia.org/wiki?curid=24341", "title": "Eudipte crestato maggiore", "text": ""}
{"id": "24342", "revid": "1610933", "url": "https://it.wikipedia.org/wiki?curid=24342", "title": "Pinguino crestato", "text": ""}
{"id": "24343", "revid": "1610933", "url": "https://it.wikipedia.org/wiki?curid=24343", "title": "Pinguino crestato maggiore", "text": ""}
{"id": "24344", "revid": "1610933", "url": "https://it.wikipedia.org/wiki?curid=24344", "title": "Eudipte della Nuova Zelanda", "text": ""}
{"id": "24346", "revid": "1610933", "url": "https://it.wikipedia.org/wiki?curid=24346", "title": "Pinguino reale dal ciuffo dorato", "text": ""}
{"id": "24347", "revid": "1610933", "url": "https://it.wikipedia.org/wiki?curid=24347", "title": "Pinguino minore blu", "text": ""}
{"id": "24348", "revid": "1610933", "url": "https://it.wikipedia.org/wiki?curid=24348", "title": "Pinguino minore", "text": ""}
{"id": "24349", "revid": "1610933", "url": "https://it.wikipedia.org/wiki?curid=24349", "title": "Pinguino degli antipodi", "text": ""}
{"id": "24350", "revid": "1610933", "url": "https://it.wikipedia.org/wiki?curid=24350", "title": "Pinguino occhigialli", "text": ""}
{"id": "24353", "revid": "1610933", "url": "https://it.wikipedia.org/wiki?curid=24353", "title": "Pinguino di Adelia", "text": ""}
{"id": "24355", "revid": "1610933", "url": "https://it.wikipedia.org/wiki?curid=24355", "title": "Pinguino antartico", "text": ""}
{"id": "24356", "revid": "1610933", "url": "https://it.wikipedia.org/wiki?curid=24356", "title": "Pinguino dal collare", "text": ""}
{"id": "24357", "revid": "339392", "url": "https://it.wikipedia.org/wiki?curid=24357", "title": "Pinguino dell'Antartide", "text": ""}
