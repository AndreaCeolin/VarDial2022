{"id": "9413", "revid": "163662", "url": "https://it.wikipedia.org/wiki?curid=9413", "title": "Risorgimento", "text": "Il Risorgimento, talvolta identificato come Rivoluzione italiana, \u00e8 il periodo della storia italiana durante il quale l'Italia consegu\u00ec la propria unit\u00e0 nazionale. La proclamazione del Regno d'Italia del 17 marzo 1861 fu l'atto formale che sanc\u00ec, a opera del Regno di Sardegna, la nascita del nuovo Regno d'Italia formatosi con le annessioni plebiscitarie di gran parte degli Stati preunitari. Per indicare questo processo storico si utilizza anche la locuzione \"unit\u00e0 d'Italia\".\nIl termine, che designa anche il movimento culturale, politico e sociale che promosse l'unificazione, richiama gli ideali romantici, nazionalisti e patriottici di una rinascita italiana attraverso il raggiungimento di un'identit\u00e0 politica unitaria che, pur affondando le sue radici antiche nel periodo romano, \u00abaveva sub\u00ecto un brusco arresto [con la perdita] della sua unit\u00e0 politica nel 476 d.C. in seguito al crollo dell'Impero romano d'Occidente\u00bb.\nEstensione cronologica del fenomeno.\nSebbene non vi sia consenso unanime tra gli storici, la maggior parte di essi tende a stabilire l'inizio del Risorgimento, come movimento, subito dopo la fine del dominio Napoleonico e il Congresso di Vienna nel 1815, e il suo compimento fondamentale con l'annessione dello Stato Pontificio e lo spostamento della capitale a Roma nel febbraio del 1871.\nTuttavia, gran parte della storiografia italiana ha esteso il compimento del processo di unit\u00e0 nazionale sino agli inizi del XX secolo, con l'annessione delle cosiddette \"terre irredente\", a seguito della prima guerra mondiale, creando quindi il concetto di quarta guerra di indipendenza.\nLa Resistenza italiana (1943-1945) \u00e8 stata talvolta ricollegata idealmente al Risorgimento attraverso la definizione di \"Secondo Risorgimento\".\nLa definizione dei limiti cronologici del Risorgimento risente evidentemente dell'interpretazione storiografica riguardo a tale periodo e perci\u00f2 non esiste accordo unanime fra gli storici sulla sua determinazione temporale, formale e ideale.\nEsiste inoltre un collegamento tra un \"Risorgimento letterario\" e uno politico: fin dalla fine del XVIII secolo si scrisse di Risorgimento italiano in senso esclusivamente culturale.\nLa prima estensione dell'ideale letterario a fatto politico e sociale della rinascita dell'Italia si ebbe con Vittorio Alfieri (1749-1803), non a caso definito da Walter Maturi il \u00abprimo intellettuale uomo libero del Risorgimento\u00bb, vero e proprio storico dell'et\u00e0 risorgimentale, che diede inizio a quel filone letterario e politico risorgimentale che si svilupp\u00f2 nei primi decenni del XIX secolo.\nCome fenomeno politico, il Risorgimento viene compreso da taluni storici fra il proclama di Rimini (1815) e la breccia di Porta Pia da parte dell'esercito italiano (20 settembre 1870), da altri, fra i primi moti costituzionali del 1820-1821 e la proclamazione del Regno d'Italia (1861) o il termine della terza guerra d'indipendenza (1866).\nAltri ancora, in senso lato, vedono la sua nascita fra l'et\u00e0 riformista della seconda met\u00e0 del XVIII secolo e l'et\u00e0 napoleonica (1796-1815), a partire dalla prima campagna d'Italia.\nLa sua conclusione, parimenti, viene talvolta estesa, come detto, fino al riscatto delle terre irredente dell'Italia nord-orientale (Trentino e Venezia Giulia) a seguito della prima guerra mondiale.\nLe forze politiche che diedero vita alla Costituzione della Repubblica Italiana e una parte della storiografia hanno individuato nella Resistenza all'occupazione nazi-fascista, tra il 1943 e il 1945, un \"secondo\" Risorgimento.\nLa costruzione dell'idea di nazione nella storiografia risorgimentale.\nQuanto sia stata fondata l'identit\u00e0 nazionale italiana, sostanzialmente sconosciuta alla maggioranza del popolo italiano, prima della nascita del Regno d'Italia \u00e8 stato il compito assunto dagli intellettuali risorgimentali nel loro tentativo di costruire e diffondere i miti e le narrazioni relative all'idea di nazione. Un richiamo alla storia passata dove gli storici romantici intravedevano il cammino verso la riconquista della perduta unit\u00e0 politica. Per questo si servirono anche di un'intensa connotazione storica da cui \u00ab\"\u00e8 nato il culto nazionale dei grandi uomini (per es., Dante, Petrarca, Machiavelli, Parini ecc.), che all'epoca si considerava appartenessero 'naturalmente' al susseguirsi delle generazioni che connotavano la 'stirpe' italica'; al suo fianco si pone anche il culto dei grandi eventi passati (la battaglia di Legnano, i Vespri siciliani, la disfida di Barletta, la difesa di Firenze, la rivolta di Genova ecc.), poich\u00e9 si riteneva che quegli episodi non fossero altro che prefigurazioni della 'lotta finale' che le generazioni presenti dovevano compiere, ispirandosi alle battaglie combattute dagli avi.\"\u00bb\nEpoca romana.\nIn epoca romana, la nozione di \"Italia\" si evolse fino a designare la penisola nella sua totalit\u00e0, dalla punta calabra, allora Bruzio, fino alle Alpi; dai tempi di Diocleziano in poi essa incluse anche le isole.\nL'Italia fu il luogo di nascita e il primo campo di espansione del potere romano e fu integrata nello Stato secondo modalit\u00e0 variabili; il sistema amministrativo dell'Italia rimase distinto da quello delle province fino all'epoca di Diocleziano. Le province erano infatti territori governati da magistrati delegati dal potere centrale, mentre l'annessione e poi l'amministrazione dell'Italia si articol\u00f2 attraverso la fondazione di colonie romane e latine, con la stipula di trattati di alleanza e confische del territorio. L'Italia romana era un territorio vasto e contrassegnato da una notevole variet\u00e0 etnica e sociale, che, pur conservando dei forti particolarismi locali, sub\u00ec sin dalla fine della repubblica romana un processo di unificazione sotto un unico regime giuridico.\nIl concetto di stato-nazione \u00e8 senz'altro anacronistico se applicato al mondo antico, tuttavia la memoria storica dell'Italia romana venne particolarmente evocata nel periodo di formazione della nazione italiana moderna.\nEt\u00e0 medievale.\nCon la caduta dell'Impero romano d'Occidente, l'unit\u00e0 territoriale della penisola non venne meno n\u00e9 col regno degli Ostrogoti, n\u00e9 con l'invasione longobarda e la conseguente spartizione della penisola.\nI Longobardi inizialmente tesero a rimanere separati dalle popolazioni soggette sia sotto il profilo politico che militare, ma col tempo finirono sempre pi\u00f9 per fondersi con la componente latina e tentarono, sull'esempio romano e ostrogoto, di riunificare la penisola per dare una base nazionale al loro regno.\nTale tentativo fall\u00ec per l'intervento dei Franchi richiamati da papa Adriano I, secondo un modello destinato a ripetersi nei secoli a venire, che vede il papa cercare il pi\u00f9 possibile di impedire la nascita di una potenza nemica sul suolo italico in grado di compromettere la sua autonomia.\nPrima della conquista franca infatti, il \"Regnum Langobardorum\" si identificava con la massima parte dell'Italia peninsulare e continentale e gli stessi re longobardi, dal VII secolo, non si consideravano pi\u00f9 solo re dei longobardi, ma dei due popoli (longobardi e italici di lingua latina) posti sotto la propria sovranit\u00e0 nei territori non bizantini e dell'Italia tutta (\"rex totius Italiae\"). I vincitori si erano pertanto gradualmente romanizzati, abbracciando la cultura dei vinti grazie anche all'accettazione del latino come unica lingua scritta dello Stato e come strumento di comunicazione privilegiato a livello giuridico e amministrativo.\nA partire dalla seconda met\u00e0 dell'VIII secolo, i Franchi rivendicarono il titolo imperiale con Carlo Magno. Un secolo e mezzo pi\u00f9 tardi, dopo l'estinzione della dinastia carolingia, fu un nuovo sovrano germanico, Ottone I di Sassonia, a rivendicare l'autorit\u00e0 imperiale. Sin dall'epoca carolingia, il controllo del Regno d'Italia rimase un fattore chiave per la conquista della corona imperiale, pertanto il titolo rimase a lungo conteso e alla lunga all'aristocrazia italica sfugg\u00ec il controllo della corona, ma essa riusc\u00ec comunque a consolidare il proprio potere attraverso processi di potenziamento dinastico e signorile. La storiografia nazionalistica dipinse Berengario del Friuli (850-924), retoricamente rappresentato come \u00abun campione e un assertore dell'unit\u00e0 d'Italia\u00bb, e Arduino d'Ivrea (955-1015), sovrani del Regno d'Italia entrambi appartenenti alla dinastia anscarica, come antesignani dei patrioti risorgimentali.\nNei primi secoli dopo il Mille, lo stesso desiderio di autonomia e libert\u00e0 port\u00f2 a un notevole sviluppo delle Repubbliche marinare (Amalfi, Genova, Pisa e Venezia), e poi dei liberi Comuni di popolo, favorendo quella rinascita dell'economia e insieme delle arti che approder\u00e0 al Rinascimento, e che fu anticipata dal risveglio religioso che si ebbe nel Duecento con le figure di Gioacchino da Fiore e Francesco d'Assisi.\nSe durante l'alto Medioevo il sentimento nazionale italiano si mantenne ancora piuttosto in ombra, partecipando alla contesa tra le due potenze di allora, il Papato e l'Impero, con i quali si schierarono rispettivamente guelfi e ghibellini, esso cominci\u00f2 cos\u00ec lentamente a emergere, alimentandosi soprattutto del ricordo dell'antica grandezza di Roma, e trovando nell'identit\u00e0 religiosa rappresentata dalla Chiesa, idealmente erede delle istituzioni romane, un senso di comune appartenenza.\nLa vittoria nella battaglia di Legnano a opera della Lega Lombarda contro l'imperatore Federico Barbarossa (1176), e la rivolta dei Vespri siciliani contro il tentativo del re di Francia di assoggettare la Sicilia (1282), saranno assunte in particolare dalla retorica romantica ottocentesca come i simboli del primo risveglio di una coscienza di patria\nLa realt\u00e0 storica mostrava invece come la formazione dei comuni e delle signorie port\u00f2 al fallimento di una composizione politica unitaria, per il prevalere di interessi locali in un'Italia suddivisa in piccoli stati, spesso in lotta fra di loro. Cos\u00ec fu non progetto politico unitario ma espressione della volont\u00e0 di una politica espansionistica di assoggettamento l'azione del sovrano svevo-italiano Federico II di Svevia, tesa a favorire l'instaurarsi di signorie ghibelline a lui amiche, sottraendo l'Italia dall'influenza papale e sottomettendola per intero all'impero germanico.\nIn modo simile la storiografia ottocentesca post-unitaria, che voleva respingere l'accusa degli italiani restii a fare la guerra e chiusi nei loro interessi privati, giudic\u00f2 ispirata ad uno spirito di riscossa nazionale nell'ambito militare la vittoria nel 1379 del condottiero Alberico da Barbiano nella Battaglia di Marino al comando delle milizie italiane contro mercenari francesi e bretoni al soldo dell'Antipapa Clemente VII. Per questa sua impresa Alberico ricever\u00e0 da Papa Urbano VI uno stendardo col motto \"LI-IT-AB-EXT\" (\"Italia ab exteris liberata\" - L'Italia liberata dagli stranieri). Secondo Gregorovius, dimenticando lo spirito mercenario che animava le imprese del condottiero di ventura Alberico da Barbiano, questa fu \u00ab\"la prima volta [in cui] le armi nazionali vinsero le compagnie di ladroni stranieri; l'Italia si dest\u00f2 alla fine dal suo letargo, sicch\u00e9 da quella giornata di Marino si pu\u00f2 dire che cominci l'era di una nuova milizia italiana e di una nuova arte di guerra\"\u00bb\nCos\u00ec scrive Ariodante Fabretti patriota, storico e senatore del Regno d'Italia nella XVI legislatura che vede nel soldato di ventura quasi una figura profetica dei futuri eroi risorgimentali:\nRinascenze e Rinascimento.\nDurante le rinascenze culturali del XIII e XIV secolo, che avrebbero condotto al fiorire del Rinascimento, si dimostr\u00f2 ben vivo il ricordo della passata grandezza dell'Italia come centro del potere e della cultura dell'Impero romano e come centro del mondo, e il Paese fu ispirazione ed oggetto di studio per poeti e letterati, cantando lodi all'Italia antica - gi\u00e0 vista come continuum culturale se non nazionale - e deprecandone la contemporanea situazione.\nUn sentimento di comune appartenenza nazionale sembr\u00f2 maturare presso gli intellettuali del tempo mentre il volgare latino locale veniva elevato al rango di lingua letteraria, primo ideale elemento di una coscienza collettiva di popolo. Anche grazie a tali letterati e intellettuali, fra cui emersero le figure universali di Dante, Petrarca e Boccaccio, che ebbero scambi culturali senza tener conto dei confini regionali e locali, la lingua italiana dotta si svilupp\u00f2 rapidamente, evolvendosi e diffondendosi nei secoli successivi anche nelle pi\u00f9 difficili temperie politiche, pur rimanendo per molti secoli lingua veicolare solo per le classi pi\u00f9 colte e dominanti, venendo progressivamente e indistintamente adottata come lingua scritta in ogni regione italofona, prescindendo dalla nazionalit\u00e0 dei suoi principi. Dante e Petrarca inoltre introdussero la locuzione Bel paese, come espressione poetica, per indicare l'Italia:\nAllo stesso tempo Dante deplor\u00f2 la condizione politica in cui si trovava l'Italia con la famosa terzina della Divina Commedia:\nNel 1474 Flavio Biondo manda alle stampe l'opera l\"Italia illustrata\", un libro di geografia e di storia su quelle che allora erano le diciotto province della penisola. Sul piano politico, invece, a causa della mancanza di uno Stato unitario sul modello di quelli che stavano via via sorgendo nel resto d'Europa, i piccoli stati italiani furono costretti a supplire con l'intelligenza strategica dei suoi capi politici alla superiorit\u00e0 di forze degli stati nazionali europei, arrivando a concordare un'alleanza la Lega Italica. Esemplare fu in proposito il signore di Firenze Cosimo de' Medici (1389-1464), non a caso soprannominato \"Pater Patriae\", ovvero \"Padre della Patria\", e considerato uno dei principali artefici del Rinascimento fiorentino: la sua politica estera, infatti, mirante al mantenimento di un costante e sottile equilibrio fra i vari stati italiani, sar\u00e0 profetica nell'individuare nella concordia italiana l'elemento chiave per impedire agli stati stranieri di intervenire nella penisola approfittando delle sue divisioni.\nL'importanza della strategia di Cosimo, proseguita dal suo successore Lorenzo il Magnifico (1449-1492) nella sua continua ricerca di un accordo tra gli stati italiani in grado di sopperire alla loro mancanza di unit\u00e0 politica, non venne tuttavia compresa dagli altri pr\u00ecncipi della penisola, ed essa si concluse con la morte di Lorenzo nel 1492.\nDa allora in Italia ebbe inizio un lungo periodo di dominazione straniera, la quale, secondo gli storici risorgimentali, fu quindi dovuta non a sterile arrendevolezza, bens\u00ec al ritardo del processo politico di unificazione. Nella propaganda risorgimentale, per via del di Massimo d'Azeglio, \u00e8 anzi rimasto celebre e ricordato come gesto di patriottismo l'episodio della disfida di Barletta (1503), quando tredici cavalieri italiani, alleati degli spagnoli per la conquista del Regno di Napoli, capeggiati dal capitano di ventura Ettore Fieramosca, sconfissero in duello altrettanti cavalieri francesi che li avevano insultati accusandoli di vilt\u00e0 e codardia.\nL'interesse per l'unit\u00e0 si spost\u00f2 intanto dall'ambito culturale a quello dell'analisi politica e, gi\u00e0 nel XVI secolo, Machiavelli e Guicciardini dibattevano il problema della perdita dell'indipendenza politica della penisola, divenuta nel frattempo un campo di battaglia fra Francia e Spagna e infine caduta sotto la dominazione di quest'ultima.\nPur con programmi diversi, Machiavelli e Guicciardini, fautori rispettivamente di uno Stato accentrato e di uno federale, concordavano sul fatto che la perdita dell'individualit\u00e0 nazionale fosse avvenuta a causa dell'individualismo e della mancanza di senso dello Stato delle varie popolazioni italiane. Ecco quindi il compito del Principe al quale Machiavelli lanciava la sua nota \nAll'inizio del XVII secolo Cesare Ripa con la sua opera \"Iconologia\", nella voce \"Italia con le sue provincie. Et parti de l'isole\", rifacendosi ai testi classici diffonde l'immagine classica dell'Italia turrita, con cornucopia e sovrastata da una stella, \u00abcome rappresentata nelle Medaglie di Commodo, Tito et Antonino\u00bb e conclude la descrizione dell'Italia con la frase \u00ab\"Siede sopra il Globo (come dicemmo) per dimostrare come l'Italia \u00e8 Signora et Regina di tutto il Mondo, come hanno dimostrato chiaro gli antichi Romani, et hora pi\u00f9 che mai il Sommo Pontefice maggiore et superiore a qual si voglia Personaggio.\"\u00bb\nIl Settecento e il termine del periodo prerisorgimentale.\nNel 1713 venne firmato il Trattato di Utrecht che introdusse nuovi elementi nel quadro geopolitico italiano: gli austriaci sostituirono gli spagnoli nel possesso del ducato di Milano, il duca di casa Savoia venne elevato al titolo di monarca e i suoi domini ingranditi. Un ulteriore assetto venne dato in Italia con il trattato di Aquisgrana (1748) interpretato da molti studiosi del risorgimento, a partire da Carducci, come termine del periodo prerisorgimentale italiano e inizio del Risorgimento.\nLo sviluppo di una coscienza politica nazionale coincise, soprattutto nella borghesia, con la diffusione delle idee liberali e dell'Illuminismo.\nNel 1765 sul n.2 de \"Il Caff\u00e8\", rivista fondata dall'illuminista Pietro Verri, esce \"La patria degli Italiani\", di Gian Rinaldo Carli che si chiude con la frase \u00abUn italiano in Italia non \u00e8 mai forestiero\u00bb.\nGaetano Filangieri pubblica nel 1780 l'opera \"La Scienza della Legislazione\", in cui propugna l'abolizione dei residui del feudalesimo e la monarchia costituzionale, il suo libro, che avr\u00e0 immediatamente un gran successo in Italia in Europa sar\u00e0 messo all'indice nel 1784. Sempre nel 1780 Gian Francesco Galeani Napione pubblica \"Osservazioni intorno al progetto di pace tra S[ua]. M[aest\u00e0]. e le potenze barbaresche\", proponendo una confederazione tra gli stati marittimi italiani guidata dal papato per difendere il commercio marittimo dall'attivit\u00e0 dei pirati barbareschi; con l'avvento della rivoluzione francese, con scritti successivi: \"Idea di una confederazione delle potenze d'Italia\" (1791), \"Memoria sulla necessit\u00e0 di una confederazione delle potenze d'Italia\" (1794) promuover\u00e0 casa Savoia, in luogo del Papa, come guida di una confederazione di stati italiani in funzione antiespansionistica francese.\nNel 1782 quaranta scienziati italiani fondarono a Verona la Societ\u00e0 italiana, ritenendo, come scrisse il suo primo presidente, il matematico Antonio Maria Lorgna, che \u00ab\"lo svantaggio dell'Italia \u00e8 l'avere ella le sue forze disunite\"\u00bb per cui si doveva \u00ab\"associare le cognizioni e l'opera di tanti illustri Italiani separati\"\u00bb ricorrendo \u00ab\"a un principio motore degli uomini sempre attivo, e talora operante con entusiasmo, l'amor della Patria\"\u00bb. Quando questo si fosse realizzato, concludeva Lorgna,: \u00ab\"Cari Signori oltremontani, aspettino un pochino e vedranno l'Italia sotto altro aspetto fra pochi anni. Basta che siamo uniti\".\u00bb\nEt\u00e0 giacobina e napoleonica.\nQueste idee vennero quindi esaltate dalla Rivoluzione francese, ed ebbero un'accelerazione improvvisa con la discesa in Italia di Napoleone Bonaparte nella sua I campagna d'Italia, nel 1796.\nDopo lo scoppio della Rivoluzione francese in Italia si formarono gruppi di giacobini con finalit\u00e0' rivoluzionarie: Filippo Buonarroti tent\u00f2 senza successo una sollevazione in Toscana che port\u00f2 al suo arresto e all'espulsione in Francia; a Napoli nel dicembre del 1792 si form\u00f2 una societ\u00e0 patriottica, i cui membri vennero scoperti e tre di loro, Emanuele De Deo, Vincenzo Galiani e Vincenzo Vitaliani, nel 1794 furono processati e impiccati per dare un monito a chi si volesse ribellare.\nLo stesso anno altri club rivoluzionari patriottici furono scoperti con le conseguenti impiccagioni: a Torino di Francesco Junod e Giovanni Chantel, a Biella di Francesco de Stefanis. Nel 1794 a Bologna vi fu il tentativo di rivolta di Luigi Zamboni e Giovanni Battista De Rolandis terminato anch'esso con la morte dei due cospiratori che, secondo i sostenitori dell'ipotesi bolognese, furono gli ideatori del tricolore italiano, che sarebbe stato usato in questa occasione per la prima volta.\nNon fu che alla fine del XVIII secolo, con l'arrivo delle truppe napoleoniche nella penisola, che cominci\u00f2 a diffondersi presso strati sempre pi\u00f9 ampi di popolazione un sentimento nazionale italiano, fino ad allora percepito soltanto da una ristretta cerchia di intellettuali, aristocratici e borghesi gi\u00e0 esposti alle idee dell'Illuminismo, che aveva trovato in Napoli il suo maggior centro di studio accademico. Un'eredit\u00e0 ancora ben presente, a testimonianza dell'influsso \"francese\", \u00e8 data dalla origine del tricolore italiano inizialmente adottato nelle piccole ed effimere repubbliche create da Napoleone Bonaparte nell'Italia centro settentrionale e, quindi divenuto bandiera nazionale italiana; risale sempre a Napoleone la coniazione della prima moneta, dopo l'antichit\u00e0 classica, recante la parola \"Italia\": si tratta del marengo d'oro da 20 franchi coniato nel 1801 dalla Repubblica Subalpina per celebrare la vittoria alla Battaglia di Marengo contro gli austriaci recante la dicitura: \"L'Italie d\u00e9livr\u00e9e \u00e0 Marengo\" (L'Italia liberata a Marengo).\nRovesciati i sovrani preesistenti, i francesi, stabilmente insediati in buona parte dell'Italia settentrionale, crearono repubbliche su modello francese (le cosiddette repubbliche sorelle), rivoluzionando la vita del tempo e portando idee nuove, ma facendone anche ricadere il costo sulle popolazioni locali, deludendo cos\u00ec le speranze dei patrioti giacobini italiani, sino a generare episodi di rivolta come le cosiddette \"Pasque veronesi\".\nMelchiorre Gioia nel 1796 vinse il concorso bandito dalla Societ\u00e0 di Pubblica Istruzione di Milano sul tema \"Quale dei governi liberi meglio convenga alla felicit\u00e0 d'Italia\", con una dissertazione in cui sostenne la tesi di un'Italia libera, repubblicana, retta da istituzioni democratiche, indivisibile per i suoi vincoli geografici, linguistici, storici e culturali.\nDurante il tramonto dell'era napoleonica, questi nuovi sentimenti nazionalistici vennero diffusi, per guadagnarsi l'appoggio delle popolazioni anche dagli stati che si fronteggiavano militarmente sul suolo italiano. Da Gradisca l'11 ottobre 1813 Eugenio di Beauharnais invitando gli italiani all'unione e al combattimento contro le forze austriache affermava: \u00ab[...] ITALIA! ITALIA! Questo sacro nome, che produsse nell'antichit\u00e0 cotanti prodigj, sia oggid\u00ec il nostro grido di unione! ... Il prode che combatte pei suoi focolari, per la sua famiglia, per la sua gloria e per l'indipendenza del suo paese \u00e8 sempre invincibile...\u00bb; a questo proclama rispondeva il 10 dicembre 1813 Nugent, comandante delle forze austro britanniche, da Ravenna rivolgendo a sua volta un proclama agli italiani prometteva \u00ab... Avrete TUTTI a divenire una nazione indipendente...\u00bb\nLord Bentick, comandante dell'esercito britannico in Italia, dopo essere sbarcato a Livorno, il 14 marzo 1814, a sua volta lanciava un appello agli italiani, facendo un parallelo con la Spagna appena resasi indipendente, che si concludeva: \"... Congiunte allora le forze nostre faran s\u00ec che l'Italia ci\u00f2 divenga ch'ella gi\u00e0 fu n\u00e9 suoi migliori tempi, e ci\u00f2 che al presente \u00e8 ancora la Spagna.\".. Lo stesso Bentick precedentemente nel 1812 aveva creato la \"Italian Levy\", (Leva Italiana) ossia una forza militare composta da tre reggimenti formati da italiani, non inscritti a ruolo nell'esercito inglese, posti sotto il comando di Vittorio Amedeo Sallier della Torre, con l'intento di creare un nucleo di armata di liberazione indipendente, l'armata venne disciolta nel dicembre 1815.\nIn questo periodo un pi\u00f9 forte richiamo per una presa di coscienza politica nazionale si trova nel Proclama di Rimini che rimase per\u00f2 del tutto disatteso. Il 30 marzo 1815, durante la guerra austro-napoletana, Gioacchino Murat rivolse un appello a tutti gli italiani (\u00ab\" [...] Italiani, non state pi\u00f9 in forse, siate Italiani...\"\u00bb) affinch\u00e9 si unissero per correre in aiuto del regno di Napoli, unico garante della loro indipendenza nazionale contro l'occupante straniero:\nSempre allo scopo di attirare le simpatie delle classi colte italiane alla propria causa, il governo austriaco arriv\u00f2 nel gennaio 1816 a favorire l'uscita a Milano di una rivista intitolata Biblioteca Italiana, che sort\u00ec l'effetto opposto e indusse come reazione la nascita de Il Conciliatore.\nNegli ultimi anni del periodo napoleonico Ugo Foscolo inizia a comporre lo scritto \"Dell'indipendenza del regno d'Italia\", che uscir\u00e0 postumo col titolo di \"Della servit\u00f9 dell'Italia\", si tratta di una raccolta di discorsi, tra questi \"Discorso agli italiani di ogni setta\", rivolti agli italiani invitati a considerare la condizione del paese, in preda a divisioni settarie, e a meditare sulla sua indipendenza. Nel settembre 1818 il poeta Giacomo Leopardi comporr\u00e0 la lirica All'Italia, a contenuto patriottico e confrontante il presente stato dell'Italia con l'antica gloria.\nLe idee e gli uomini.\nIl sorgere della coscienza nazionale non fu un processo unitario, lineare o coerentemente definito; diversi programmi, aspettative e ideali, a volte anche incompatibili tra loro, confluirono in un vero e proprio crogiolo: vi erano in campo quelli romantico-nazionalisti, repubblicani, protosocialisti, massoni, anticlericali, liberali, monarchici filosabaudi e papalini, laici e clericali, vi era l'ambizione espansionista di Casa Savoia verso la Lombardia, vi era la volont\u00e0 di liberarsi dal dominio austriaco nel Regno del Lombardo-Veneto, unitamente al generale desiderio di migliorare la situazione socio-economica approfittando delle opportunit\u00e0 offerte dalla rivoluzione tecnico-industriale, superando al contempo la frammentazione della penisola laddove sussistevano Stati, in parte liberali, che spinsero i vari rivoluzionari della penisola a elaborare e a sviluppare un'idea di patria pi\u00f9 ampia e ad auspicare la nascita di uno Stato nazionale analogamente a quanto avvenuto in altre realt\u00e0 europee come Francia, Spagna e Gran Bretagna.\nFrancesco Lomonaco fu uno dei primi, se non il primo, a preconizzare la formazione di un'Italia unita sotto un unico governo. Nel suo scritto \"Colpo d'occhio sull'Italia\", contenuto nel \"Rapporto al cittadino Carnot\" (1800), egli recit\u00f2: \u00abPerch\u00e9 vi sia in Europa bilancia politica \u00e8 d'uopo che l'Italia sia fusa in un solo governo [...] Gli Italiani, avendo unico e proprio governo acquisteranno spirito di nazionalit\u00e0, avendo patria godranno della libert\u00e0 e di tutti i beni che ne derivano\u00bb.\nDopo Lomonaco, le personalit\u00e0 di spicco in questo processo furono molte tra cui:\nGiuseppe Mazzini, figura eminente del movimento democratico repubblicano italiano ed europeo; Giuseppe Garibaldi, repubblicano, e di simpatie socialiste, considerato un eroe in Europa e in Sud America per le iniziative in favore della libert\u00e0; Camillo Benso conte di Cavour, statista liberale in grado di muoversi sulla scena europea per ottenere sostegni, anche finanziari, all'espansione del Regno di Sardegna; il re di Sardegna Vittorio Emanuele II di Savoia, abile a concretare il contesto favorevole con la costituzione del Regno d'Italia.\nVi furono gli unitaristi repubblicani e federalisti radicali contrari alla monarchia come Nicol\u00f2 Tommaseo e Carlo Cattaneo; vi furono cattolici come Vincenzo Gioberti, Antonio Rosmini e Vincenzo d'Errico che auspicavano una confederazione di stati italiani presieduta dal Papa (neoguelfismo) o della stessa dinastia sabauda; vi furono docenti ed economisti come Giacinto Albini e Pietro Lacava, divulgatori di ideali mazziniani soprattutto nel Meridione.\nVerso la fine del secolo XVIII e l'inizio del successivo, similmente a quanto accadeva in Francia si formarono societ\u00e0 segrete, per lo pi\u00f9 d'ispirazione giacobina e massonica, tra queste i Filadelfi, gli Adelfi che confluirono nei Sublimi maestri perfetti.\nTrascorsa la fase delle societ\u00e0 segrete, sviluppatasi soprattutto tra il 1820 e il 1831, durante i due decenni successivi presero corpo le due correnti principali che promossero con piena consapevolezza e incisivit\u00e0 politica il processo risorgimentale, quella democratica e quella moderata.\nGli anni della restaurazione.\n Dopo la sconfitta definitiva di Napoleone il Congresso delle potenze vincitrici riunitosi a Vienna decise nel 1815 di restaurare i sovrani detronizzati in nome del principio di legittimit\u00e0, talora sacrificato per l'assetto dell'equilibrio di potere (\"balance of power\") tra le potenze europee. Per assicurare il mantenimento dell'ordine, essendo la restaurazione avvenuta senza considerare le volont\u00e0 popolari e talora imponendo un nuovo dominio diverso da quello pre-napoleonico, come nel caso dell'annessione del Veneto all'Impero austriaco, e non opponendosi l'anno seguente all'annessione del Regno di Sicilia nel Regno di Napoli creando il Regno delle due Sicilie con Napoli unica capitale, venne sviluppato il principio d'intervento e della sovranit\u00e0 limitata degli stati. Dove la situazione politica di uno Stato mettesse in pericolo l'ordine negli altri stati, si previde la creazione di uno strumento repressivo internazionale chiamato Santa Alleanza a cui avrebbero partecipato forze armate delle potenze vincitrici. Il patto fu stipulato tra l'Austria, la Prussia, la Russia; successivamente il 20 novembre 1815 la Gran Bretagna ader\u00ec a quella che fu chiamata la Quadruplice Alleanza, che l'entrata della Francia di Luigi XVIII nel 1818 trasform\u00f2 nella Quintuplice Alleanza.\nIl Congresso concord\u00f2 inoltre incontri periodici (il cosiddetto \"Concerto d'Europa\"), al fine di controllare lo Stato dell'ordine internazionale, appianare i contrasti e assicurare la pace: uno strumento questo cos\u00ec efficace che fino alla guerra di Crimea vennero evitati conflitti tra le potenze europee.\nDopo il Congresso di Vienna, nonostante le dure repressioni a cui furono sottoposti i cosiddetti \"giacobini\" italiani, l'influenza francese e rivoluzionaria rimase nella vita politica italiana attraverso la circolazione delle idee e la diffusione di gazzette letterarie; fiorirono salotti borghesi che, sotto il pretesto letterario, crearono veri e propri club di tipo anglosassone o giacobino, spesso di modello iniziatico e massonico. Tali circoli si prestarono talvolta a coprire alcune societ\u00e0 segrete che andavano formandosi, come i Filadelfi e gli Adelfi, trasformatisi infine nei Sublimi Maestri Perfetti di Filippo Buonarroti.\nI moti carbonari.\nIn questo panorama patriottico settario, la principale associazione politica segreta fu quella della Carboneria, originariamente nata a Napoli nel 1814 per opporsi alla politica filonapoleonica di Gioacchino Murat; dopo la caduta di quest'ultimo e l'insediamento o il ritorno sui troni in alcuni stati della penisola italiana di sovrani illiberali tramite l'intervento delle truppe austriache, la Carboneria si diffuse nella penisola assumendo un carattere cospiratorio con lo scopo di trasformare questi stati in stati costituzionali provocandovi moti rivoluzionari.\n1817.\nIl primo moto carbonaro venne tentato a Macerata, nello Stato pontificio, nella notte tra il 24 e il 25 giugno 1817, ma la polizia papalina, informata dei preparativi, soffoc\u00f2 l'azione sul nascere. Tredici congiurati furono condannati a morte e poi graziati da papa Pio VII.\nNel luglio del medesimo anno le rimanenti truppe austriache, ancora presenti a Napoli dopo aver riportato i Borboni sul trono, completarono il loro ritiro dal Regno delle Due Sicilie e il generale austriaco Laval Nugent von Westmeath divenne comandante supremo dell'esercito delle Due Sicilie e Ministro della guerra.\n1820-1823.\nNel porto spagnolo di Cadice il 1\u00ba gennaio 1820 gli ufficiali delle forze militari che avrebbero dovuto reprimere la rivolta di Sim\u00f3n Bol\u00edvar nell'America del sud rifiutarono di imbarcarsi. Il loro \"pronunciamiento\" si estese a tutta la Spagna, obbligando il re Ferdinando VII a concedere nuovamente il 10 marzo dello stesso anno la Costituzione di Cadice del 1812.\nLe notizie di questi avvenimenti accesero gli animi dei carbonari italiani provocando i moti costituenti degli anni 1820-1821 che, pur avendo tutti come finalit\u00e0 la progressiva liberalizzazione dei regimi assolutistici, assunsero tuttavia connotazioni diverse da Stato a Stato e da citt\u00e0 a citt\u00e0.\nIn Sicilia una rivolta separatista esplose il 15 luglio 1820 con la formazione di un governo a Palermo che ripristin\u00f2 la Costituzione siciliana del 1812. I separatisti del governo provvisorio inviarono una lettera al re dove dichiaravano che: \u00abDal 1816 in poi, la Sicilia ebbe la sventura di essere cancellata dal novero delle nazioni e di perdere ogni costituzione. Noi domandiamo l'indipendenza della Sicilia e i voti non sono solo di Palermo ma della Sicilia intera e la maggior parte del popolo siciliano ha pronunziato il suo voto per l'indipendenza\u00bb. Il 7 novembre 1820 il Borbone invi\u00f2 un esercito agli ordini di Florestano Pepe (poi sostituito dal generale Pietro Colletta) che riconquist\u00f2 la Sicilia attraverso lotte sanguinose e ristabil\u00ec la monarchia assoluta risottomettendo la Sicilia a Napoli.\nA Napoli i moti iniziati il 1\u00ba luglio del 1820 a opera di due giovani ufficiali, Michele Morelli (1790-1822) e Giuseppe Silvati (1791-1822), culminarono con la presa della citt\u00e0: il generale Guglielmo Pepe, comandante degli insorti, riusc\u00ec ad imporre al re Ferdinando I la concessione della costituzione.\nPer riportare l'ordine negli stati che si erano sollevati le potenze europee della Quadruplice alleanza si riunirono nel dicembre del 1820 al Congresso di Troppau. Ferdinando I convocato nel successivo Congresso di Lubiana nel gennaio 1821 ebbe il permesso di recarvisi dal governo rivoluzionario, dietro il giuramento di difendere la costituzione di fronte al consesso europeo. Il re tuttavia, sconfessando gli impegni presi alla partenza da Napoli col parlamento napoletano, richiese l'intervento militare degli Austriaci, le cui truppe discesero la penisola, sconfissero l'esercito napoletano, guidato da Pepe, nella battaglia di Antrodoco il 7 marzo 1821 e conquistarono Napoli il 23 marzo. La costituzione venne annullata e trenta rivoluzionari furono condannati a morte (tra cui Pepe, Morelli e Silvati).\nA Palermo, nell'agosto del 1821, vennero costituite venti \"vendite\" carbonare, con la finalit\u00e0 di abbattere il governo e avere la costituzione spagnola; il moto era guidato dal sacerdote Bonaventura Calabr\u00f2, che organizz\u00f2 una rivolta prevista il 12 gennaio 1822, creando un nuovo vespro. Tuttavia il susseguirsi delle riunioni insospett\u00ec la polizia borbonica, che convinse un congiurato al doppio gioco. Nella notte dell'11 gennaio iniziarono i primi arresti e confessioni, un timido tentativo di rivolta che avvenne l'indomani fu represso e i congiurati imprigionati. Il 31 gennaio, nove dei congiurati, tra cui due sacerdoti, furono condannati a morte e le loro teste, rinchiuse in gabbie di ferro, rimasero appese a Porta San Giorgio fino al 1846.\nIn Basilicata, tra i promotori dei moti carbonari vi furono il medico Domenico Corrado e i fratelli Francesco e Giuseppe Venita, in passato militari borbonici, che invano tentarono di far sollevare l'intera regione per la salvaguardia della Costituzione. Le loro attivit\u00e0 sovversive incitarono il governo borbonico ad inviare un reggimento capeggiato dal generale austriaco Roth che, dopo averli scovati a Calvello, li condann\u00f2 a morte tramite fucilazione assieme ad altri rivoluzionari mentre Corrado fu condotto a Potenza dove venne passato per le armi; le condanne si consumarono tra il marzo e l'aprile del 1822.\nMentre a Napoli i rivoltosi ebbero come unica finalit\u00e0 la promulgazione della costituzione, a Torino l'insurrezione scoppiata nel gennaio 1821 accolse tensioni e inquietudini anti-austriache, gi\u00e0 manifestatesi in quella citt\u00e0 con i moti studenteschi soffocati nel sangue dalla polizia sabauda. Questi ultimi moti, provocarono l'abdicazione di Vittorio Emanuele I di Savoia e videro come protagonisti alcuni degli uomini simbolo del Risorgimento, tra i quali Santorre di Santa Rosa. I moti terminarono col rientro di re Carlo Felice a Torino e l'intervento di truppe austriache, dietro sua richiesta.\nAnche a Milano una componente patriottica e anti-austriaca partecip\u00f2 ai moti, fra i cui ispiratori va citato il forlivese Piero Maroncelli, che per\u00f2 venne arrestato dalla polizia austriaca. La scoperta di alcuni documenti compromettenti permise cos\u00ec alle autorit\u00e0 di stroncare l'insurrezione, alla quale avrebbe preso parte Federico Confalonieri, rinchiuso, subito dopo il fallimento del moto, nella Fortezza dello Spielberg, dove erano gi\u00e0 custoditi da alcuni mesi il Maroncelli e Silvio Pellico, a seguito del celebre processo Maroncelli Pellico. Le successive repressioni spinsero all'esilio molti patrioti italiani, come Antonio Panizzi, che proseguirono all'estero la loro azione, impegnandosi propagandisticamente e stabilendo contatti con personalit\u00e0 delle potenze straniere interessate a risolvere il problema italiano.\nNel Ducato di Modena e Reggio venne scoperta dalla polizia una congiura carbonara, la cui repressione si concluse con una sentenza di nove condanne a morte: sette condannati erano latitanti e furono perci\u00f2 impiccati in effigie, uno ebbe la pena convertita a dieci anni di carcere e l'unico giustiziato per decapitazione fu il sacerdote Giuseppe Andreoli.\nIl periodo dei moti liberali si chiuse a fine settembre 1823, con la resa di Cadice, dopo la battaglia del Trocadero, a cui partecip\u00f2 anche Carlo Alberto di Savoia, vinta dalle forze francesi di Luigi XVIII, incaricato dalle potenze della Santa Alleanza di ripristinare con la forza la monarchia assoluta in Spagna.\n1824-1847.\nIn Romagna, nel 1824, dopo l'uccisione del direttore di polizia di Ravenna Domenico Matteucci a opera di una cospirazione carbonara, il cardinale Agostino Rivarola venne inviato per reprimerla. Rivarola, nominato \"cardinal legato a latere\", fece condurre un'indagine che port\u00f2 a un processo e alla sentenza del 31 agosto 1825, con la quale vennero condannate, a varie pene, 514 persone appartenenti a tutti gli strati sociali. Successivamente fu concessa la commutazione della pena ai sette condannati alla pena capitale e la grazia per molti altri. A Roma nel 1825 la repressione della carboneria condotta dalla giustizia pontificia culmin\u00f2 nella condanna a morte per decapitazione di Angelo Targhini e Leonida Montanari, dopo aver cercato pi\u00f9 volte di farli ravvedere.\nNuove insurrezioni si ebbero nel Cilento nel 1828 per ottenere il ripristino della Costituzione che nel 1820 era stata concessa nel Regno delle Due Sicilie. Il tentativo dei rivoltosi si concluse tragicamente con trentatr\u00e9 condanne a morte e il paesino di Bosco raso al suolo a cannonate dal maresciallo Del Carretto.\nNel Ducato di Modena, il 3 febbraio 1831, venne tentata da parte di Ciro Menotti una sollevazione popolare che non riusc\u00ec: Menotti e Vincenzo Borelli, furono impiccati.\nIn Emilia-Romagna, nel 1831, l'effimero Stato delle Province Unite Italiane fu represso con l'intervento delle truppe austriache che per la prima volta si scontrarono il 25 marzo 1831 con soldati esclusivamente italiani nella battaglia delle Celle a Rimini. Nei giorni precedenti la colonna di volontari guidati da Giuseppe Sercognani, comandante della guardia nazionale di Pesaro, per conto del governo delle Province Unite marciante verso Roma, era stata sconfitta (8-11 marzo 1831) a Rieti dalle truppe pontificie. A seguito di questi moti i rappresentanti delle potenze europee presenti a Roma consegnarono a papa Gregorio XVI, nel maggio 1831, un memorandum in cui chiedevano allo Stato Pontificio profonde riforme amministrative che furono parzialmente accolte con un editto del 5 luglio 1831.\nNel 1832 riprese la ribellione in Romagna, repressa dal cardinale Albani che intervenne con forze sanfediste. Dopo un primo scontro con le guardie civiche, il 20 e 21 gennaio, che si caratterizz\u00f2 con le \"Stragi di Cesena e Forl\u00ec\", altre battaglie vi furono il 24 gennaio a Faenza, il 25 a Forl\u00ec. La riunione delle forze papaline con le truppe austriache e quindi il loro ingresso il 26 a Bologna concluse la rivolta.. Per bilanciare l'intervento austriaco a Bologna, i francesi il 26 febbraio con una spedizione navale occuparono Ancona dove rimasero per sei anni.\nNel 1827 esce la prima edizione stampata del primo esempio di romanzo storico italiano: \"I promessi sposi\", ambientato in Lombardia durante il dominio spagnolo. Secondo un'interpretazione risorgimentista, il periodo storico del malgoverno spagnolo in Milano era stato scelto da Manzoni con l'intento di alludere al medesimo opprimente governo del dominio austriaco sul nord Italia. Altri critici letterari ritengono invece che quella che Manzoni volesse descrivere era la societ\u00e0 italiana di ogni tempo, con tutti i suoi difetti che si sono mantenuti nel tempo.\nCerto \u00e8 che con la stesura di questo romanzo Alessandro Manzoni inizi\u00f2 la ricerca linguistica, completata con l'edizione del 1840, per la definizione di una lingua nazionale come essenziale fondamento della unit\u00e0 politica.\nNel 1832, fu pubblicata a Torino l'autobiografia di Silvio Pellico, \"Le mie prigioni\", con la descrizione delle pesanti condizioni di vita dei prigionieri politici in regime di carcere duro nella fortezza austriaca dello Spielberg: tra gli episodi pi\u00f9 commoventi per i lettori dell'epoca, l'amputazione di una gamba del Maroncelli. Il libro ebbe una vasta risonanza, sia in Italia che nei salotti europei, accentuando nei patrioti italiani i sentimenti antiaustriaci. Nel 1849 Metternich commenter\u00e0 che quel libro aveva danneggiato l'Austria pi\u00f9 di una battaglia persa. Nell'anno successivo, 1833, venne pubblicato il romanzo storico \"Ettore Fieramosca o la disfida di Barletta\" di Massimo D'Azeglio, che riprende un evento storico medioevale allo scopo di risvegliare il patriottismo degli italiani.\nA Nola nell'agosto 1832 ebbe luogo una piccola rivolta, guidata dal frate Angelo Peluso, prontamente repressa e terminata con la condanna a morte del frate assieme a due compagni Luigi d'Ascoli e Domenico Morici, altri 28 rivoltosi furono condannati a pene minori.\nNel 1834 avvenne il fallimento dell'invasione della Savoia per suscitare un'insurrezione repubblicana nel Regno di Sardegna, organizzata da Mazzini e guidata sul campo da Ramorino mentre contemporaneamente a Genova avrebbe dovuto avvenire una rivolta della Marina militare sabauda a opera di Garibaldi. L'insuccesso di questi tentativi rivoluzionari provocher\u00e0 la fuga di Garibaldi che ricercato dalla polizia sabauda andr\u00e0 in esilio in Sud America.\nNel marzo 1835 Leopoldo di Borbone venne rimosso dalla carica di luogotenente del regno in Sicilia, ricevuta cinque anni prima da re Ferdinando II suo fratello. Leopoldo si era procurato il consenso dei liberali dell'isola ed era cos\u00ec entrato nei sospetti del Metternich che inoltre aveva ricevuto voci su un tentativo del luogotenente di accrescere i suoi poteri, tramite un matrimonio con una discendente degli Orleans.\nIl 12 luglio 1837, in seguito a voci incontrollate sull'arrivo nel porto di una nave contagiata dal colera si ebbe l'insurrezione di Messina, seguita nel volgere di pochi giorni dalla insurrezione di Catania e Siracusa richiedenti il ripristino della Costituzione del 1812; questi moti siciliani furono repressi da Del Carretto e terminarono con la fucilazione di numerosi patrioti. Il 23 del medesimo mese insorse Penne in Abruzzo, sotto la guida di Domenico de Caesaris; la rivolta fu repressa dal colonnello Tanfano e si concluse con la fucilazione di otto rivoltosi. Tanfano sar\u00e0 ucciso quattro anni dopo, durante l'insurrezione antiborbonica dell'Aquila dell'8 settembre 1841, terminata anch'essa con la fucilazione di tre insorti.\nA Firenze il 28 novembre 1844 i governi del Granducato di Toscana, del Ducato di Modena e Reggio e del Ducato di Parma e Piacenza firmarono il Trattato di Firenze riguardante piccole modifiche territoriali previste dal Congresso di Vienna del 1815 tra i tre stati nell'area della Lunigiana e della Garfagnana. Cronologicamente \u00e8 l'ultimo episodio in cui popolazioni italiane, senza una consultazione plebiscitaria, furono assoggettate a una variazione di sovranit\u00e0 decisa sulla base degli accordi di Vienna.\nNel settembre 1845 Pietro Renzi con un centinaio di patrioti occup\u00f2 Rimini, sperando di scatenare la rivolta nel resto della Romagna, i moti non sortirono l'effetto desiderato e la rivolta fu repressa dai mercenari e volontari pontifici; durante questi moti Luigi Carlo Farini, al tempo esiliato a Lucca, scrisse il \"Manifesto Di Rimini ai Principi e ai Popoli d'Europa\", inizialmente stampato a Rimini da Renzi, e distribuito in tutta Italia e nell'Europa che termina con l'appello \"A Dio dunque; al Pontefice ed ai principi d'Europa raccomandiamo la causa nostra con tutto il fervore del sentimento e l'affetto degli oppressi, e preghiamo e supplichiamo i principi a non volerci trascinare alla necessit\u00e0 di dimostrare che quando un popolo \u00e8 abbandonato da tutti e ridotto agli stremi, sa trovare salute nel disperare salute\".\nRivolte mazziniane.\n A partire dai primi anni trenta dell'Ottocento si impose come figura di primo piano Giuseppe Mazzini (1805-1872), divenuto membro della Carboneria nel 1830. La sua attivit\u00e0 di ideologo e organizzatore rivoluzionario lo costrinse a lasciare l'Italia nel 1831 per fuggire a Marsiglia, dove fond\u00f2 la Giovine Italia, un movimento che raccoglieva le spinte patriottiche per la costituzione di uno Stato unitario e repubblicano, da inserire in una pi\u00f9 ampia prospettiva federale europea. Mazzini rifiutava l'idea del settarismo carbonaro, per sostenere una spinta rivoluzionaria dal basso, fondata sull'azione delle masse popolari e sul coinvolgimento diretto delle popolazioni.\nCondividendo il programma mazziniano Giuseppe Garibaldi (1807-1882) prese parte ai falliti sommovimenti rivoluzionari in Piemonte e Liguria del 1834. Condannato a morte dal governo sabaudo e costretto a fuggire in Sud America, partecip\u00f2 ai moti rivoluzionari in Brasile e Uruguay.\nIl Regno delle Due Sicilie fino a quel momento non aveva seguito questi sviluppi: era caratterizzato per una forte repressione politica, culminata nel 1844 nel soffocamento dei moti tentati dai giovani fratelli Attilio (1810\u20131844) ed Emilio Bandiera (1819\u20131844), disertori della marina austriaca, fatti fucilare nel Vallone di Rovito a Cosenza dal re Ferdinando II per aver tentato un'improvvisata spedizione di tipo mazziniano in Calabria.\nPer la mancanza di coordinamento tra i congiurati, per l'assenza e l'indifferenza delle masse, tutte le rivolte mazziniane fallirono.\nI congressi scientifici antecedenti il 1848.\nIl regime \"liberale\" del Granducato di Toscana permise nel 1839 la nascita della Societ\u00e0 italiana per il progresso delle scienze a Pisa, dove verr\u00e0 organizzato il \"Primo congresso degli scienziati italiani\" (1839), a cui parteciparono studiosi dai vari stati della penisola: la prima riunione pubblica di uomini di scienza riuniti sotto il comune attributo di \"italiani\". I congressi proseguirono a cadenza annuale, nei diversi stati: Torino, Firenze, Padova, Lucca, Milano, Napoli (che fu il pi\u00f9 numeroso, con circa 1600 partecipanti), Genova e infine, nel 1847, Venezia; i moti insurrezionali dell'anno successivo e i conseguenti irrigidimenti dei regimi impedirono successivi congressi fino al congresso di Firenze del 1861. Oltre al loro contenuto scientifico, questi congressi permisero scambi di idee e confronti nella nuova classe intellettuale italiana che andava formandosi, ed erano anche visti come una possibilit\u00e0 di discutere delle vicende italiane come la liberalizzazione commerciale, la necessit\u00e0 di una lega doganale, la costruzione di ferrovie, mascherando sotto questi progetti di modernit\u00e0 economica e strutturale la fondamentale esigenza di un'unificazione politica.\nIl biennio delle riforme.\nNel cosiddetto biennio delle riforme (1846-1848), a seguito del fallimento dei moti rivoluzionari mazziniani, prendono vigore progetti politici di liberali moderati, tra cui spiccano Massimo d'Azeglio, Vincenzo Gioberti, e Cesare Balbo con \"le speranze d'Italia\" i quali, sentendo soprattutto la necessit\u00e0 di un mercato unitario come premessa essenziale per un competitivo sviluppo economico italiano, avanzano programmi riformisti per una futura unit\u00e0 italiana nella forma accentrata o federativa come nei progetti di Carlo Cattaneo. Nasce cos\u00ec il movimento neoguelfo che riscuote un grande successo presso l'opinione pubblica in coincidenza con l'elezione il 16 giugno 1846 di papa Pio IX, ritenuto un \"liberale\", e il 17 luglio, in accordo con i desideri dei liberali, il nuovo pontefice concesse un'amnistia ai prigionieri, alimentando le speranze dei sostenitori neoguelfi, e di molti patrioti italiani, di un sostegno attivo del papa per l'ottenimento dell'indipendenza nazionale e intraprese l'attuazione dei punti non sviluppati dell'editto del 5 luglio 1831 del suo predecessore.\nSotto la spinta di queste novit\u00e0 molti stati italiani attuarono diverse riforme modernizzatrici: nel Granducato di Toscana fu ampliata la libert\u00e0 di stampa e si ebbe la formazione di una guardia civica, nel Regno di Sardegna si ebbero riforme in senso liberale dell'ordinamento giudiziario.\nD'Azeglio nel 1846, prendendo spunto dai moti avvenuti a Rimini l'anno precedente, scriveva Degli ultimi casi di Romagna dove prospettava un possibile futuro unitario italiano e, l'anno seguente, Luigi Settembrini interveniva nel dibattito politico pubblicando sotto forma anonima il pamphlet \"Protesta del popolo delle Due Sicilie\". Entrambe le opere ebbero una risonanza che super\u00f2 i confini della penisola, contribuendo a rafforzare nelle opinioni pubbliche dei vari stati europei la tematica unitaria italiana.\nNel 1847 Pio IX prese la decisione di proporre al regno piemontese e al granducato di Toscana l'unione in una \"Lega doganale\" per favorire la circolazione delle merci; l'iniziativa si ferm\u00f2 dopo la firma di un accordo di intenti il 3 novembre 1847, nel tentativo di coinvolgere il ducato di Modena; l'inizio delle agitazioni del 1848 fece definitivamente tramontare il progetto.\nIl 28 novembre 1847 re Carlo Alberto effettu\u00f2 l'unione politica e amministrativa di tutti i territori da lui governati, trasformando il Regno di Sardegna in un unico Stato, con un unico parlamento e medesime leggi per tutti i sudditi dei diversi territori.\nNel medesimo anno le citt\u00e0 di Mentone e Roccabruna si ribellarono al governo dei Grimaldi, arrivando a costituire l'unione delle Citt\u00e0 libere di Mentone e Roccabruna, che dopo un plebiscito si unirono nel 1849 alla contea di Nizza a quel tempo parte del regno di Sardegna.\nNel dicembre 1847, in alcune citt\u00e0 italiane, Roma inclusa, venne festeggiato, con grande enfasi antiaustriaca, il 101\u00ba anniversario del gesto di Balilla, da cui nacque, secondo l'enfasi del tempo, la rivolta genovese contro gli austriaci. Per la manifestazione di Genova il musicista Michele Novaro, sul testo del patriota e poeta Goffredo Mameli uno degli organizzatori della giornata, compose l'inno Il Canto degli Italiani, pi\u00f9 noto come \"Fratelli d'Italia\", titolo ripreso dal primo verso, che in breve divenne popolare e, suonato come inno dai patrioti italiani, dopo un secolo diventer\u00e0 l'inno nazionale della Repubblica Italiana.\nCavour e Cesare Balbo il 15 dicembre 1847 pubblicano il primo numero della rivista Il Risorgimento, che nel gennaio successivo conterr\u00e0 un articolo in cui era auspicato l'avvento della costituzione in Piemonte.\nI moti del 1848 e la prima guerra d'indipendenza.\nGli anni 1847-1848, la cosiddetta \"Primavera dei popoli\", videro lo sviluppo di vari movimenti rivoluzionari in tutta Europa.\nUna rivolta mazziniana organizzata da Domenico Romeo il 2 settembre 1847 scoppi\u00f2 a Reggio Calabria dove s'insedi\u00f2 un governo provvisorio che nel distretto di Gerace aveva il comando militare. Anche questa insurrezione, per la mancata partecipazione popolare e la frantumazione dei comandi militari, si concluse con la repressione armata dell'esercito borbonico e la fucilazione dei promotori; le guardie urbane borboniche decapitarono il cadavere di Romeo e la sua testa fu portata in mostra come monito.\nL'anno 1848 vide per primo i moti in Sicilia, rapidamente seguiti da moti nel Cilento e Napoli, a cui seguirono in Europa sommosse che scoppiarono il 23 febbraio in Francia, il 28 febbraio nel Granducato di Baden che inizi\u00f2 la rivolta che velocemente si estese a tutti gli stati tedeschi e il 13 marzo raggiunse l'Austria, il 15 marzo insorse l'Ungheria, il 28 marzo la Polonia.\nLa concessione delle costituzioni.\nLe notizie arrivate al di l\u00e0 dello Stretto della rivolta indipendentista in Sicilia del 12 gennaio 1848 provocarono il 17 gennaio dello stesso anno una rivolta nel Cilento. La successiva propagazione dei moti a Napoli costrinse il sovrano a promulgare l'11 febbraio 1848 una costituzione simile a quella francese del 1830. Gli altri sovrani italiani dovettero seguire rapidamente l'esempio di Ferdinando II: Leopoldo II di Toscana concesse lo Statuto il 17 febbraio, quindi il 4 marzo Carlo Alberto promulg\u00f2 lo Statuto albertino e il 14 marzo fu la volta dello Stato Pontificio.\nIl 1\u00ba aprile il parlamento siciliano, riunito a Palermo decret\u00f2: \"Che il Potere Esecutivo dichiari a nome della Nazione agli altri Stati d'Italia, che la Sicilia gi\u00e0 libera e indipendente intende a far parte unione e federazione Italiana\", e l'invio come dono di tre bandiere nazionali a Roma, Piemonte e Toscana col motto: \"A [nome dello Stato Italiano] Sicilia Indipendente ed Italiana\". Il 13 aprile il parlamento siciliano complet\u00f2 l'indipendenza siciliana con una nuova delibera in cui decretava: \"1) Ferdinando Borbone e la sua dinastia sono per sempre decaduti dal Trono di Sicilia., 2) La Sicilia si regger\u00e0 a Governo Costituzionale, e chiamer\u00e0 al Trono un principe Italiano dopoch\u00e9 avr\u00e0 riformato il suo Statuto\".\nFerdinando II ritira la costituzione.\nFerdinando II, pochi mesi dopo la concessione della costituzione a Napoli, sciolse le camere ripristinando l'assolutismo il 15 maggio, giorno in cui avrebbe dovuto esserci la prima seduta del nuovo parlamento con i deputati eletti. Ci\u00f2 provoc\u00f2 la ribellione dei liberali in diverse zone del regno e a Napoli, in Via Toledo, dove i patrioti eressero barricate, che furono espugnate a colpi di cannone. La sommossa napoletana fu repressa nel sangue, con le truppe mercenarie svizzere, con 500 morti tra i patrioti tra i quali lo scrittore lucano Luigi La Vista e il filosofo Angelo Santilli, morti rispettivamente a soli 22 e 25 anni. Lo stesso giorno Ferdinando II ordin\u00f2 il rientro a Napoli delle truppe inviate nell'Italia settentrionale a sostegno della lotta contro l'Austria: Guglielmo Pepe e parte delle truppe da lui comandate si rifiutarono di obbedire e si apprestarono alla difesa della Repubblica di San Marco.\nLa prima guerra di indipendenza.\nIn Italia il 1848 fu principalmente segnato dalla decisione da parte del Regno di Sardegna di farsi promotore dell'unit\u00e0 italiana, anticipando l'azione del movimento rivoluzionario e dei mazziniani, temendone la spinta sovvertitrice e la possibilit\u00e0 che questa assumesse il ruolo guida nel processo di unificazione. Primo passo in tal senso fu la Prima Guerra d'Indipendenza, anti austriaca, scoppiata a seguito delle rivolte vittoriose antiaustriache di Padova l'8 febbraio, di Milano il 18 marzo con le Cinque giornate di Milano e di Venezia il 22 marzo, tutte avvenute nel 1848.\nLa guerra vera e propria si articol\u00f2 in tre fasi: una prima campagna militare (dal 23 marzo al 9 agosto 1848) iniziata con l'appoggio dallo Stato Pontificio e dal Regno delle due Sicilie. Questi ultimi due stati si ritirarono ben presto dal conflitto, ma gran parte dei loro soldati scelsero di rimanere e continuare a combattere l'Austria con l'esercito piemontese assieme agli altri volontari italiani tra i quali Giuseppe Garibaldi e i giovani raggruppati nel Battaglione Universitario Romano. Vi fu poi un armistizio, un tentativo austriaco di occupazione delle Legazioni pontificie e una seconda campagna militare (dal 20 al 24 marzo 1849).\nLa guerra condotta e definitivamente persa da Carlo Alberto a seguito delle sconfitte nella battaglia di Custoza e nella Battaglia di Novara, si concluse territorialmente con un sostanziale ritorno allo \"statu quo ante\" e, a seguito dell'abdicazione del padre, con la salita al trono di Vittorio Emanuele II che, diversamente da quanto fecero gli altri governanti italiani, non ritir\u00f2 lo Statuto Albertino concesso dal padre.\nIl suo regno, unico stato preunitario italiano a conservare il tricolore come bandiera nazionale, rimase l'unico Stato costituzionale nella penisola italiana, con istituzioni di tipo rappresentativo in cui l'autorit\u00e0 del re era bilanciata da un parlamento bicamerale con una camera dei deputati elettiva e un senato a nomina regia.\nI moti indussero anche l'imperatore Ferdinando I d'Austria ad abdicare a favore del nipote Francesco Giuseppe, che divenne imperatore il 2 dicembre 1848. Tutte le successive vicende risorgimentali troveranno contrapposti i due sovrani saliti giovani sul trono a seguito degli avvenimenti del 1848.\nLa Repubblica Romana.\nIn occasione di questo conflitto con l'Austria assunsero notevole importanza alcune esperienze repubblicane di durata temporanea e senza un loro esito finale positivo. Dal febbraio al luglio 1849 si svolse la vicenda della Repubblica Romana, che vide Pio IX fuggire dalla citt\u00e0 e rifugiarsi nella fortezza di Gaeta come ospite di Ferdinando II di Borbone, mentre il governo a Roma veniva assunto dal triumvirato di Giuseppe Mazzini, Aurelio Saffi e Carlo Armellini. La Repubblica Romana, che comprendeva tutte le terre gi\u00e0 pontificie, fu sciolta con gli interventi militari degli austriaci che assediarono Ancona, entrandovi dopo un duro assedio navale e terrestre il 21 giugno 1849, e dei francesi che attaccarono Roma vanamente difesa da Garibaldi con i suoi volontari, cancellando la prospettiva di una soluzione neoguelfa per l'unit\u00e0 della nazione.\nLa Repubblica di San Marco.\nAnche il Veneto insorse: l'8 febbraio 1848 a Padova scoppi\u00f2 una rivolta spontanea di studenti, che venne repressa dopo una giornata di combattimenti con due studenti e cinque militari austriaci morti, decine di feriti. Il mese seguente a Venezia, con un'insurrezione iniziata il 17 marzo 1848 nasceva la Repubblica di San Marco che ridava temporaneamente la libert\u00e0 alla citt\u00e0. In aprile il Corpo Volontari Lombardi tent\u00f2 senza successo l'invasione del Trentino passando a nord del lago di Garda. Nel Cadore per circa due mesi una piccola armata di volontari, guidati da Pietro Fortunato Calvi, sbarr\u00f2 l'accesso alla regione alle armate austriache. Venezia resistette a un lungo assedio fino, dopo una dura lotta, alla sua capitolazione il 27 agosto 1849, a opera dell'intervento militare austriaco che ripristinava il dominio sul Veneto. Il 14 ottobre dopo un assedio di sette mesi si arrendeva la citt\u00e0 di Osoppo.\nNei territori lombardi sottoposti al dominio austriaco, scoppiarono anche piccole rivolte locali: dopo l'Armistizio di Salasco nell'ottobre 1848 si ebbero moti mazziniani in Val d'Intelvi e alla ripresa delle ostilit\u00e0 nel 1849 insorse Como.\nDopo la definitiva sconfitta piemontese nel 1849 ci fu l'episodio delle \"Dieci giornate di Brescia\", che vide la citt\u00e0 resistere sino a fine marzo 1849, per dieci giorni, alle truppe austriache, che, dopo la loro vittoria nella battaglia di Novara, rioccuparono le campagne lombarde. Al termine dei combattimenti la citt\u00e0 fu lasciata al saccheggio della truppa austriaca.\nLa Repubblica Toscana.\nLa Toscana, proclamatasi repubblica toscana il 15 febbraio 1849, con la guida del triumvirato Guerrazzi, Montanelli, Mazzoni venne ricondotta sotto il granduca Leopoldo II a seguito dell'invasione armata austriaca nel maggio 1849, che ebbe i momenti pi\u00f9 drammatici nell'assedio e sacco di Livorno.\nRegno di Sicilia.\nIl parlamento siciliano ripristin\u00f2 il Regno di Sicilia, proclam\u00f2 la sua indipendenza e si ridiede il 10 giugno 1848 una costituzione simile a quella ottenuta nel 1812 sancendo la nascita di una nuova monarchia costituzionale e la decadenza di quella borbonica. Il Regno fu militarmente riconquistato dall'esercito borbonico dopo la presa di Palermo il 14 maggio 1849 da parte di Carlo Filangieri. Il forte bombardamento per la riconquista di Messina costeranno a Ferdinando II l'appellativo di \"re bomba\" con cui \u00e8 ricordato nella storiografia classica.\nLa repressione.\nTutti i moti europei legati al 1848 furono repressi nel volgere di due anni, secondo gli schemi della Restaurazione, tranne che in Francia, dove la Seconda Repubblica francese si sostitu\u00ec alla monarchia di re Luigi Filippo Borbone d'Orl\u00e9ans con Luigi Napoleone che, dopo quattro anni, diventer\u00e0 Napoleone III imperatore dei francesi. Gli eventi francesi provocarono la fine degli equilibri politici esistenti in Europa dal Congresso di Vienna, modificando le alleanze fra gli stati e influiranno sulle vicende italiane, spingendo persino alcuni esuli napoletani a progettare l'insediamento sul trono di Napoli di Luciano Murat secondogenito di Gioacchino Murat. Il cambio di politica di Pio IX, il cui nome veniva invocato inizialmente dai patrioti italiani lo rese inviso divenendo uno dei loro maggiori bersagli polemici, e al contempo la difesa del papato, con l'azione militare delle truppe inviate a Roma, permise alla Francia di Napoleone III di ampliare la sua sfera d'influenza nella penisola in opposizione a quella austriaca che si trov\u00f2 indebolita.\nMolti patrioti finirono giustiziati, altri esiliati, una parte di questi ultimi trov\u00f2 asilo in Piemonte, Carlo Cattaneo si esili\u00f2 a vita a Lugano, in Svizzera, nazione che proprio nel 1848 si era data la Costituzione confederale e dove inizialmente si rifugi\u00f2 anche Mazzini che poi si mosse a Londra, citt\u00e0 che divenne un importante centro dei fuoriusciti italiani, il toscano Giuseppe Montanelli si rifugi\u00f2 a Parigi, il presidente del governo siciliano Ruggero Settimo and\u00f2 in esilio a Malta e Garibaldi, dopo un breve peregrinare, fin\u00ec in America, ospite per un certo tempo di Antonio Meucci. Nel 1849 a Napoli vennero arrestati, processati e condannati a morte, con pena commutata al carcere Luigi Settembrini, Silvio Spaventa e Carlo Poerio, con l'accusa di essere membri dell'associazione segreta Unit\u00e0 Italiana, diretta dallo stesso Settembrini. Francesco De Sanctis che per aver partecipato con alcuni suoi allievi ai moti nel novembre del 1848 era stato sospeso dall'insegnamento, nel 1850 fu arrestato e recluso a Napoli nelle prigioni di Castel dell'Ovo, dove rimase fino al 1853 quando, espulso dal Regno dalle autorit\u00e0 borboniche e fatto imbarcare per l'America, riusc\u00ec a fermarsi a Malta e quindi a rifugiarsi a Torino.\nGli austriaci nel maggio del 1849 occuparono militarmente Ferrara e Bologna, ove mantennero un presidio; nell'agosto dello stesso anno fucilarono Ugo Bassi e Giovanni Livraghi. La repressione austriaca prosegu\u00ec culminando tre anni dopo, nel mantovano, con gli episodi noti come Martiri di Belfiore.\nL'Imperatore Francesco Giuseppe nel 1851 visit\u00f2 le due capitali del Lombardo-Veneto (21 settembre a Milano, Como e Monza, 3 ottobre a Venezia, il suo viaggio era stato preceduto da due proclami del governatore generale Josef Radetzky (21 febbraio e 19 luglio 1851) che decretavano da uno a cinque anni di carcere duro per chi fosse stato trovato in possesso di scritti \"rivoluzionari\", reimponevano lo stato di assedio, e ritenevano solidalmente responsabili le municipalit\u00e0 che avessero ospitato, anche a loro insaputa, societ\u00e0 segrete. Questi provvedimenti mostravano chiaramente quali fossero le intenzioni della potenza occupante nel governo del Lombardo-Veneto. Fallirono dunque gli effetti propagandistici sperati di un avvicinamento al regime asburgico della nobilt\u00e0 italiana e delle popolazioni, che accolsero freddamente la visita imperiale, provocando cos\u00ec un'ulteriore accentuazione dell'azione repressiva austriaca.\nIl \"decennio di preparazione\".\nLe azioni mazziniane.\nNei dieci anni successivi alla sconfitta (il cosiddetto \"decennio di preparazione\") riprese inizialmente vigore il movimento repubblicano mazziniano, favorito anche dal fallimento del programma federalista neoguelfo: vennero fondate in diverse citt\u00e0 le Societ\u00e0 di Tiro Nazionale, associazioni patriottiche con il finto scopo di promuovere l'abilit\u00e0 all'uso della carabina.\nNel decennio 1849-1859 i mazziniani promossero una serie di insurrezioni, tutte fallite. Quelle che pi\u00f9 impressionarono l'opinione pubblica italiana ed europea furono l'esecuzione capitale dei martiri di Belfiore (1852) a Mantova, esito cruento della repressione austriaca contro le ribellioni avvenute negli anni precedenti nel Regno Lombardo Veneto, e la disastrosa spedizione di Sapri (1857), nel Regno delle Due Sicilie, condotta all'insegna del credo mazziniano per il quale ci\u00f2 che contava era pi\u00f9 che il successo il \"dare l'esempio\" e conclusasi con la morte di Carlo Pisacane e dei suoi 23 compagni, massacrati dai contadini assieme ad altri patrioti liberati all'inizio della spedizione dal carcere di Ponza. Fortemente impression\u00f2 la borghesia italiana anche la rivolta milanese del 6 febbraio 1853 che condotta con spirito mazziniano, ossia confidando in una spontanea partecipazione popolare e addirittura nell'ammutinamento dei soldati ungheresi dell'esercito austriaco, fall\u00ec miseramente nel sangue. Oltre che l'impreparazione e la superficiale organizzazione dei rivoltosi, operai d'ispirazione politica socialista, furono proprio i mazziniani, notoriamente in contrasto ideologico col marxismo, a contribuire al fallimento non facendo loro pervenire le armi promesse e mantenendosi passivi al momento dell'insorgere della rivolta. Un pugno di uomini armati di pugnali e coltelli andarono cos\u00ec consapevolmente incontro al disastro in nome dei loro ideali patriottici e socialisti.\nA Parma il 26 marzo 1854 venne accoltellato a morte il duca Carlo III di Parma, a opera dell'anarchico, con simpatie mazziniane, Antonio Carra. Due anni dopo, a Napoli, nel 1856, dopo un fallito attentato al re Ferdinando II, veniva condannato a morte il calabrese Agesilao Milano mentre nello stesso anno in Sicilia, nei dintorni di Mezzojuso venne repressa una sommossa organizzata da Francesco Crispi e guidata da Francesco Bentivegna e Salvatore Spinuzza che furono fucilati.\nLa crisi del movimento mazziniano favor\u00ec, in probabile accordo con Cavour, la creazione nel 1857 in Piemonte, a opera degli esuli Daniele Manin e Giuseppe La Farina, della Societ\u00e0 nazionale italiana che operava alla luce del sole nel regno sabaudo e clandestinamente negli altri stati italiani a supporto del movimento unitario che si stava formando attorno al Regno di Sardegna\nLa \"realpolitik\" cavouriana.\nNel 1850 Camillo Benso conte di Cavour entra nel governo piemontese: inizialmente come ministro per il commercio e l'agricoltura, divenendo poi anche ministro delle finanze e della Marina; infine divent\u00f2 primo ministro il 4 novembre 1852, grazie a un accordo tra le forze di centro-destra e di centro-sinistra. Fin dall'inizio come ministro del commercio intraprende un'azione che punta a molteplici accordi con le nazioni europee, stringendo accordi commerciali con Grecia, le citt\u00e0 anseatiche, l'Unione doganale tedesca, la Svizzera e i Paesi Bassi, e approfondisce i contatti con le potenze europee viaggiando nell'estate del 1852 e incontrando a Londra il Ministro degli Esteri inglese Malmesbury, Palmerston, Clarendon, Disraeli, Cobden, Lansdowne e Gladstone e a Parigi il presidente Luigi Napoleone e il ministro degli esteri francese. L'anno successivo Ludwig von Rochau introducendo il concetto di realpolitik col suo saggio \"Grunds\u00e4tze der Realpolitik\" (\"Principi della realpolitik\") ne porta come esempio l'azione di Cavour che prepara le basi \"per una grande originale operazione nazionale\".\nSotto Cavour si accentuano i contrasti con i cattolici intransigenti e il Regno di Sardegna, arrivando a un punto di non ritorno con la scomunica papale comminata al Re Vittorio Emanuele II, a Cavour e a tutti membri del governo e del parlamento a seguito della Crisi Calabiana (1855) che si concluse con l'approvazione della legge sui conventi e la soppressione degli ordini mendicanti.\nAlla fine del decennio l'opinione pubblica italiana e estera venne a conoscenza del caso Edgardo Mortara avvenuto nello Stato pontificio: un bimbo ebreo a un anno dalla nascita era stato battezzato, all'insaputa dei genitori, dalla sua nutrice, perch\u00e9 in pericolo di morte; e, poich\u00e9 secondo le leggi dello Stato pontificio una famiglia ebraica non poteva allevare un cristiano sebbene fosse il loro figlio, veniva ora, all'et\u00e0 di sei anni, sottratto ai genitori per essere cresciuto come cattolico. Le critiche e le polemiche che si diffusero in Europa nocquero alle relazioni internazionali dello Stato della Chiesa e in particolare l'accaduto rappresent\u00f2 per Cavour e il partito liberale un'occasione importante per influenzare l'alleato Napoleone III, sostenuto dai cattolici francesi ora in difficolt\u00e0, sulla questione della separazione tra Stato e Chiesa.\nNel novembre del 1856 l'imperatore Francesco Giuseppe, con la consorte, volle compiere una visita nei domini austriaci del Lombardo Veneto, partendo da Trieste e soggiornando a Venezia, Padova, Vicenza, Verona, Brescia, e infine Milano, allo scopo di cercare di suscitare le simpatie della popolazione verso l'Austria. Il viaggio, conclusosi nel marzo 1857, non raggiunse lo scopo: nonostante la concessione di un'amnistia per i detenuti politici e la sostituzione di Radetzky con Gyulai si ebbero ovunque manifestazioni di disprezzo verso la coppia imperiale e di non partecipazione ai festeggiamenti per il suo arrivo e dalla vicina Torino non venne inviata alcuna delegazione sabauda, neppure per porgere semplici saluti di cortesia.\nLa liberazione dei rivoluzionari napoletani.\nVerso la fine degli anni '50, Ferdinando di Borbone cerc\u00f2 di risolvere la situazione dei circa cinquecento prigionieri politici detenuti nelle carceri borboniche, tramite un trattato con la repubblica Argentina per la loro deportazione in esilio perpetuo in America latina. Il progetto non ebbe all'inizio seguito per il rifiuto opposto da Carlo Poerio, che afferm\u00f2 di preferire la morte in galera piuttosto che libero esule in America. Tuttavia il 27 dicembre 1858 un gruppo di 69 detenuti politici condannati all'ergastolo, tra cui Poerio, Luigi Settembrini, Spaventa ebbero la condanna commutata all'esilio perpetuo e nel gennaio 1859 furono imbarcati, contro la loro volont\u00e0, per essere condotti in America, dove non arrivarono grazie all'intervento del figlio di Settembrini che riusc\u00ec a farli sbarcare in Inghilterra, dove andarono a ingrossare le file degli esuli impegnati nell'azione risorgimentale.\nLa Seconda guerra d'indipendenza.\n Il biennio 1859-1860 costitu\u00ec una nuova fase decisiva per il processo d'unificazione, inizi\u00f2 con l'attentato di Felice Orsini contro Napoleone III colpevole di aver represso la Repubblica Romana e aver rinnegato gli ideali carbonari che il monarca aveva professato in giovent\u00f9. Orsini, prima di essere ghigliottinato, invi\u00f2 una lettera a Napoleone III, che ne fu favorevolmente colpito autorizzandone la pubblicazione sui giornali che presentarono Orsini come un eroe. Cavour, sfrutt\u00f2 la popolarit\u00e0 che aveva raggiunto la missiva, per aumentare la sua pressione politica sulla Francia.\nIl biennio fu quindi caratterizzato dall'alleanza sardo-francese siglata nel gennaio 1859 e preparata con l'incontro di Plombi\u00e8res fra Cavour e Napoleone III del 21 luglio 1858. Tale alleanza, lungi dal prevedere l'unit\u00e0 della nazione, auspicava di dividere la penisola in zone d'influenza piemontese e francese.\nIl 10 gennaio 1859 Vittorio Emanuele II, inaugurando i lavori del Parlamento subalpino, pronunci\u00f2 un famoso discorso della Corona con l'affermazione: \u00abNoi non siamo insensibili al grido di dolore che da tante parti d'Italia si leva verso di noi\u00bb; frase che esprimeva un'accusa di malgoverno austriaco sugli italiani ai quali il re sabaudo si proponeva come loro soccorritore e una velata ricerca del \"casus belli\": elemento quest'ultimo necessario poich\u00e9, secondo gli accordi presi, Napoleone III sarebbe entrato in guerra solo in seguito a un attacco austriaco al Piemonte.\nNel frattempo Garibaldi veniva autorizzato a condurre apertamente una campagna di arruolamento di volontari nei Cacciatori delle Alpi, una nuova formazione militare regolarmente incorporata nell'esercito sardo. L'Austria colse nelle parole del sovrano piemontese e nel riconoscimento ufficiale dei volontari agli ordini del noto rivoluzionario mazziniano Garibaldi, che veniva stanziato ai confini del Lombardo-Veneto, una provocazione e una sfida. La possibilit\u00e0 per\u00f2 di una guerra all'Austria con l'alleato francese sembrava ancora lontana dal realizzarsi per l'opposizione dei cattolici francesi che vedevano in una guerra vittoriosa del Piemonte una probabile successiva annessione dello Stato pontificio, con la conseguente perdita del potere temporale del papa. Per allontanare il rischio di una guerra agiva anche la diplomazia inglese e prussiana che si adoperava per una conferenza di pace: si sapeva infatti che gli accordi di Plombieres prevedevano un insediamento della Francia nell'Italia centrale e meridionale che avrebbe alterato i rapporti di forza in Europa.\nDopo mesi, durante i quali sembrava si potesse giungere a una pacificazione, giunse l'ultimatum austriaco al Piemonte con l'ingiunzione di disarmare l'esercito e il corpo dei volontari. Cavour in risposta all'intimazione austriaca dichiar\u00f2 di voler resistere all'\u00abaggressione\u00bb e a fine aprile giunse la dichiarazione di guerra degli austriaci che attaccarono il Piemonte attraversando il confine sul fiume Ticino (26 aprile).\nI governi provvisori.\nAlle notizie della guerra all'Austria il 27 aprile 1859 i ducati emiliani, le legazioni pontificie, e il Granducato di Toscana, dopo l'esperienza del governo provvisorio della Toscana, chiedevano e ottenevano l'invio di commissari sabaudi per l'annessione al Regno sardo.\nIl 12 giugno a Bologna una giunta provvisoria fu nominata dal Municipio cittadino, questa come primo provvedimento, sped\u00ec a Cavour un telegramma in cui dichiarava la volont\u00e0 di sottomettersi alla dittatura di Vittorio Emanuele II, quindi decise l'arruolamento della guardia civica e della guardia nazionale e la chiusura dei giornali clericali, allo stesso tempo Giuseppe Milesi Pironi Ferretti, ultimo Cardinale Legato di Bologna lasci\u00f2 la citt\u00e0.\nL'intervento di Napoleone III.\nIl 12 maggio 1859 l'alleato francese Napoleone III, secondo gli accordi convenuti, entr\u00f2 in guerra al comando dell'Arm\u00e9e d'Italie. Seguirono nel periodo maggio-giugno una serie di vittorie franco-piemontesi, ma con un alto numero di perdite, mentre i Cacciatori delle Alpi al comando di Garibaldi dopo aver preso Varese, Bergamo, Brescia continuavano ad avanzare verso il Veneto.\nTuttavia, nonostante il corso favorevole della guerra (Battaglia di Magenta, Battaglia di Solferino e San Martino), questa venne interrotta per iniziativa francese prima di conseguire tutti gli obiettivi concordati fra Francia e Piemonte: le richieste di annessione da parte dei ducati emiliani, delle legazioni pontificie e del granducato di Toscana, non previste negli accordi di Plombi\u00e8res sulla spartizione degli stati italiani, il malcontento dell'opinione pubblica francese per l'alto numero di morti nella guerra in Italia, l'opposizione dei cattolici francesi che vedevano realizzarsi i loro timori per la perdita dell'autonomia papale, spinsero Napoleone III ad accettare di firmare un armistizio (11 luglio 1859) con l'imperatore Francesco Giuseppe d'Asburgo (\"preliminari di pace di Villafranca\") che concedeva ai Piemontesi la sola Lombardia (eccetto Mantova e Peschiera del \"Quadrilatero\") in cambio dell'abbandono delle terre gi\u00e0 occupate nel Veneto e della rinuncia a soddisfare le richieste di annessioni.\nL'armistizio.\nVittorio Emanuele accett\u00f2 le condizioni di pace e ritir\u00f2 i commissari regi dalle citt\u00e0 di Firenze, Parma, Modena, Bologna dove per\u00f2 i governi provvisori si opposero alla restaurazione unendosi nelle Province Unite del Centro Italia, ipotizzando anche una forza militare comune di difesa, mentre a fine giugno, dopo la pubblicazione dell'enciclica Qui Nuper, con la quale Pio IX invitava i propri sudditi a restare calmi e fedeli, ribadendo al contempo la necessit\u00e0 dello stato Pontificio per l'esistenza della Chiesa, le truppe papaline riprendevano militarmente il controllo dell'Umbria e delle Marche ribellatesi, rimaste isolate e prive di una propria forza di difesa, provocando il 20 giugno le Stragi di Perugia, che ebbero una vasta eco internazionale.\nNel frattempo il quadro internazionale cambiava e l'Inghilterra si mostrava favorevole a una situazione italiana dove la Francia non avrebbe avuto alcun peso mentre uno Stato unitario italiano poteva costituire un valido punto d'equilibrio in Europa sia nei confronti della Francia che dell'Austria. Il 23 ottobre 1859 venne emanata la legge Rattazzi che riorganizzava la geografia amministrativa dell'intero stato sabaudo sul modello francese, con suddivisioni in province, circondari, mandamenti e comuni, struttura che sar\u00e0 successivamente applicata ai vari territori che via via si unirono nel corso dell'unificazione nazionale.\nIl ritiro unilaterale dei francesi rendeva nulli gli accordi di Plombi\u00e8res, ma il prezzo stabilito da Napoleone III per permettere l'annessione dell'Italia centrale fu il riportare in vita le clausole del trattato segreto del 1859 - che prevedevano la cessione della Savoia e il Nizzardo alla Francia, in cambio del riconoscimento da parte di quest'ultima delle annessioni dell'Emilia-Romagna e della Toscana che, tramite i plebisciti dell'11 e 12 marzo 1860, entrarono a far parte del Regno di Sardegna. Il 12 marzo 1860 fu firmato con la Francia un apposito trattato reso pubblico il 30 marzo a cui seguirono due plebisciti nelle province interessate..\nViste le difficolt\u00e0 accresciute nel mantenere il controllo sul territorio del proprio stato Pio IX nomin\u00f2, il 18 aprile 1860, de M\u00e9rode vice-ministro delle Armi, con l'incarico di rafforzare l'esercito pontificio, compito che venne affidato a de Lamorici\u00e8re e che venne attuato arruolando migliaia di volontari provenienti da paesi cattolici europei.\nLa Spedizione dei Mille.\nUlteriore passo verso l'unit\u00e0 fu la spedizione dei \"Mille\" garibaldini in Sud Italia., preceduta sull'isola da piccoli moti rivoluzionari. Questa era formata da poco pi\u00f9 di un migliaio di volontari provenienti in massima parte dalle regioni settentrionali e centrali della penisola, appartenenti sia ai ceti medi che a quelli artigiani e operai; fu l'unica impresa risorgimentale a godere, almeno nella sua fase iniziale, di un deciso appoggio delle masse contadine siciliane, all'epoca in rivolta contro il governo borbonico e fiduciose nelle promesse di riscatto fatte loro da Garibaldi. \u00ab\"Il profondo malcontento delle masse popolari delle campagne e delle citt\u00e0, sebbene avesse le sue radici nella miseria e quindi nella struttura di classe della societ\u00e0, si rivolgeva contro il governo prima ancora che contro le classi dominanti\"\u00bb.\nGaribaldi, salpato da Quarto in Liguria e sbarcato a Marsala l'11 maggio 1860, si proclam\u00f2 tre giorni dopo a Salemi, su suggerimento di Crispi, dittatore dell'isola nel nome di Vittorio Emanuele. Il 15 maggio dello stesso anno vinse la prima battaglia contro i borbonici a Calatafimi, dove fu determinante per la vittoria la partecipazione di 200 \"picciotti\" e di circa 2.000 contadini locali in aggiunta ai 1.089 volontari garibaldini. Da quel primo successo si giunse il 30 maggio alla conquista di Palermo, mentre le truppe regie si ritiravano verso Messina. Il 2 giugno a Palermo viene istituito da Garibaldi il governo dittatoriale della Sicilia.\nSecondo Del Carria \u00ab\"con la met\u00e0 di giugno si spezza definitivamente l'alleanza tra borghesi e contadini per dar luogo all'alleanza tra borghesi isolani e borghesia continentale rappresentata dai garibaldini e dai moderati\"\u00bb. Significativa in tal senso \u00e8 la repressione ordinata a Nino Bixio, della ribellione contadina avvenuta a Bronte e che rischiava di estendersi in tutta la regione del catanese.\nMentre Garibaldi avanzava da sud con il suo Esercito meridionale, in agosto insorse la Basilicata (la prima provincia a dichiararsi parte d'Italia nella zona continentale del Regno delle Due Sicilie), arrivando ad avere un governo provvisorio che rimase in carica fino all'ingresso di Garibaldi a Napoli. Dopo Napoli, le truppe garibaldine si scontrarono un'ultima volta con quelle borboniche nella Battaglia del Volturno il 1\u00ba ottobre 1860. Con la vittoria di Garibaldi l'Italia meridionale veniva definitivamente sottratta ai Borbone, dinastia che in passato aveva dato a Napoli anche un grande sovrano, ma che \u00ab\u2026ormai rappresentava, nella vita dell'Italia Meridionale, la \"peior pars\"\u2026\u00bb, cio\u00e8 la parte peggiore, come scrisse Benedetto Croce. Anche lo storico e filosofo Ernest Renan, in viaggio nel Mezzogiorno d'Italia attorno al 1850, al pari degli altri viaggiatori e osservatori stranieri constatava l'\u00ab\u2026affreuse tyrannie intellectuelle qui r\u00e8gne sur cette partie de l'Italie\u2026\u00bb\nLe truppe di Vittorio Emanuele II intanto entravano nello Stato della Chiesa scontrandosi il 18 settembre con l'esercito pontificio nelle Marche, durante la battaglia di Castelfidardo, che sarebbe stato l'ultimo grande scontro armato prima dell'unit\u00e0 italiana. Dopo aver ottenuto la vittoria, le truppe piemontesi inseguirono quelle pontificie asserragliatesi ad Ancona, che venne subito . Quando i pontifici cedettero anche l\u00e0, fu possibile per il Piemonte annettere la legazione delle Marche e quella dell'Umbria, a seguito di un plebiscito. Solo dopo esso si sarebbe potuto pensare alla proclamazione del Regno d'Italia in quanto, attraverso le Marche e l'Umbria, si sarebbero unite geograficamente le regioni del nord e del centro (confluite nel Regno di Sardegna in seguito alla seconda guerra d'indipendenza e alle conseguenti annessioni), con le regioni meridionali (conquistate da Garibaldi).\nDopo alcuni tentennamenti, sotto la pressione di Cavour e dell'imminente annessione di Marche e Umbria alla monarchia sabauda, Garibaldi, pur di idee repubblicane, non pose ostacoli all'unione dell'ex regno delle Due Sicilie al futuro Stato unificato italiano, che si profilava ormai sotto l'egida di Casa Savoia. Tale unione fu formalizzata mediante i plebisciti del 21 ottobre 1860.\nLa proclamazione del Regno d'Italia.\nIl 27 gennaio e 3 febbraio 1861 si svolsero le prime elezioni politiche italiane e il 18 febbraio 1861 venne aperta la nuova legislatura italiana. Alla presidenza del Senato fu nominato Ruggero Settimo, gi\u00e0 capo del governo siciliano durante la rivoluzione del 1848, a quella della Camera fu nominato Urbano Rattazzi, che era gi\u00e0 stato due volte presidente della Camera del Regno di Sardegna.\nIl nuovo governo era presieduto da Cavour, con altri 8 ministri originari di diverse regioni italiane: uno piemontese, due emiliani, due toscani, uno campano, uno calabrese e uno siciliano.\nIl 17 marzo 1861 il parlamento subalpino proclam\u00f2 Vittorio Emanuele II non re degli italiani ma \u00abre d'Italia, per grazia di Dio e volont\u00e0 della nazione\u00bb. Non \"primo\" re d'Italia, come avrebbe dovuto essere secondo l'ordine della genealogia dinastica, ma \"secondo\" come segno distintivo della continuit\u00e0 della dinastia di casa Savoia\nTre mesi dopo dello stesso anno moriva Cavour che, nel suo primo discorso al Parlamento italiano, aveva suggerito la linea politica di \"Libera Chiesa in libero Stato\" come soluzione alla cosiddetta \"Questione romana\", al problema, cio\u00e8, della persistenza del potere temporale del papato in Italia che impediva che Roma, di fatto ancora capitale dello Stato pontificio, potesse effettivamente diventare la proclamata capitale del Regno e che conseguentemente condizionava la partecipazione dei cattolici, sensibili alle indicazioni di Pio IX, alla vita politica nazionale.\nAlla proclamazione del Regno d'Italia seguirono alcuni anni di riorganizzazione dello stato per permetterne l'estensione e l'unificazione, nonch\u00e9 l'omogeneizzazione della struttura politica e amministrativa, attraverso un processo che viene indicato come \"piemontesizzazione\".\nIl nuovo regno mantenne lo Statuto albertino, nome con cui \u00e8 chiamata la costituzione emanata da Carlo Alberto nel 1848 che rimarr\u00e0 ininterrottamente in vigore sino al 1946 e che port\u00f2 a compimento nel 1865 la unificazione legislativa del Regno.\nIl nuovo stato fu riconosciuto da Inghilterra, Francia e Russia fin dal 1862, mentre Spagna, Austria, e la maggior parte degli Stati della Confederazione germanica, dietro pressioni di Vienna, attesero fino al 1866.\nPer celebrare l'unificazione dello stato e indicare un progetto culturale nazionale, rifacendosi alle esposizioni universali di Londra (1851) e Parigi (1855), venne organizzata a Firenze, nell'ex stazione Leopolda, la prima Esposizione nazionale italiana inaugurata da Vittorio Emanuele II il 15 settembre 1861.\nTerza guerra di indipendenza e Roma capitale.\nLa terza guerra di indipendenza.\nQuando Vittorio Emanuele II divenne re d'Italia, il 17 marzo 1861, il processo di unificazione nazionale non poteva considerarsi definitivo poich\u00e9 il Veneto, il Trentino, il Friuli e la Venezia Giulia appartenevano ancora all'Austria e Roma, proclamata idealmente capitale del Regno, era ancora sede papale.\nLa situazione delle terre irredente (come si sarebbe detto alcuni decenni pi\u00f9 tardi) costituiva una fonte di tensione costante per la politica interna italiana e chiave di volta della sua politica estera. Nella primavera del 1862 il governo Rattazzi blocc\u00f2 a Sarnico una spedizione di ispirazione mazziniana-garibaldina che intendeva penetrare in Trentino e provocarne la sollevazione. Il 6 novembre 1864 una cinquantina di patrioti sempre di ispirazione mazziniana e garibaldina, passata alla storia come \"la Banda di Navarons\" attacc\u00f2 sui monti della Val Tramontina in Friuli-Venezia Giulia, alcune truppe austriache, l'insurrezione fall\u00ec, parte degli insorti riusc\u00ec a rifugiarsi in Italia, altri si costituirono agli austriaci.\nLe crescenti tensioni fra Austria e Prussia per la supremazia in Germania (sfociate infine nel 1866 nella guerra austro-prussiana) offrirono al neonato Regno d'Italia l'opportunit\u00e0 di effettuare un consistente guadagno territoriale e procedere sulla via dell'unificazione italiana. L'8 aprile 1866 il Governo Italiano (guidato dal generale Alfonso La Marmora) concluse un'alleanza militare con la Prussia di Otto von Bismarck, grazie anche alla mediazione della Francia di Napoleone III. Si era creata, infatti, un'oggettiva convergenza fra i due Stati che vedevano nell'Impero austriaco l'ostacolo al rafforzamento dell'unit\u00e0 nazionale italiana in funzione antiaustriaca.\nSecondo i piani prussiani, l'Italia avrebbe dovuto impegnare l'Austria sul fronte meridionale. Nel contempo, forte della superiorit\u00e0 navale, avrebbe portato una minaccia alle coste dalmate, distogliendo ulteriori forze dal teatro di guerra nell'Europa centrale.\nIl 16 giugno 1866 la Prussia inizi\u00f2 l'ostilit\u00e0 contro alcuni principati tedeschi alleati dell'Austria. All'inizio del conflitto, l'esercito italiano era diviso in due armate: la prima, al comando di Alfonso La Marmora, stanziata in Lombardia a ovest del Mincio verso le fortezze del Quadrilatero; la seconda, al comando del generale Enrico Cialdini, in Romagna, a sud del Po, verso Mantova e Rovigo. Al comando della flotta fu designato il vecchio ammiraglio Carlo Pellion di Persano.\nIl capo di Stato Maggiore generale La Marmora mosse per primo, incuneandosi fra Mantova e Peschiera, ove sub\u00ec una sconfitta a Custoza il 24 giugno. Cialdini, al contrario, per tutta la prima parte della guerra non assunse alcuna posizione offensiva e non assedi\u00f2 neppure la fortezza austriaca di Borgoforte, a nord del Po. Custoza segn\u00f2 un generale arresto delle operazioni, con gli Italiani che si riorganizzavano nel timore di un contrattacco austriaco. Gli Austriaci ne approfittarono per compiere due piccole offensive e saccheggi in Valtellina (operazioni in Valtellina) e in Val Camonica (battaglia di Vezza d'Oglio).\nTuttavia, a seguito di alcune importanti vittorie prussiane sul fronte tedesco, in particolare quella di Sadowa del 3 luglio 1866, gli Austriaci decisero di far rientrare a Vienna uno dei tre corpi d'armata schierati in Italia e diedero priorit\u00e0 alla difesa del Trentino e dell'Isonzo. Nelle settimane che seguirono, a Enrico Cialdini fu quindi affidato il grosso dell'esercito. Egli seppe guidare l'avanzata italiana da Ferrara a Udine: pass\u00f2 il Po e occup\u00f2 Rovigo l'11 luglio, Padova il 12 luglio, Treviso il 14 luglio, San Don\u00e0 di Piave il 18 luglio, Valdobbiadene e Oderzo il 20 luglio, Vicenza il 21 luglio, Udine il 26 luglio.\nNel frattempo i volontari di Giuseppe Garibaldi si erano spinti dal Bresciano in direzione della citt\u00e0 di Trento aprendosi la strada il 21 luglio durante la battaglia di Bezzecca, mentre una seconda colonna italiana guidata da Giacomo Medici arrivava, il 25 luglio, in vista delle mura di Trento.\nQueste ultime vittorie italiane vennero tuttavia oscurate, nella coscienza collettiva, dalla sconfitta della Marina a Lissa il 20 luglio.\nL'esito generale della guerra fu determinato dalle importanti vittorie prussiane sul fronte tedesco, in particolare quella di Sadowa del 3 luglio 1866, a opera del generale von Moltke. Il 9 agosto Garibaldi rispose all'ordine di ritirarsi dal Trentino, con il celebre e celebrato \u00abObbedisco\u00bb. La cessazione delle ostilit\u00e0 venne sancita con l'Armistizio di Cormons, il 12 agosto 1866, seguito il 3 ottobre 1866 dal trattato di Vienna.\nSecondo i termini del trattato di pace, l'Italia guadagn\u00f2 Mantova e l'intera antica terraferma veneta (che comprendeva l'attuale Veneto e il Friuli occidentale). Rimanevano in mano austriaca il Trentino, il Friuli orientale, la Venezia Giulia e la Dalmazia. Le citt\u00e0 di Trento e Trieste continuavano a essere sotto il governo di Vienna.\nGli austriaci consegnarono le province perdute alla Francia, che ne avrebbe fatto dono al Regno d'Italia. Il 4 novembre 1866 i Savoia ebbero consegnata dagli Asburgo la Corona Ferrea (simbolo della sovranit\u00e0 sull'Italia), gi\u00e0 usata dai re longobardi, dagli imperatori del Sacro Romano Impero Germanico e dallo stesso Napoleone Bonaparte. La corona torn\u00f2 cos\u00ec alla sua sede storica nel Duomo di Monza. L'annessione al Regno d'Italia venne sancita da un plebiscito (a suffragio universale maschile) svoltosi il 21 e 22 ottobre, anche se gi\u00e0 il 19 ottobre in una stanza dell'hotel Europa sul Canal Grande il generale Leboeuf (plenipotenziario francese e \"garante\" dello svolgimento della consultazione) firm\u00f2 la cessione del Veneto all'Italia. Prima ancora del plebiscito le terre venete erano gi\u00e0 state cedute ufficialmente al Regno d'Italia; \"la Gazzetta di Venezia\" il giorno successivo ne aveva dato notizia, in pochissime righe: \"Questa mattina in una camera dell'albergo Europa si \u00e8 fatta la cessione del Veneto\". Il 7 novembre 1866, pochi giorni dopo la proclamazione ufficiale dell'esito del plebiscito, Vittorio Emanuele II comp\u00ec una visita solenne a Venezia. Le salme dei fratelli Bandiera e di Domenico Moro rientrarono il 18 giugno 1867, quella di Daniele Manin il 22 marzo 1868.\nRoma capitale.\nSeppure alla proclamazione del Regno d'Italia il 17 marzo 1861 fosse stata indicata Roma come \"capitale morale\" del nuovo Stato, la citt\u00e0 rimaneva la sede dello Stato Pontificio, per quanto ridotto di dimensioni. La Romagna era infatti gi\u00e0 passata al Piemonte con i plebisciti seguiti alla Seconda Guerra d'Indipendenza; similmente era accaduto per le Marche e l'Umbria, in seguito alla Battaglia di Castelfidardo e al successivo plebiscito: lo Stato della Chiesa era ormai ridotto al solo Lazio. Il dominio temporale del papa rimaneva sotto la protezione delle truppe francesi dislocate a Roma; Garibaldi per due volte tent\u00f2 di prendere Roma, venendo bloccato nel 1862 sull'Aspromonte dall'esercito italiano inviato da Urbano Rattazzi e, nel 1867 in un secondo tentativo, sconfitto dalle truppe francesi nella battaglia di Mentana senza l'intervento diretto del governo Menabrea che, in nome degli accordi con la Francia, dopo la sconfitta fece arrestare Garibaldi a Figline Valdarno e da l\u00ec tradotto a La Spezia da dove fu riportato a Caprera, mentre il governo francese ribadiva la sua posizione di difesa del papa.\nNel 1864, per ottemperare alle condizioni della Convenzione di settembre concordata con la Francia, che prevedeva lo spostamento della capitale da Torino in un'altra citt\u00e0, la capitale del Regno d'Italia fu trasferita a Firenze come espressione della volont\u00e0 di garantire alla Francia la rinuncia a Roma. Alla notizia del trasferimento della capitale in una citt\u00e0 diversa da Roma, a Torino per due giorni consecutivi si ebbero violenti tumulti repressi dall'intervento dell'esercito che spar\u00f2 contro i manifestanti causando 52 morti e 187 feriti.\nNel 1865, venne celebrato il sesto centenario della nascita di Dante Alighieri, con l'inaugurazione in piazza Santa Croce di un monumento al sommo poeta e festeggiamenti in tutta la nazione, per quella che secondo alcuni storici fu la prima grande festa nazionale del Regno, come ebbe a dire Dionisotti: \u00abNulla di simile a quella celebrazione si era mai visto prima in Italia, n\u00e9 si vide poi\u00bb\nSolo dopo la sconfitta e cattura di Napoleone III a Sedan nella guerra franco-prussiana avvenuta il 1\u00ba settembre 1870, venne ritirato da Roma il contingente di truppe francesi a protezione del pontefice; le truppe italiane con bersaglieri e carabinieri in testa, pochi giorni dopo, il 20 settembre, entrarono dalla breccia di Porta Pia nella capitale. Papa Pio IX, che si considerava prigioniero del nuovo Stato italiano, reag\u00ec scomunicando Vittorio Emanuele II, ritenendo inoltre non opportuno (\"non expedit\"), e poi esplicitamente proibendo che i cattolici partecipassero attivamente alla vita politica italiana, da cui si autoesclusero per circa mezzo secolo con gravi conseguenze per la futura storia d'Italia.\nIl 20 settembre venne quindi fissato come festa nazionale, simbolo della conclusione, fino a quel momento, del periodo risorgimentale. La festivit\u00e0 venne abolita nel 1929, con i Patti Lateranensi.\nDopo il plebiscito del 2 ottobre 1870 che sanc\u00ec l'annessione di Roma al Regno d'Italia, il 3 febbraio 1871 la capitale d'Italia divenne definitivamente Roma.\nL'anno successivo Nizza tent\u00f2 invano di ritornare italiana (vedi Vespri nizzardi) e fino allo scoppio della Prima guerra mondiale la politica italiana consider\u00f2 chiusa la questione risorgimentale, dal punto di vista dell'annessione al Regno d'Italia di quei territori considerati ancora irredenti da parte dei nazionalisti accesi, come il Trentino e l'Istria.\nL'inizio del 1878 vide la morte, a distanza di un mese di Vittorio Emanuele II e Pio IX, due dei maggiori protagonisti del Risorgimento. Con i loro successori, Umberto I e Leone XIII, si ebbero i pi\u00f9 forti contrasti tra l'intransigente opposizione cattolica al processo risorgimentale e lo sviluppo del nuovo regno come Stato laico. Pochi anni dopo moriva Garibaldi a nel suo ritiro di Caprera nel 1882, mentre Mazzini era gi\u00e0 morto nel 1872, rientrato in Italia e nascosto sotto falso nome, a Pisa.\nIl 20 maggio 1882 la politica estera italiana attu\u00f2 un capovolgimento di alleanze legandosi con Austria e Germania nella Triplice alleanza, un patto militare difensivo, che rimase in vigore fino al 1915.\nInizialmente l'alleanza fu voluta principalmente dall'Italia desiderosa di rompere il suo isolamento dopo l'occupazione francese nel 1881 della Tunisia alla quale anche lei aspirava. Successivamente, con il mutarsi della situazione in Europa, l'alleanza fu sostenuta soprattutto dalla Germania desiderosa di paralizzare la politica della Francia. Nel 1884 l'Italia ottenne di partecipare alla Conferenza dell'Africa Occidentale a Berlino, dove le potenze europee provarono a confrontare e regolare le loro politiche coloniali in Africa, continente verso il quale anche la giovane nazione italiana iniziava ad avere progetti.\nQuesta politica non venne influenzata da sporadiche azioni irredentiste, come gli attentati antiaustriaci compiuti da Guglielmo Oberdan nel 1882 in Istria e per questi impiccato, o da eventi contro le comunit\u00e0 italiane esistenti nelle province austriache come l'assalto alla Facolt\u00e0 di Giurisprudenza italiana a Innsbruck e sua distruzione avvenuto il 4 novembre 1904 e che vide coinvolti gli allora studenti Cesare Battisti e Alcide De Gasperi.\nL'unificazione culturale.\nCon la proclamazione dell'Unit\u00e0 d'Italia inizi\u00f2 anche un processo di unificazione culturale del paese, di cui la classe intellettuale sentiva la necessit\u00e0.\nNel settembre 1866, conclusasi la terza guerra d'indipendenza, che aveva mostrato i limiti e le mancanze della giovane nazione rispetto alle principali nazioni europee, Pasquale Villari pubblica sul Politecnico un articolo intitolato \"Di chi e' la colpa?\" nelle cui conclusioni scriveva \"Non \u00e8 il quadrilatero di Mantova e Verona che ha potuto arrestare il nostro cammino; ma \u00e8 il quadrilatero di 17 milioni di analfabeti e 5 milioni di arcadi.\".\nBen noto al riguardo \u00e8 il commento scritto nei suoi \"Ricordi\" da Massimo d'Azeglio che annotando che l'Italia era fatta, bisognava fare gli \"italiani\": \u00abIl primo bisogno d'Italia \u00e8 che si formino Italiani dotati d'alti e forti caratteri. E pure troppo si va ogni giorno pi\u00f9 verso il polo opposto: pur troppo s'\u00e8 fatta l'Italia, ma non si fanno gl'Italiani\u00bb. A questo contribuirono le pubblicazioni di alcuni libri destinati a essere diffusi in tutta la nazione: nel 1870 esce la prima Storia della letteratura italiana scritta da Francesco de Sanctis, nel 1876 Il Bel Paese dell'abate e patriota Antonio Stoppani che descrive ai suoi lettori gli aspetti fisici e umani semisconosciuti della penisola, nel 1881 Carlo Collodi pubblica Pinocchio un romanzo di formazione per ragazzi, nel 1886 esce un altro romanzo: Cuore, di Edmondo De Amicis, sempre rivolto ai giovani e scritto per inculcar loro le \"virt\u00f9 civili\" e mantenere vivo il ricordo degli eventi risorgimentali, e nel 1891 Pellegrino Artusi pubblica La scienza in cucina e l'arte di mangiar bene, un testo che divenne popolare in poco tempo, ancor oggi ristampato e che secondo alcuni critici riusc\u00ec \"a creare un codice di identificazione nazionale l\u00e0 dove fallirono gli stilemi e i fonemi manzoniani\u00bb.\nVengono fondate anche le prime associazioni popolari a diffusione nazionale, che aiutano a far conoscere il territorio nazionale agli italiani: nel 1863 Quintino Sella, ingegnere minerario, alpinista e uomo politico fonda il Club Alpino Italiano e nel 1894 nasce il Touring Club Italiano a opera del geografo Luigi Vittorio Bertarelli. Nel 1867 viene fondata la Societ\u00e0 geografica italiana con Cristoforo Negri presidente, allineando l'Italia con quanto avveniva da tempo nelle altre potenze europee, dove le societ\u00e0' geografiche nazionali fungevano anche da apripista per lo sviluppo coloniale.\nAnche la diffusione della fotografia contribu\u00ec alla conoscenza dei protagonisti del Risorgimento come pure alla creazione di una cultura unitaria. Si pensi, ad esempio, agli studi fotografici dei fratelli Can\u00e8, che furono attivi a Forl\u00ec, a Foligno, a Ravenna, a Spoleto, a Roma.\nIl completamento territoriale.\nDopo la fine della Grande Guerra una corrente storiografica inizi\u00f2 ad individuare nel conflitto mondiale la conclusione del Risorgimento e dell'Unit\u00e0 d'Italia.\nTale visione fu condivisa da intellettuali nazionalisti e irredentisti dell'epoca, ma anche da alcuni storici liberali, fra cui Adolfo Omodeo, che fu \u00abuno dei pi\u00f9 accesi sostenitori della visione della Grande guerra come continuazione e compimento delle guerre di indipendenza e del Risorgimento...\u00bb, per via del ricongiungimento con le \"terre irredente\" di Venezia Tridentina, Venezia Giulia, nonch\u00e9 la citt\u00e0 di Zara. Essi attribuirono quindi il nome di quarta guerra di indipendenza alla Prima guerra mondiale.\nSuccessivamente la citt\u00e0 di Fiume venne unita all'Italia nel 1924, dopo il Trattato di Roma, in seguito alle breve esperienza della Reggenza italiana del Carnaro, mentre per la Dalmazia, esclusa Zara, le aspirazioni degli irredentisti furono raggiunte solo per il breve periodo precedente al trattato di Rapallo, e poi nel Governatorato della Dalmazia durante la Seconda guerra mondiale.\nI problemi dello stato unitario.\nLe condizioni di tutta l'Italia si presentavano arretrate rispetto agli stati industrializzati dell'Europa occidentale. Le infrastrutture erano molto scarse, ad esempio la rete ferroviaria nel 1861 consisteva in appena 2.100 chilometri di strade ferrate che in pi\u00f9 erano stati progettati in modo da avere uno scartamento ferroviario tale da impedire, per ragioni militari, il passaggio dei confini da uno Stato all'altro. Molto alta la mortalit\u00e0 infantile, l'igiene precaria causava ricorrenti epidemie di colera, diffusa la malaria e la pellagra.\nL'analfabetismo raggiungeva una percentuale nazionale del 75%, con punte del 90% in alcune zone del paese, e venne affrontato estendendo la legge Casati, in vigore nel Regno di Sardegna dal 1860, a tutto il nuovo regno unitario.\nL'iniziale isolamento diplomatico e le minacce austriache imponevano per la difesa il rafforzamento dell'esercito e della marina; la soluzione di questi problemi comport\u00f2 un grande impegno finanziario per il nuovo Stato che dovette introdurre nel 1868 la tassa sul macinato, un'\u00abimposta progressiva sulla miseria\u00bb, una vera e propria tassa sul pane, fino ad allora sconosciuta nelle regioni del Centro e del Nord dove caus\u00f2 la ribellione dei contadini emiliani. Quintino Sella, ministro delle finanze del Regno d'Italia, che l'aveva con altri ideata, divenne nell'opinione popolare \u00abl'affamatore del popolo\u00bb.\nL'abolizione delle dogane tra i vari Stati preunitari italiani comport\u00f2 sovente il fallimento delle piccole attivit\u00e0 artigianali impossibilitate a reggere la concorrenza con la produzione industriale del Nord.\nIl brigantaggio.\nI dubbi espressi da D'Azeglio (\"briganti o non briganti\") apparivano superati dalla storiografia risorgimentale che riprese la definizione di \"brigantaggio\" usata dallo stesso governo del Regno d'Italia per mascherare agli occhi degli stati europei le gravi difficolt\u00e0 politiche della avvenuta unificazione come una manifestazione di semplice criminalit\u00e0.\nAd esempio lo storico Francesco Saverio Sipari insisteva nel considerare l'origine sociale del fenomeno, quando nel 1863 scrisse: \u00abil brigantaggio non \u00e8 che miseria, \u00e8 miseria estrema, disperata.\u00bb.\nCos\u00ec anche Giustino Fortunato, che non lo consider\u00f2 \u00abun tentativo di restaurazione borbonica e di autonomismo\u00bb, ma \u00abun movimento spontaneo, storicamente rinnovantesi a ogni agitazione, a ogni cambiamento politico, perch\u00e9 sostanzialmente di indole primitiva e selvaggia, frutto del secolare abbrutimento di miseria e di ignoranza delle nostre plebi rurali\u00bb.\nLo stesso Benedetto Croce vede nel brigantaggio l'ultimo sostegno di una monarchia, quella borbonica, che ancora una volta aveva chiamato in suo aiuto \u00ab [...] o piuttosto a far le sue vendette, le rozze plebi, e non trovando altri campioni che truci e osceni briganti...\u00bb.\nAccanto alla miseria, alcuni invece identificarono nel brigantaggio un fenomeno di resistenza al nuovo Stato italiano. Il deputato liberale Giuseppe Ferrari disse: \u00abI reazionari delle Due Sicilie si battono sotto un vessillo nazionale, voi potete chiamarli briganti, ma i padri e gli Avoli di questi hanno per ben due volte ristabiliti i Borboni sul trono di Napoli.\u00bb.\nAlla fine gran parte degli storici hanno inquadrato tale fenomeno come espressione di un disagio autentico, manifestatosi con le forme di una vera e propria guerra civile (1861-1865).\nIn realt\u00e0 il brigantaggio era nato e prosperava nel Mezzogiorno ben prima dell'annessione al Regno d'Italia, ma si era sviluppato ulteriormente all'inizio degli anni sessanta dell'Ottocento nonostante l'invio di un gran numero di reparti dell'esercito (\"Ma ci vogliono e sembra che ci\u00f2 non basti, per contenere il Regno, sessanta battaglioni...\")\nSecondo l'inchiesta sul brigantaggio redatta dal deputato Giuseppe Massari, nelle province di Basilicata e Capitanata la rivolta raggiunse enormi proporzioni ed emersero le bande pi\u00f9 pericolose e apparentemente invincibili, comandate da temuti e rispettati capimassa come Carmine Crocco e Michele Caruso.\nChe si trattasse di un fenomeno ben radicato \u00e8 dimostrato infine dal fatto che si ritenne necessario l'intervento dell'esercito regio e l'emanazione della legge Pica (\"Procedura per la repressione del brigantaggio e dei camorristi nelle Provincie infette\") in vigore dall'agosto 1863 al 31 dicembre 1865, che introdusse il reato di brigantaggio e che, in deroga agli articoli 24 e 71 dello Statuto albertino, prevedeva in gran parte del Mezzogiorno italiano la costituzione di Tribunali militari per i trasgressori. Va osservato che le leggi speciali contro il brigantaggio in vigore nello stesso Regno delle Due Sicilie, come il Decreto di Re Ferdinando I n. 110 del 30 agosto 1821 ed il Decreto di Francesco II n. 424 del 24 ottobre 1859, prevedevano norme molto pi\u00f9 dure della stessa legge Pica successiva all'unit\u00e0.\nLa ricerca storica pi\u00f9 recente ha contribuito a mettere in luce gli aspetti politici che motivarono la resistenza delle popolazioni meridionali prima nei confronti dei Borbone, , poi del Regno d'Italia (con le conseguenti repressioni), superando definitivamente il modello che ha tentato per decenni di liquidare l'insorgenza meridionale come fenomeno esclusivamente banditesco.\nRepressione indiscriminata e reazione delle popolazioni condussero ad efferatezze da entrambe le parti, ma di certo i morti per la repressione furono diverse migliaia e interi paesi distrutti tanto che secondo lo storico Lorenzo Del Boca \nSecondo altre interpretazioni il Nitti sosteneva come i briganti del Sud preunitario fossero gi\u00e0 un gravissimo e insolubile problema per gli stessi governi borbonici:\nLe bande di briganti avevano talora l'assistenza di ufficiali stranieri reclutati dai comitati borbonici e dal legittimismo europeo a sostegno della reazione nei territori ex borbonici, come il conte Emilio Teodulo de Christen, Henri de Ch\u00e2telineau, Jos\u00e9 Borjes, Augustin Marie Olivier de Langlais, il marchese Alfredo di Traz\u00e9gnies, il conte Kalcreuth, Rafael Tristany, Luigi Riccardo Zimmermann. I militari stranieri ebbero spesso difficolt\u00e0 ad operare con i briganti tanto che il Tristany fece fucilare il capo bandito Luigi Alonzi, detto Chiavone, che agiva per i suoi fini predatori, mentre il Borjes abbandon\u00f2 Carmine Crocco per divergenze sul comando della banda, trovando la morte durante il suo cammino verso lo Stato Pontificio.\nLa complessa problematica legata a tale fenomeno di disagio sociale non fu estranea (insieme ad altre concause) alla nascita della questione meridionale.\nIl rapporto tra nord e sud.\nDiscordando con l'affermazione di Massimo D'Azeglio, Cavour realisticamente scriveva che non solo gli italiani ma neppure l'Italia era \"fatta\": \u00abIl mio compito \u00e8 pi\u00f9 complesso e faticoso che in passato. Fare l'Italia, fondere assieme gli elementi che la compongono, accordare Nord e Sud, tutto questo presenta le stesse difficolt\u00e0 di una guerra con l'Austria e la lotta con Roma\u00bb.\nCavour ben sapeva come si fosse giunti all'unificazione in soli due anni grazie all'aiuto di circostanze favorevoli interne e internazionali. Ora, tuttavia, si trattava di sanare quella che alcuni avevano definito una \"forzatura storica\", un \"miracolo italiano\".\nLa nuova Italia aveva messo assieme popolazioni eterogenee per storia, per lingue parlate, per tradizioni e usanze religiose (la sensibilit\u00e0 e gli usi legati al cattolicesimo erano differenti nelle varie parti d'Italia). Per rimarcare queste differenze e prospettare un sentimento razzista verso il Sud viene spesso citato un commento di Luigi Carlo Farini, che inviato da Cavour a Napoli in qualit\u00e0 di Luogotenente, il 27 ottobre 1860, gli descriveva la situazione in una lettera con queste frasi: \u00abMa, amico mio, che paesi son mai questi, il Molise e Terra di Lavoro! Che barbarie! Altro che Italia! Questa \u00e8 Affrica. I beduini, a riscontro di questi caffoni, sono fior di virt\u00f9 civile. Il Re d\u00e0 carta bianca; e la canaglia d\u00e0 il sacco alle case de' Signori e taglia le teste, le orecchie a' galantuomini, e se ne vanta, e scrive a Gaeta: \"i galantuomini ammazzati son tanti e tanti; a me il premio da ricevere\". Anche le donne caffone ammazzano; e peggio: legano i galantuomini (questo nome danno a' liberali) pe' testicoli, e li tirano cos\u00ec per le strade; poi fanno ziffe zaffe: orrori da non credersi se non fossero accaduti qui dintorno e in mezzo a noi\u00bb. Tuttavia, osserva De Francesco, il commento di Farini era circostanziato alla descrizione della ferocia con cui i seguaci di Ferdinando II uccidevano i patrioti italiani..\nSimilmente nel 1864, Alessandro Dumas, riferendosi agli eventi del brigantaggio postunitario cos\u00ec si rivolgeva ai lettori francesi in un articolo de Le Petit Journal del 16 marzo 1864 \"\"L'Italia, come la Francia, ha la sua Algeria, a sua volta peggio della nostra: i Beduini si accontentano di uccidere, i briganti torturano\".\nNel 1867 il deputato napoletano Giuseppe Lazzaro commentando la sanguinosa fine della spedizione di Sapri avvenuta nel 1857, scrisse di \"Le uccisioni e le ferite fatte barbaramente, all'uso de'cannibali. La parte maggiore in tali scene di sangue fu dovuta a gendarmi, alla guardia urbana, e contadini. Tra questi anche le donne si videro precipitarsi come belve inferocite su disbarcati, ad alcuno de' quali fu data la caccia su pe'monti come a fiere, e trucidato barbaramente.\"\"\nSecondo lo storico britannico Christopher Duggan, numerose figure di primo piano dell'epoca, tra cui molti meridionali esiliati dai Borbone, contribuirono a costruire e ad aggravare l'immagine del Meridione come terra barbara e incolta, ripetendo un luogo comune, diffuso da parecchio tempo prima dell'unificazione: che a sud di Roma iniziasse l'Africa.. A questo riguardo Croce osservava che costoro furono tacciati di \"essersi disinteressati del Mezzogiorno, e anzi di aver dato verso di esso non dubbi segni di noncuranza e di sprezzo. E nondimeno quegli uomini meritavano qualche scusa, perch\u00e9, assorti dapprima negli studi e poi gettati negli ergastoli o cacciati in esilio, poco conoscevano delle condizioni effettive di questo paese, anche perch\u00e9 ... troppo vi avevano sofferto, troppe delusioni, troppa incomprensione, troppi abbandoni; e, ora che l'avevano legato all'Italia, godevano nel respirare in pi\u00f9 largo aere e ripugnavano a ricacciarsi nella sua molta volgarit\u00e0 e nelle sue travagliose miserie\".\nLa cattiva fama dei meridionali \u00e8 testimoniata da una frase, riportata dallo storico Giordano Bruno Guerri, pronunciata da Metternich dopo la rivolta napoletana del 1820: \u00abUn popolo mezzo barbaro, di un'ignoranza assoluta, di una superstizione senza limiti, focoso e passionale come gli africani, un popolo che non sa n\u00e9 leggere n\u00e9 scrivere e che risolve le cose con il pugnale\u00bb.\nNel 1829 il medico, storico e storico della medicina Salvatore De Renzi, nel suo \"Osservazioni sulla topografia-medica del Regno di Napoli\", sembra voglia confermare l'opinione di Napoli come porta d'ingresso dell'Europa verso l'oriente, scrivendo a proposito dei napoletani:\nL'italianista Nelson Moe, professore associato di italiano al Barnard College della Columbia University e studioso della storia del Mezzogiorno italiano ha osservato che questa rappresentazione degradante di Napoli e dell'Italia meridionale fosse una descrizione transeuropea, molto comune fra i viaggiatori e diplomatici inglesi, francesi e tedeschi, durante i secoli XVIII e XIX, e diffusasi attraverso scritti nei circoli diplomatici e nei salotti delle classi elevate, inclusi quelli piemontesi e napoletani. Per questi ultimi si trattava di una \"communis opinio\" circolante negli ambienti dell'intellettualit\u00e0 meridionale, per la quale le province fuori da Napoli costituivano una terra sconosciuta, selvaggia e anche per un napoletano \"un viaggio in Calabria equivale[va] a un viaggio in Marocco\".\nLo stesso re Ferdinando II, replicando a un diplomatico straniero, criticante i metodi della polizia borbonica definendoli \"africani\" rispose prontamente \u00abMa l'Africa comincia qui!\u00bb. D'altro canto, la stessa definizione di inizio d'Africa veniva estesa alla Sardegna da Honor\u00e9 de Balzac nel suo \"Voyage en Sardaigne\", scritto nel 1838 dopo un viaggio nell'isola.\nIl dibattito tra decentramento e accentramento.\nCavour secondo i principi del liberalismo inglese era favorevole al decentramento:\nIn tal senso egli aveva presentato un progetto di legge con Farini e Minghetti il 13 marzo 1861 che \u00abconsisteva nel riunire insieme in consorzi obbligatori e permanenti quelle province che fossero pi\u00f9 affine tra loro per natura di luogo, per comunanza d'interessi, di leggi, di abitudini.\u00bb Il disegno di legge non pot\u00e9 essere sottoposto alla Camera per la morte improvvisa di Cavour e quando Minghetti present\u00f2 un analogo progetto di legge dopo un lungo dibattito fu bocciato. Il progetto federalista di Minghetti prevedeva: \u00ab [...] un ordinamento che consenta di conservare le tradizioni e i costumi delle popolazioni locali. A ogni Grande Provincia [Regione] dovr\u00e0 spettare il potere legislativo e l'autonomia finanziaria per quanto riguarda i lavori pubblici, l'istruzione, la sanit\u00e0, le opere pie e l'agricoltura. Le Grandi Province e i Comuni dovranno ampliare...le rispettive basi elettorali estendendo il diritto di voto a tutti...senza escludere gli analfabeti. I sindaci non saranno pi\u00f9 di nomina regia ma dovranno essere nominati dal consiglio comunale regolarmente eletto. Allo Stato spetteranno soltanto la politica estera, la difesa, i grandi servizi di utilit\u00e0 nazionale (ferrovie, poste, telegrafi e porti), nonch\u00e9 un'azione di vigilanza e controllo sull'operato degli enti locali.\u00bb\nLa nuova classe politica successa alla morte di Cavour nutrendo grandi timori che la recente unit\u00e0 fosse messa in pericolo da sommovimenti interni prefer\u00ec imboccare la strada dell'accentramento autoritario estendendo a tutto il paese il sistema comunale e provinciale del Regno di Sardegna. L'Italia venne divisa in province sotto il controllo dei prefetti e i consigli comunali elettivi furono soggetti a sindaci nominati dal sovrano.\nCome scrive Candeloro: \u00abFare una sola regione del Mezzogiorno continentale sembrava pericoloso per l'unit\u00e0, ed era d'altra parte difficile dividerlo in regioni che avessero una certa vitalit\u00e0, poich\u00e9 nel Mezzogiorno non erano esistiti Stati regionali e di conseguenza, non vi erano allora, oltre Napoli, delle citt\u00e0 adatte a essere centri regionali.\u00bb\nI rapporti con lo Stato Pontificio.\nDopo la presa di Roma, i rapporti del neonato Regno con lo Stato pontificio si deteriorarono rapidamente, anche a causa di ulteriori avvenimenti comel'eversione dell'asse ecclesiastico attuata a partire dal 1866 e aggravatasi con la proclamazione nel 1868 del \"non expedit\" che vietava ai cattolici italiani di partecipare alla vita politica, divieto abrogato ufficialmente da Papa Benedetto XV nel 1919.\nInterpretazioni storiografiche.\nSin dai primi moti unitari del 1848 sono state mosse diverse critiche al processo di unificazione, le quali hanno dato origine a una storiografia revisionista, di varia ispirazione culturale e ideale, che contesta in diverso modo la rappresentazione offerta dalla storiografia pi\u00f9 diffusa circa i processi politici e militari che condussero all'unit\u00e0 d'Italia, tanto da influenzare, in taluni casi, l'origine di movimenti autonomisti e separatisti, meridionali e settentrionali.\nL'assenza delle masse contadine e il contrasto citt\u00e0-campagna.\nUn filone di critica storiografica, elaborando le analisi che fece Antonio Gramsci nei suoi quaderni del carcere, che part\u00ec dalle considerazioni del meridionalista Gaetano Salvemini sulla non soluzione della questione contadina legata alla non soluzione della questione meridionale, ha sviluppato un'interpretazione che sostiene come nel Risorgimento italiano fosse stata assai limitata la partecipazione della masse popolari, soprattutto contadine, agli eventi che hanno caratterizzato l'unit\u00e0 nazionale italiana e come il Risorgimento possa essere considerato come una rivoluzione mancata.\n\u00abQuanto alla partecipazione contadina delle masse subalterne alle vicende della unificazione essa continu\u00f2 a essere assai modesta\u00bb.\nLo storico Franco Della Peruta constata come il problema dell'assenza delle masse contadine al movimento risorgimentale si ponesse sin dall'indomani dei moti del 1848 alla coscienza degli stessi contemporanei di quegli avvenimenti.\nFin dal 1849, contrariamente a quanto sosteneva Mazzini, che cio\u00e8 la questione sociale dovesse essere risolta solo dopo aver affrontato il problema dell'unit\u00e0 nazionale, un mazziniano, rimasto anonimo, scriveva sulla mazziniana \"Italia del popolo\": \u00abla politica di classe adottata dal governo provvisorio milanese [...] caus\u00f2 la sopravvenuta freddezza dei contadini di Lombardia verso la guerra nazionale\u00bb.\nCarlo Cattaneo, ricordando le Cinque giornate milanesi, scriveva: \u00abSi pu\u00f2 rimproverare agli amici della libert\u00e0 [...] di non aver chiamato il popolo dei sobborghi e delle campagne alla pratica delle armi\u00bb.\nLo stesso Carlo Pisacane, fra i primi, assieme a Giuseppe Ferrari a introdurre concetti socialisti nelle ideologie risorgimentali, nel 1851 nell'Appendice alla \"La guerra combattuta in Italia negli anni 1848-49\" ribadiva l'idea della necessit\u00e0 di una vasta partecipazione contadina al progetto unitario e che si dovesse \u00abfar comprendere ai contadini che \u00e8 loro interesse cambiare la vanga col fucile\u00bb ma questo non sarebbe mai avvenuto poich\u00e9, come scrisse Giuseppe Ferrari lo stesso anno, osservando i moti popolari europei, \u00abnon vale parlare di Repubblica se il popolo sovrano muore di fame\u00bb.,\nL'indifferenza dei contadini, se non l'ostilit\u00e0 nei confronti di tutto ci\u00f2 che riguardava la citt\u00e0 e i \"signori\", risaliva come sosteneva Antonio Gramsci, e in epoca pi\u00f9 recente gli storici Emilio Sereni e Giorgio Candeloro, al periodo della formazione dei Comuni italiani quando, dopo aver attirato i contadini in citt\u00e0 (\"l'aria delle citt\u00e0 rende liberi\"), affrancandoli e usandoli come operai per le manifatture, sottoposero la campagna alla citt\u00e0 con un regime vincolistico dei prezzi dei prodotti agricoli.\nLo storico Girolamo Arnaldi osserva che nella seconda guerra d'indipendenza (1859) \" \" i soldati dell'esercito sardo, quasi esclusivamente contadini e popolani... non erano ancora ben persuasi che il Piemonte fosse in Italia, tant'\u00e8 vero che ai volontari provenienti dalle altre regioni d'Italia rivolgevano la domanda: \"Vieni dall'Italia?\"\".\nLo stesso Cavour si scandalizzava che i volontari arruolati a Torino provenienti dal Regno delle Due Sicilie fossero appena poche decine, mentre tra i 1089 garibaldini partiti da Quarto si contavano 86 volontari provenienti dal regno borbonico, pari all'8% del totale dei volontari e a poco meno del 10% degli 894 volontari affluiti da regioni non appartenenti al regno sabaudo preunitario.\nAnzi, in buona parte, la classe contadina meridionale entrer\u00e0 nella storia proprio battendosi contro l'unit\u00e0 ormai raggiunta: \u00e8 il fenomeno del brigantaggio postunitario che, secondo Isnenghi, \"\"...pu\u00f2 considerarsi pressoch\u00e9 l'unica manifestazione reale, per estensione geografica, partecipazione numerica e durata di presenza attiva delle masse subalterne negli anni del Risorgimento\".\nPi\u00f9 articolata l'analisi di Seton-Watson sulla contrapposizione fra campagna e citt\u00e0: \"Con l'eccezione della Sicilia, dove una vasta rivolta di contadini precedette lo sbarco di Garibaldi, poche furono le zone in cui i contadini svolsero un ruolo positivo nell'unificazione del paese: le campagne in generale rimasero passive o si mossero solo in difesa del vecchio ordine. I governi, agli occhi dei contadini, sono un male necessario, il nuovo governo italiano era particolarmente odioso perch\u00e9 era stato imposto dai 'signori' e dalle citt\u00e0, perch\u00e9 perseguitava la Chiesa, aumentava le imposte ma, soprattutto perch\u00e9 era efficiente\"\"\nLe cinque giornate di Milano (18 - 22 marzo 1848).\nUno degli avvenimenti abitualmente indicati dalla storiografia classica come un esempio della partecipazione popolare al fenomeno risorgimentale \u00e8 quello della rivolta milanese del 1848 quando i cittadini milanesi combatterono in massa gli austriaci innalzando il vessillo tricolore e addirittura, dopo che Carlo Alberto aveva firmato la resa con gli austriaci e si disponeva ad abbandonare Milano, incendiarono le loro case vicine alle mura per difendere meglio la citt\u00e0 dal ritorno delle truppe di Radetzky.\nAlcuni storici osservano che si trattava dei patrioti \"cittadini\" milanesi e non del \"popolo\" dei contadini che viveva nella campagna milanese, al di fuori della citt\u00e0 ove ci furono episodi di partecipazione contadina alla lotta antiaustriaca ma prevalentemente su costrizioni operate dai parroci e dai proprietari terrieri; e dopo il ritiro dei piemontesi al di l\u00e0 del Ticino, si alz\u00f2 nelle campagne il grido di \"Abbasso i signori, abbasso i cittadini, viva Radetzky\".\nMettendo da parte le tematiche delle libert\u00e0 civili e della condizione di sottomissione governativa verso Vienna, il ceto contadino non aveva motivazioni per voler cacciare gli austriaci in quanto il governo di Vienna li aveva sempre favoriti con una buona amministrazione e con sgravi fiscali. Gli austriaci avevano compreso che i loro avversari erano i liberali italiani della classe borghese emergente che voleva svincolarsi della loro oppressiva tutela e formare quel mercato unitario italiano che sottintendeva i proclamati ideali patriottici. Per conservare il dominio nei territori del suo impero il governo austriaco si accattivava i favori delle masse contadine, giungendo a minacciare contro i liberali latifondisti una riforma agraria a vantaggio dei contadini.\nDa guerra federalista a guerra regio-sabauda.\nL'iniziale partecipazione popolare cittadina nelle rivoluzioni del '48 italiano fu colta dalla classe politica piemontese come l'occasione intervenire a difesa dei \"fratelli\" lombardi e veneti. Scriveva Lorenzo Pareto, il ministro degli esteri del Regno Sardo: \u00abLa resistenza ferma ed eroica che da pi\u00f9 giorni fanno gli abitanti di Milano contro le truppe austriache ha commosso tutte le vicine popolazioni e altamente eccitato sino all'entusiasmo la loro simpatia.\u00bb\nSembrava in quel momento potesse realizzarsi il programma neoguelfo di Vincenzo Gioberti che divenne presidente del consiglio del Regno di Sardegna nel dicembre 1848. Gioberti era convinto che l'Italia dovesse ritornare a essere una nazione unita in una federazione di stati trovando il suo fattore di unificazione, non come predicava Mazzini nel popolo \u00abche \u00e8 un desiderio, non un fatto, un presupposto non una realt\u00e0, un nome non una cosa\u00bb ma nella religione valore questo \u00absommamente nostro e nazionale, perch\u00e9 cre\u00f2 la nazione ed \u00e8 radicato in essa da diciotto secoli.\u00bb Il papa quindi con il suo prestigio a capo di una lega tra i vari stati difesa militarmente dal Piemonte \u00abla provincia guerriera d'Italia\u00bb.\nL'affluire in Lombardia di volontari per la guerra di liberazione nazionale, e tra questi Garibaldi, che respinto dal governo sardo si era messo a disposizione del governo provvisorio milanese, spinse il governo di Carlo Alberto, prima che si costituisse una repubblica a Milano, a Venezia, a Genova e persino a Torino, a dichiarare la guerra all'Austria secondo le sollecitazioni dell'aristocrazia liberale lombarda rappresentata dal capo della municipalit\u00e0 Gabrio Casati, timorosa che i democratici e i repubblicani, ispirati dal Cattaneo, prendessero la guida del movimento rivoluzionario, anche se Mazzini aveva messo da parte il suo programma repubblicano, sciogliendo la \"Giovane Italia\" per non intralciare la guerra di liberazione.\nLa condotta della guerra ritardata dalla decisione di Carlo Alberto di non impegnarsi pi\u00f9 a fondo se prima i lombardi non avessero votato con un plebiscito l'annessione al Piemonte, la dissociazione del pontefice Pio IX il 29 aprile 1848 dalla guerra nazionale, poich\u00e9 come capo della cristianit\u00e0 era obbligato a comportarsi nei confronti di \u00abtutte le genti, popoli e nazioni con eguale studio di paternale amore\u00bb, caus\u00f2 lo spegnersi di quell'entusiasmo patriottico dell'opinione pubblica moderata, che inizialmente aveva portato i sovrani costituzionali di Firenze, Roma e Napoli a inviare truppe regolari in sostegno del Piemonte che ora venivano richiamate in patria. La guerra federalista diventava guerra regio-sabauda secondo le mai spente aspirazioni dei Savoia di espandersi oltre il Ticino. Ma le sconfitte militari dei piemontesi fecero crollare ogni progetto unitario.\nIl fallimento nel '49 del programma moderato del neoguelfismo, come avrebbe dovuto realizzarsi nella Prima guerra d'indipendenza, e di quello democratico mazziniano con la caduta delle repubbliche mazziniane di Roma e Firenze fece perdere al nostro Risorgimento gran parte del suo sentimento romantico e popolare diffusosi con l'elezione di Pio IX, il papa \"liberale\".\nGioberti, a seguito della salita al trono di Vittorio Emanuele II non fu pi\u00f9 presidente del consiglio e l'iniziativa pass\u00f2 nelle mani della monarchia sabauda e del conte di Cavour. L'Italia si sarebbe fatta non per virt\u00f9 di popolo, poco pi\u00f9 di un'astrazione nel pensiero mazziniano, ma con la diplomazia, con l'aiuto militare della Francia e le annessioni al Regno di Sardegna.\nLa partecipazione effettiva delle masse popolari al processo unitario continu\u00f2 a essere assai modesta. I moderati che avevano visto sventolare le bandiere rosse sulle barricate del '48 in Francia e i democratici che ricordavano l'esito infausto della spedizione di Pisacane si accomunavano: \"Da destra e da sinistra, mille sospetti e diverse ragioni di diffidenza si addensano contro le masse lontane ed estranee dei subalterni. Che cosa cela il loro silenzio? A che cosa pu\u00f2 portare l'attivazione? Non val meglio lasciarle alla loro inerzia secolare?\".\nApparentemente a giudizio di alcuni storici sembravano esserci possibilit\u00e0 di una partecipazione popolare al movimento risorgimentale unitario considerando che \u00abintorno al '60 ci furono nel meridione italiano diverse rivolte plebee, ma esse non erano che insurrezioni di \"cafoni\" analfabeti che sognavano la loro rivoluzione: la spartizione delle terre non l'unit\u00e0 d'Italia che per loro era un evento privo di senso...\u00bb.\nLa spedizione dei Mille.\nLa spedizione dei Mille fu una grande occasione per l'Italia poich\u00e9 trasform\u00f2 il Risorgimento da un movimento d'\u00e9lite a un grande movimento popolare; occasione in vero persa da quei giovani che pure con entusiasmo \"\"avevano lasciato i loro studi, i loro agi... per venire in questa lontana isola\u2026a ritrovarvi i ricordi del passato greco e romano... ma niente comprendevano, n\u00e9 cercavano di capire, della realt\u00e0 di questi, come subito li chiamarono \"arabi.\"\nIn effetti Garibaldi aveva promesso, dopo aver assunto la guida dell'isola in nome di Vittorio Emanuele II, di abolire le tasse che gravavano sull'isola quali la tassa sul macinato e del dazio d'entrata sui cereali, l'abolizione degli affitti e dei canoni per le terre demaniali e di voler procedere a una riforma del latifondo.\nQueste promesse non attirarono, almeno inizialmente, un numero consistente di siciliani, ma il primo scontro, la battaglia di Calatafimi, ebbe comunque esito positivo per i Mille contro le pi\u00f9 numerose e meglio addestrate truppe borboniche.\nDa questo momento inizia la guerra separata dei contadini siciliani ancora condotta in nome di Garibaldi e della libert\u00e0. Invadono i demani comunali, i feudi dei baroni latifondisti, bruciano gli archivi dove sono custoditi i titoli del loro servaggio, vengono anche uccisi dei benestanti e persone collegate al sistema del latifondo.\nGramsci sosterr\u00e0 che \"I movimenti di insurrezione dei contadini contro i baroni furono spietatamente schiacciati e fu creata la Guardia Nazionale anticontadina; \u00e8 tipica la spedizione repressiva di Nino Bixio, il braccio destro del Generale, nella regione del catanese dove le insurrezioni furono pi\u00f9 violente\"\"\nLe attese del popolo siciliano in contrasto con gli obiettivi della spedizione garibaldina sono testimoniati nel diario del garibaldino Cesare Abba dalla trascrizione del suo dialogo con frate Carmelo, che egli vorrebbe convincere a unirsi all'impresa a cui ribatte il religioso:\n\u00ab- Verrei, se sapessi che farete qualche cosa di grande davvero: ma ho parlato con molti dei vostri, e non mi hanno saputo dir altro che volete unire l'Italia.\n- Certo; per farne un grande e solo popolo.\n- Un solo territorio...! In quanto al popolo, solo o diviso, se soffre, soffre; ed io non so che vogliate farlo felice.\n- Felice! Il popolo avr\u00e0 libert\u00e0 e scuole.\n- E nient'altro! - interruppe il frate: - perch\u00e9 la libert\u00e0 non \u00e8 pane, e la scuola nemmeno. Queste cose basteranno forse per voi Piemontesi: per noi qui no.\n- Dunque che ci vorrebbe per voi?\n- Una guerra non contro i Borboni, ma degli oppressi contro gli oppressori grandi e piccoli, che non sono soltanto a Corte, ma in ogni citt\u00e0, in ogni villa... allora verrei [con voi]. Se io fossi Garibaldi, non mi troverei a quest'ora quasi ancora con voi soli.\u00bb\n- Allora anche contro di voi frati, che avete conventi e terre dovunque sono case e campagne!\n- Anche contro di noi; anzi prima che contro d'ogni altro! Ma col Vangelo in mano e colla croce. Allora verrei. Cos\u00ec \u00e8 troppo poco. Se io fossi Garibaldi, non mi troverei a quest'ora, quasi ancora con voi soli.\n- Ma le squadre?\n- E chi vi dice che non aspettino qualche cosa di pi\u00f9? -\u00bb\nCritiche al processo di unificazione.\nLa critica storiografica al processo di unificazione italiana ha avuto inizio nella seconda met\u00e0 dell'Ottocento da parte di coloro che avevano vissuto tale fenomeno. Fra questi si segnalano, oltre alla posizione critica di Giuseppe Mazzini, che fu sempre fautore di una soluzione repubblicana, lo storico e nobile borbonico Giacinto de' Sivo, con il suo libro \"Storia delle Due Sicilie 1847-1861\"; e Giuseppe Butt\u00e0 e Ludovico Quandel rispettivamente cappellano militare e capitano nell'esercito del Regno delle Due Sicilie. La tesi centrale di questi autori, \u00e8 quella secondo cui gli avvenimenti del periodo 1860-61 non sarebbero riconducibili a tensioni di tipo ideale, o alla volont\u00e0 di unire l'Italia. Piuttosto, sarebbero l'esito di un accordo tra le principali potenze europee (Inghilterra e Francia) e il Piemonte. Secondo tali autori, il Regno di Sardegna avrebbe avuto finalit\u00e0 meramente economiche e di espansione territoriale, e avrebbe realizzato il disegno unitario attraverso una complessa manovra diplomatico-militare, includente la corruzione di alcuni alti quadri dell'esercito borbonico e accordi con mafia e camorra, di cui la spedizione dei Mille sarebbe solo l'episodio maggiormente visibile.\nAlla generazione successiva appartenne invece Gaetano Salvemini che a sua volta influenz\u00f2 i nuovi studiosi del Risorgimento italiano. Fra questi ultimi vi fu, secondo Piero Gobetti, anche Antonio Gramsci. Salvemini, di orientamento socialista federalista ma aperto al liberalismo, vide nel Risorgimento un processo storico che ebbe il merito di riscattare l'Italia dalla dominazione straniera e dai vecchi regimi assolutistici. La riunificazione del Paese, per\u00f2, non era avvenuta su basi federali bens\u00ec centraliste e a opera di una minoranza borghese che subito escluse le masse popolari dalla partecipazione alla vita pubblica (mediante un sistema elettorale a suffragio ristretto), mettendo in atto una politica economica e sociale che ne caus\u00f2 l'impoverimento. Negli anni cinquanta e sessanta del Novecento si svilupp\u00f2 anche una storiografia critica di matrice cattolica e un'altra di orientamento marxista. Quest'ultima ebbe il suo riferimento principale nei \"Quaderni dal Carcere\" di Antonio Gramsci, che, sebbene scritti negli anni trenta del secolo passato, furono pubblicati soltanto fra il 1948 e il 1951. Il pensatore e politico sardo vide il Risorgimento come una rivoluzione agraria mancata e l'unificazione come consolidamento della supremazia delle classi dominanti italiane, di estrazione prevalentemente borghese, sulle masse popolari. Anche per il liberale Piero Gobetti il processo storico risorgimentale fu una rivoluzione mancata, in quanto l'unificazione d'Italia avvenne \u00ab [...] per opera del dispotismo...\u00bb, anche se \u00ab [...] fu gran ventura per un popolo...che si trovasse a guidarlo Cavour, il Cattaneo della diplomazia che seppe evitare l'isterilirsi della rivoluzione in una tirannide.\u00bb. Da tale rivoluzione rimasero esclusi gli strati sociali pi\u00f9 bassi: le classi medie \u00ab [...] avevano infatti conquistato il governo senza instaurare rapporti di comunicazione con le altre classi...\u00bb..\nNel secondo dopoguerra alcuni esponenti del mondo accademico italiano e straniero, nonch\u00e9 un certo numero di saggisti, riprendendo alcune formulazioni di Gramsci e Salvemini (fra cui quelle relative al Mezzogiorno come mercato semicoloniale), interpretarono il processo di unificazione attuato nei confronti degli stati preunitari come un'operazione militare di colonizzazione, in particolar modo nei confronti del Regno delle Due Sicilie, Stato pienamente indipendente al pari del Regno di Sardegna. Tra gli esponenti di maggior rilievo del revisionismo risorgimentale \u00e8 possibile citare, oltre a personalit\u00e0 del mondo accademico come Denis Mack Smith, Christopher Duggan, Martin Clark, Eugenio Di Rienzo e Tommaso Pedio il romanziere e sceneggiatore televisivo Carlo Alianello e i saggisti Nicola Zitara, Gigi Di Fiore e Lorenzo Del Boca.\nSecondo le tesi di questi revisionisti, il regno sardo, con l'appoggio di potenze straniere come Francia e Gran Bretagna, invase i regni della penisola senza dichiarazione di guerra; e i moti insurrezionali non furono animati spontaneamente dal popolo ma da agenti inviati dal regno sabaudo. Accuse sono state, inoltre, rivolte dai revisionisti alla conduzione dei plebisciti, che sono descritti come avvenuti in maniera illegale e sulla spedizione dei Mille, che avrebbe raggiunto il suo obiettivo con ingenti finanziamenti dall'Inghilterra e dalle logge massoniche, oltre al supporto delle mafie e degli ufficiali borbonici corrotti.\nAlcuni sovrani dei regni preunitari, come Francesco V di Modena e Francesco II di Borbone, lamentarono l'assenza di un legittimo pretesto nelle annessioni condotte dal Regno di Sardegna. Nella nascita del Regno d'Italia, i revisionisti individuano l'origine di alcuni fenomeni delicati come il brigantaggio postunitario, la questione meridionale e l'emigrazione. Il brigantaggio postunitario, rivalutato dai controstorici come un movimento di resistenza, fu represso dal regio governo con metodi brutali, tanto da suscitare polemiche anche da parte di alcuni esponenti della classe liberale (come Giuseppe Ferrari, Giovanni Nicotera e Nino Bixio) e politici di diversi stati europei, compreso Napoleone III, il quale dichiar\u00f2 che \"Les Bourbons n'ont jamais fait autant\" (i Borbone non hanno mai fatto tanto).\nGli aderenti a questa interpretazione lamentano le scarse attenzioni del governo italiano dell'epoca, soprattutto nei confronti del meridione, una protesta che inizi\u00f2 gi\u00e0 con la corrente meridionalista. Essi ritengono che la politica poco attenta alle necessit\u00e0 delle masse sarebbe stata la causa di una forte ondata migratoria, che interess\u00f2, maggiormente, prima il settentrione (in particolare il Veneto) e poi il meridione, in cui si sostiene il fenomeno fosse assente durante il governo borbonico. Come le tesi sostenute dai meridionalisti, la scuola revisionista vede nella fase postunitaria una crisi irreversibile del sud, che sarebbe stato penalizzato per favorire lo sviluppo economico e industriale del nord. Secondo tale corrente di pensiero, il meridione sub\u00ec l'aumento e l'introduzione di nuove tasse, licenziamenti di impiegati e operai, e la progressiva chiusura di alcune industrie. \nI critici del sistema di repressione contro il brigantaggio post-unitario non spiegano perch\u00e9 tale fenomeno non si sia verificato anche negli altri territori annessi dai Savoia come il Lombardo-Veneto, il Granducato di Toscana, il Ducato di Parma e Piacenza, il Ducato di Modena e Reggio e lo Stato Pontificio, che pure furono annessi anche con la forza delle armi e che subirono la cosiddetta \"piemontesizzazione\" come il Regno delle Due Sicilie. \nIn effetti la presenza del brigantaggio nel meridione era definita \"endemica\" da Francesco Saverio Nitti: La difficolt\u00e0 del nuovo Regno d'Italia ad operare nell'ex Regno delle Due Sicilie viene evidenziata anche dallo storico britannico Denis Mack Smith: \nIl \"popolarismo\" risorgimentale.\nIl popolo, che alcuni storici considerano assente dalla storia che si faceva, era ben presente nella storia che si scriveva. Giornali quotidiani, manifesti, volantini, non fanno che appellarsi al popolo e a chiamarlo ad attivarsi e a condividere gli ideali nazionali.\nIl popolo nelle aree pi\u00f9 depresse della penisola, ove il sistema scolastico non era sviluppato, nella maggioranza non sa leggere e quando trova incollati sui muri i proclami e gli appelli ha bisogno della mediazione degli intellettuali.\nNon si tratta poi semplicemente di ignoranza e analfabetismo che fanno s\u00ec che la classe dirigente alla fine parli a s\u00e9 stessa, ma anche il fatto che la circolazione delle idee \u00e8 ancora difficile nell'Italia preunitaria priva quasi di strutture di comunicazione e dove le polizie sono state addestrate a impedire che tra le masse e gli intellettuali si realizzi il contagio politico.\nE infine, ultimo grande ostacolo alla comunicazione tra intellettuali e popolo, \u00e8 la non coincidenza di codice tra coloro che porgono il messaggio e quelli che lo ricevono:\nIl Risorgimento come moto nazional-popolare.\nUna storiografia sviluppatasi gi\u00e0 all'indomani della raggiunta unit\u00e0 d'Italia con gli storici N.Bianchi e C.Tivaroni presenta il movimento risorgimentale come il risultato realizzatosi quasi in modo provvidenziale tramite l'incontro tra i democratici, il popolo, i moderati e i politici liberali, avvenuto con la mediazione della monarchia sabauda.\nAll'indomani dell'unit\u00e0 nazionale la classe dirigente presenta ci\u00f2 che era accaduto come il risultato di una spinta popolare e questo si vuole che sia insegnato nelle scuole del Regno: cosicch\u00e9 varie generazioni di italiani hanno imparato la storia del Risorgimento come idealmente avrebbe dovuto essere invece che com'\u00e8 stato.\nSecondo Isnenghi si tratt\u00f2 del tentativo, sentito come essenziale, di costruire a posteriori una base storica comune a un popolo sino allora in parte assente. Gli intellettuali cercavano un collegamento con le classi subalterne tentando di persuaderle che l'unit\u00e0 italiana era stata il frutto della volont\u00e0 del popolo guidato dalle \"\u00e9lite\" risorgimentali e creando il mito di una coscienza nazionale italiana esistita nei secoli passati e finalmente realizzatasi.\nIn contrasto con questa visione provvidenzialistica gi\u00e0 Oriani nel 1892 e Croce mettevano in rilievo come l'unit\u00e0 d'Italia si fosse raggiunta con una conquista regia risultato di un compromesso tra la monarchia sabauda, troppo debole per unificare il paese da sola, e un movimento democratico, altrettanto debole per poter fare una rivoluzione popolare, cosicch\u00e9 l'Italia postunitaria difettava nelle sue strutture democratiche e non avrebbe mai potuto assolvere al ruolo che pretendeva di grande potenza europea.\nGli storici del periodo fascista come Gioacchino Volpe (1927) ripresero invece la teoria postrisorgimentale che giudicava positivamente la visione di un Risorgimento come risultato di una guerra dinastica poich\u00e9 questa era stata la necessaria premessa dell'avvento del fascismo che, dopo la felice conclusione della \"quarta guerra d'indipendenza\", ossia la prima guerra mondiale, aveva realizzato i gi\u00e0 delineati destini del popolo italiano che il movimento fascista aveva fatto protagonista di quella rivoluzione popolare prima fallita.\nOmodeo (1926) riprese in parte la visione del Risorgimento come il risultato di una positiva e feconda azione messa in atto da una minoranza liberale che era stata per\u00f2 sopraffatta dall'avvento del fascismo.\nTesi condivisa in parte da Croce (1928) che giudicava positivamente il periodo della politica liberale che aveva portato all'unit\u00e0 nazionale e che aveva governato saggiamente nel periodo postunitario fino a quando non si era manifestata quella \"malattia morale\" del fascismo, destinata comunque a essere sanata dal liberalismo.\nIl Risorgimento come tentativo di Riforma religiosa in Italia.\nLa Chiesa libera evangelica italiana (o \"Chiesa cristiana libera\", o semplicemente \"Chiesa libera\"), fu un tentativo ottocentesco di creare una chiesa protestante interamente italiana sulla scia ideale del Risorgimento politico su istanze prevalentemente anticlericali e garibaldine. Fra i suoi promotori principali vi fu l'ex sacerdote cattolico barnabita Alessandro Gavazzi (1809-1889). Viene costituita nel 1850 a Londra fra esuli italiani.\nLe citt\u00e0 benemerite del Risorgimento nazionale.\nVentisette citt\u00e0 italiane sono state insignite di questo titolo durante il Regno d'Italia per \u00ab\"le azioni altamente patriottiche compiute dalle citt\u00e0 italiane nel periodo del Risorgimento nazionale\"\u00bb."}
{"id": "9414", "revid": "1442080", "url": "https://it.wikipedia.org/wiki?curid=9414", "title": "Regno delle Due Sicilie", "text": "Il Regno delle Due Sicilie fu una monarchia assoluta che govern\u00f2 l'Italia meridionale e la Sicilia tra il 1816 e il 1861, ovvero dalla Restaurazione all'Unit\u00e0 d'Italia.\nPrima della Rivoluzione francese del 1789 e delle successive campagne napoleoniche, la dinastia dei Borbone aveva regnato sui medesimi territori sin dal 1735, ma essi risultavano divisi in due reami distinti: il regno di Napoli e il regno di Sicilia. Un anno dopo il congresso di Vienna e a seguito del trattato di Casalanza, il sovrano Ferdinando di Borbone, che prima d'allora assumeva in s\u00e9 la corona napoletana (al di qua del Faro) come Ferdinando IV e quella siciliana (al di l\u00e0 del Faro) come Ferdinando III, riun\u00ec in un'unica entit\u00e0 statuale i due reami, attraverso la \"Legge fondamentale del Regno delle Due Sicilie\" dell'8 dicembre 1816, a quasi 400 anni dalla prima proclamazione del Regno \"Utriusque Siciliae\" da parte di Alfonso V d'Aragona. La capitale era Palermo, secolare sede del Parlamento Siciliano, ma l\u2019anno successivo (1817) fu spostata a Napoli. Palermo continu\u00f2 ad essere considerata \"citt\u00e0 capitale\" dell'isola di Sicilia.\nIl regno ebbe fine con la spedizione dei Mille, la firma dell'armistizio e la resa di Francesco II il 17 febbraio 1861, e la proclamazione del Regno d'Italia il 17 marzo dello stesso anno.\nStoria.\nGenesi.\nIl Regno di Sicilia, nato nel 1130, inizi\u00f2 ad essere indicato come \"Regno di Sicilia al di l\u00e0 del faro\" (o \"ulteriore\") e \"Regno di Sicilia al di qua del faro\" (o \"citeriore\"), in riferimento al faro di Messina e quindi all'omonimo stretto. Nel 1268 Carlo I d'Angi\u00f2 fu incoronato da papa Clemente IV \"rex Siciliae\", appena ascese al trono trasfer\u00ec la capitale a Napoli e diede il via ad un'aspra politica vessatoria contro i siciliani che culmin\u00f2 nel 1282 nella Rivoluzione del Vespro siciliano e nella conseguente secessione della Sicilia (che prender\u00e0 il nome di Regno di Sicilia Ulteriore) dal Continente. Il Parlamento siciliano offr\u00ec la corona dell'Isola a Pietro I di Sicilia, legittimo erede di Re Manfredi, considerando Carlo I d'Angi\u00f2 un usurpatore. Fu l'inizio della prima fase della guerra del Vespro che ebbe una tregua con la pace di Caltabellotta, nel 1302, e sanc\u00ec la separazione in due Stati indipendenti e distinti. Secondo gli accordi, alla morte del re Federico III di Sicilia, l'isola sarebbe dovuta tornare agli Angioini, cosa che in realt\u00e0 non avvenne mai.\nLa prima menzione ufficiale del toponimo \"Due Sicilie\" si ebbe invece quando Alfonso V d'Aragona nel 1442 ne assunse il titolo senza per\u00f2 unificare il Regno di Sicilia ed il Regno di Napoli, che rimasero Regni separati; la corona di \"Rex Utriusque Siciliae\" allora rappresentava quindi l\u2019unione personale dei due regni omonimi, distinti talvolta come \u201ccitra pharum\u201d (di Napoli) e \u201cultra pharum\u201d (di Sicilia propriamente detto). Dopo la breve parentesi Alfonsina i due regni tornarono ad essere del tutto separati, uno con capitale Napoli, l'altro con capitale Palermo.\nIl XVIII secolo.\nNel 1734 Carlo di Borbone, figlio di Filippo V re di Spagna e di Elisabetta Farnese, port\u00f2 a termine con successo la conquista militare del Regno di Napoli e del Regno di Sicilia, facendo il suo ingresso a Napoli il 10 maggio; il 25 maggio sconfisse gli austriaci a Bitonto e il 2 gennaio 1735 assunse il titolo di re di Napoli \"senza numerazione specifica\". Quindi complet\u00f2 la conquista della Sicilia e nel luglio 1735 venne incoronato a Palermo re di Sicilia.\nMantenne quindi la separazione tra i due regni: a Napoli regn\u00f2 con sovranit\u00e0 assoluta come despota illuminato, in Sicilia come monarca parlamentare, e mantenne e convoc\u00f2 il Parlamento siciliano. Le capitali restarono due, ma mantenne la corte a Napoli.\nCarlo non ebbe un'effettiva autonomia dalla Spagna fino alla pace di Vienna del 1738, con la quale si concluse la guerra di successione polacca. Secondo gli accordi stipulati, l'Austria cedeva a Carlo III di Borbone lo Stato dei Presidii, il Regno di Napoli nonch\u00e9 il Regno di Sicilia, che essa aveva scambiato con la Sardegna nel 1720 a seguito della Pace dell'Aia.\nNel 1759, alla partenza di Carlo, divenuto re di Spagna, sal\u00ec al trono all'et\u00e0 di soli 8 anni suo figlio Ferdinando. Principali esponenti del Consiglio di Reggenza furono Domenico Cattaneo Della Volta, principe di San Nicandro, e il marchese Bernardo Tanucci. Durante la reggenza, come nel periodo successivo, fu principalmente il Tanucci ad avere in mano le redini dei due regni ed a continuare le riforme iniziate in et\u00e0 carolina.\nIl periodo napoleonico.\nI francesi erano gi\u00e0 entrati in Italia nel 1796 con Napoleone Bonaparte, che era riuscito facilmente ad aver ragione delle armate austriache e dei deboli governi locali. Il 22 dicembre 1798 il re abbandon\u00f2 il Regno di Napoli per rifugiarsi a Palermo (dove rimase fino al 1802), lasciando la citt\u00e0 di Napoli praticamente indifesa.\nIl 22 gennaio 1799 (per alcuni il 21), mentre i \"lazzari\" ancora combattevano, i giacobini napoletani (tra i quali Mario Pagano, Francesco Lomonaco, Nicola Palomba, Michele Granata, Domenico Cirillo, Nicola Fasulo, Carlo Lauberg, Giuseppe Logoteta) proclamarono la repubblica. La Repubblica Napoletana non ebbe lunga vita, travolta dalla reazione europea e incapace di garantirsi l'adesione dei ceti popolari e delle province non occupate dall'esercito francese.\nAl patrimonio culturale napoletano i francesi imposero un durissimo colpo. Nel 1799 con l'arrivo a Napoli dei francesi e la breve istituzione della Repubblica Napoletana il danno fu enorme. Temendo il peggio, l'anno precedente Ferdinando aveva gi\u00e0 trasferito a Palermo quattordici capolavori. I soldati francesi depredarono infatti numerose opere: dei millesettecentottantatr\u00e9 dipinti che facevano parte della collezione, di cui trecentoventinove della collezione Farnese e il restante composto da acquisizioni borboniche, trenta furono destinati alla Repubblica, mentre altri trecento vennero venduti, in particolar modo a Roma. Diverse opere d'arte presero la via della Francia a causa delle spoliazioni napoleoniche al \"Musee Napoleon\", ovvero l'attuale Louvre. Secondo il catalogo pubblicato nel \"Bulletin de la Soci\u00e9t\u00e9 de l'art fran\u00e7ais\" del 1936, nessuna delle opere d'arte ritorn\u00f2 in Italia. A titolo di esempio:\nDopo la vittoria di Austerlitz del 2 dicembre 1805, Napoleone occup\u00f2 nuovamente con le sue truppe il reame di Napoli, dichiarando decaduta la dinastia borbonica e nominando suo fratello Giuseppe Bonaparte \"re di Napoli\". A Giuseppe Bonaparte, nel 1808 destinato a regnare sulla Spagna (per un gioco del caso al posto del fratello di Ferdinando, Carlo IV), successe Gioacchino Murat. Murat regn\u00f2 sino al maggio 1815, riprendendo per s\u00e9 il titolo di \"Re delle Due Sicilie\", cancellando l'autorit\u00e0 amministrativa del Regno di Sicilia, che non aveva potuto conquistare, e accentrando il potere in un unico Stato con capitale Napoli.\nFerdinando in Sicilia e la restaurazione.\nFerdinando, rifugiatosi per la seconda volta a Palermo nel 1806 a causa dell'invasione francese, trov\u00f2 un'atmosfera tutt'altro che festosa, non volendo il popolo siciliano sottostare al suo predominio. Il re, nel 1810, riun\u00ec il Parlamento siciliano, domandando personalmente aiuti adeguati per la salvaguardia del regno minacciato dai francesi, ma la rivolta esplose nell'isola. Il 12 luglio 1812, il re promulg\u00f2 la Costituzione siciliana, mentre il figlio Francesco venne nominato reggente, e un nuovo governo fu insediato con i notabili siciliani. Solo nel 1815 poterono tornare a Napoli.\nIl secondo ritorno di Ferdinando a Napoli non fu caratterizzato da repressioni. Il sovrano mantenne gran parte delle riforme attuate dai francesi (fu per\u00f2, ad esempio, abolito il divorzio), incluse le norme del Codice Napoleonico adottato durante il decennio francese, che venne ribattezzato \"Codice per lo Regno delle Due Sicilie\". Unico taglio di rilievo con il periodo napoleonico si ebbe nei rapporti con la chiesa, che torn\u00f2 ad occupare un ruolo di primo piano nella vita civile del regno. Questo processo di \"amalgama\" venne gestito dal primo ministro Luigi de' Medici di Ottajano, nominato nel giugno 1816, il quale mirava a fondere in un unico ceto il personale politico e burocratico di epoca murattiana con quello borbonico, volendo guadagnare il primo alla causa della monarchia restaurata.\nNascita del Regno delle Due Sicilie.\nLa politica di assolutismo riformistico condotta dal governo napoletano del Medici port\u00f2 inoltre all'effettiva unificazione delle province napoletane con quelle siciliane. Dopo il congresso di Vienna ed il trattato di Casalanza (20 maggio 1815), l'8 dicembre 1816, Ferdinando IV riun\u00ec in un unico Stato i regni di Napoli e di Sicilia con la denominazione di \"Regno delle Due Sicilie\", abbandonando per s\u00e9 il nome di Ferdinando IV di Napoli e III di Sicilia ed assumendo quello di Ferdinando I delle Due Sicilie. Tale atto ebbe, tra l'altro, la conseguenza di privare di fatto la Sicilia della Costituzione promulgata dallo stesso Ferdinando nel 1812.\nSino al Congresso di Vienna il Regno di Sicilia, rappresentato dal Parlamento siciliano, aveva mantenuto una propria formale indipendenza, nonostante l'unione personale (ovvero unico re per due regni) con il Regno di Napoli. \nL'atto di unificazione venne visto dalla classe politica e nobiliare siciliana come un affronto verso quello che ininterrottamente, e da circa 600 anni, era stato un regno indipendente a tutti gli effetti. Quasi immediatamente ebbe inizio una campagna anti-borbonica, accompagnata da una propaganda dell'identit\u00e0 siciliana, soprattutto per azione delle \u00e9lite aristocratiche di Palermo. Anche la capitale del nuovo regno fu spostata a Napoli, mentre il principe Francesco diventava Luogotenente generale di Sicilia. Come privilegi furono mantenuti per i siciliani il porto franco a Messina, l'esclusione dalla leva militare, la non applicazione dalle tasse sul sale e la libera coltivazione del tabacco. Nel governo fu istituito dal 1820 un Ministero per gli Affari di Sicilia.\nLa restaurazione, e con un approccio opposto rispetto al 1799, in ultima analisi non riusc\u00ec a colmare il distacco fra la monarchia borbonica ed i ceti pi\u00f9 progrediti apertosi nel 1799, anzi, fin\u00ec per estenderlo anche alla classe dirigente siciliana. Questa situazione contribu\u00ec a creare un terreno fertile al diffondersi di societ\u00e0 segrete, che reclutavano adepti in larghi strati della borghesia del reame. Tra le pi\u00f9 importanti societ\u00e0 segrete del tempo vi era la Carboneria, i cui adepti erano uniti da un comune desiderio di rinnovamento che si esprimeva principalmente nella richiesta di una costituzione. Vicini alla Carboneria erano anche gli elementi murattiani, che con la politica riconciliatrice del Medici avevano rioccupato molte posizioni all'interno dell'amministrazione statale e delle Forze Armate.\nI moti del 1820.\nIn Sicilia il crescente malcontento nei confronti delle autorit\u00e0 napoletane (unitamente alla recente svolta costituzionale), caus\u00f2 lo scoppio il 15 giugno 1820 di una rivolta popolare, mentre Francesco di Borbone, Luogotenente generale di Sicilia, il 27 giugno fu costretto a lasciare la Sicilia per Napoli.\nAnche nel napoletano questa crescente richiesta di rinnovamento port\u00f2, nella notte tra il 1\u00b0 ed il 2 luglio 1820, al pronunciamento a Nola di un gruppo di militari di cavalleria, capeggiato dai sottotenenti Michele Morelli e Giuseppe Silvati. L'iniziativa del moto rivoluzionario nel napoletano fu presa in seguito al successo della rivolta costituzionale spagnola del gennaio 1820. Il colpo di Stato nel Regno delle Due Sicilie fu attuato con l'ausilio dalla Carboneria e degli alti ufficiali delle Forze Armate, tra cui Guglielmo Pepe, che assunse il comando delle forze rivoluzionarie.\nRe Ferdinando VII, constatata l'impossibilit\u00e0 di soffocare la rivolta (rapidamente diffusasi in molte province), il 7 luglio 1820 concesse la Costituzione spagnola del 1812 e nomin\u00f2 suo vicario il figlio Francesco. Il primo ottobre iniziarono i lavori del nuovo parlamento napoletano eletto alla fine di agosto, nel quale prevalevano gli ideali borghesi diffusi nel decennio francese. Tra gli atti del parlamento vi furono la riorganizzazione delle amministrazioni provinciali e comunali e provvedimenti sulla libert\u00e0 di stampa e di culto.\nIl 16 luglio ci fu intanto l'insediamento a Palermo di un governo provvisorio dichiaratamente indipendentista, che chiese al governo rivoluzionario di Napoli il ripristino del Regno di Sicilia, seppur sempre a guida borbonica, e un proprio parlamento.\nIl governo napoletano in un primo momento invi\u00f2 il 30 agosto in Sicilia il generale Florestano Pepe, che, con l'accordo di Termini Imerese del 22 settembre, concesse ai siciliani la possibilit\u00e0 di eleggere una propria assemblea di deputati, accordo che non fu ratificato dal neoeletto parlamento di Napoli.\nTuttavia la borghesia dell'isola vide in questo gesto il tradimento delle proprie aspirazioni indipendentistiche, il che costrinse il governo napoletano ad inviare il 14 ottobre nell'isola il generale Pietro Colletta, con l'ordine di imporre con la forza ai siciliani la volont\u00e0 unitaria del governo centrale. La mancata coordinazione delle forze delle varie citt\u00e0 siciliane port\u00f2 all'indebolimento del governo provvisorio (Messina e Catania osteggiarono la rivendicazione di Palermo a voler governare l'Isola), che ben presto cadde sotto i colpi della repressione borbonica. Il 22 novembre cos\u00ec la Sicilia torn\u00f2 sotto il controllo del governo costituzionale di Napoli.\nLe novit\u00e0 introdotte nel Regno Due Sicilie con i moti del 1820 non furono per\u00f2 gradite dai governi delle grandi potenze europee, specie dall'Austria di Metternich che, dopo il congresso di Troppau del 27 ottobre 1820, convoc\u00f2 Ferdinando I a Lubiana perch\u00e9 chiarisse il suo atteggiamento riguardo alla costituzione che aveva concesso. . Metternich, preoccupato delle conseguenze che il moto napoletano avrebbe potuto suscitare negli altri stati italiani, organizz\u00f2 col favore di Ferdinando un intervento armato austriaco con lo scopo di sopprimere il governo costituzionale napoletano, nonostante i pareri discordi di altre potenze europee.\nIl governo napoletano, che sperava invano in una difesa della Costituzione da parte del re a Lubiana, decise per la resistenza armata contro l'aggressione austriaca.\nNel marzo 1821 il Regno delle Due Sicilie fu attaccato dalle truppe austriache, le quali sconfissero l'esercito costituzionale napoletano, comandato da Guglielmo Pepe nella battaglia di Rieti-Antrodoco. A fiaccare lo spirito combattivo delle altre truppe dell'esercito napoletano valse anche un \"proclama\" di re Ferdinando che, al seguito degli austriaci, invitava a deporre le armi e a non combattere \u00abcoloro che venivano a ristabilire l'ordine nel Regno\u00bb.\nIl 23 marzo 1821 Napoli venne occupata, la costituzione venne \"sospesa\" e cominciarono le repressioni: si contarono alla fine 13 ergastoli e 30 condanne a morte, tra cui si ricordano quelle di Morelli e Silvati\u00a0\u2013 eseguite nel 1822\u00a0\u2013 e quelle di Michele Carrascosa e Guglielmo Pepe, che non vennero mai eseguite in quanto i due ufficiali riuscirono a fuggire dal regno.\nFrancesco I delle Due Sicilie.\nAi primi di gennaio del 1825 il re Ferdinando I mor\u00ec e sal\u00ec al trono suo figlio Francesco I. Sul piano politico egli persegu\u00ec una politica reazionaria aderente alle direttive austriache del 1821 (pur avendo avuto un atteggiamento favorevole nei confronti dei moti rivoluzionari durante il regno del padre).\nIl governo di Francesco I ottenne un importante successo politico nel 1827, quando riusc\u00ec a far sgomberare il regno dalle truppe austriache che lo occupavano dal 1821. Allo stesso tempo si provvide a riorganizzare il Real Esercito, affidando il suo comando al principe ereditario Ferdinando e portandolo alla consistenza che aveva prima del 1820. Questa volta si cerc\u00f2 di fare della forza armata un valido puntello della monarchia, escludendo quindi tutti quei militari con precedenti esperienze carbonare o murattiane e reclutando 4 reggimenti svizzeri.\nNonostante l'introduzione di metodi duramente repressivi , non si riusc\u00ec a domare l'opposizione settaria e ad impedire lo sviluppo di un pensiero politico liberale. Nel Regno delle Due Sicilie l'insurrezione settaria esplose nuovamente nel giugno 1828 nel Cilento, capeggiata da elementi del Parlamento del 1820, con la proclamazione della costituzione secondo il modello francese. Tuttavia questa rivolta fu rapidamente stroncata dalla Gendarmeria Reale guidata dal colonnello Francesco Saverio Del Carretto.\nFerdinando II, le riforme e il 1848.\nAlla morte di Francesco I, l'8 novembre 1830, il regno pass\u00f2 al figlio Ferdinando II, allora solo ventenne. Il giovane sovrano dimostr\u00f2 subito idee pi\u00f9 liberali e un atteggiamento affabile verso il popolo: provvide a richiamare in patria e a reinserire negli incarichi numerosi esuli (tra i quali il generale Guglielmo Pepe, chiamato per sedare i moti scoppiati in Sicilia, ed il Carrascosa) e reintegrare nelle loro funzioni i pi\u00f9 meritevoli, non solo tra gli ufficiali che avevano servito sotto Murat, tentando di assicurarsi la fedelt\u00e0 dei militari, degli impiegati e dei funzionari congedati dopo il decennio francese.\nIl suo governo fu caratterizzato da riforme volte a migliorare l'economia al fine di eliminare gradualmente il deficit formatosi tra il '21 e il '30. Furono abolite le tenute di caccia e ridotte le spese della corte e di alcuni ministeri.\nIn questo periodo a Portici sorsero le officine di Pietrarsa, uno dei maggiori opifici specializzati d'Europa per la costruzione e manutenzione delle locomotive a vapore, divenuto in seguito un museo. Il centro industriale ebbe grande risonanza internazionale, e fu visitato dallo zar Nicola I che lo prese d'esempio per la costruzione del complesso ferroviario di Kronstadt. Nel regno operava , la prima nave munita di macchina a vapore costruita interamente in Italia (la \"Ettore Fieramosca\"), , la prima ferrovia e prima stazione in Italia (1839, la Napoli-Portici), , il primo osservatorio sismologico al mondo (l'Osservatorio Vesuviano).\nIn politica estera Ferdinando cerc\u00f2 di mantenere il regno fuori dalle sfere di influenza delle potenze dell'epoca: \"la sua parola d'ordine era \u00abIndipendenza\u00bb\". Tale indirizzo era concretamente perseguito pur favorendo l'iniziativa straniera nel reame, ma sempre in un'ottica di acquisizione di conoscenze tecnologiche che consentissero, in tempi relativamente brevi, l'affrancamento da Francia e Regno Unito.\nA tal proposito bisogna ricordare che nel 1816 il governo britannico si era fatto concedere da Ferdinando I il monopolio dello sfruttamento dello zolfo siciliano a prezzi molto bassi (va ricordato che lo zolfo era una materia d'importanza strategica per l'industria del tempo). Ferdinando II, deciso a ridurre la tassazione attraverso l'abolizione della tassa sul macinato, decise di affidare il monopolio ad una societ\u00e0 francese che concedeva un pagamento pi\u00f9 che doppio rispetto agli inglesi: questa misura innesc\u00f2 la cosiddetta \"questione degli zolfi\". Il primo ministro britannico Lord Parlmerston mand\u00f2 una flotta militare davanti al Golfo di Napoli, minacciando di bombardare la citt\u00e0. Ferdinando II a sua volta mise sul piede di guerra flotta ed esercito. La guerra fu evitata solo con l'intervento di Luigi Filippo re dei Francesi: Ferdinando II infine dovette rimborsare sia gli inglesi sia i francesi per il danno arrecato.\nI moti rivoluzionari.\nNel gennaio del 1848, con la riaffermazione di movimenti regionalistici risvegliati dalla recente crisi europea, il Regno delle Due Sicilie vide scoppiare una nuova insurrezione in Sicilia, avvenimento che innesc\u00f2 moti similari nel resto del reame e di conseguenza nel resto d'Italia, con risvolti decisivi per la successiva storia nazionale. La rivoluzione siciliana scoppi\u00f2 il 12 gennaio 1848 in Piazza della Fieravecchia a Palermo, capitanata da Giuseppe La Masa. In un primo momento la rivolta vide la partecipazione massiccia dei popolani palermitani a cui segu\u00ec l'adesione della borghesia liberale, mossa soprattutto dalla volont\u00e0 di ripristinare il Regno insulare di Sicilia e la Costituzione del 1812. Dopo sanguinosi scontri, La Masa, al comando di un esercito popolare, riusc\u00ec a scacciare la luogotenenza generale e gran parte dell'esercito borbonico dalla Sicilia, costituendo un \u00abcomitato generale rivoluzionario\u00bb. Il comitato generale istitu\u00ec un governo provvisorio a Palermo; tra le felicitazioni generali e l'ottimismo, Ruggero Settimo, un liberale moderato appartenente alla nobilt\u00e0 siciliana, venne nominato presidente.\nL'estensione del movimento insurrezionale alla Campania e al resto del regno fu immediato. Il re, dopo alcuni tentativi di frenare il movimento con piccole concessioni, cerc\u00f2 di arginare le richieste liberali concedendo la Costituzione con Regio Decreto del 29 gennaio, ispirandosi al modello francese. Paradossalmente i moti quarantotteschi in Francia travolgevano, a fine febbraio, proprio quel \"miglior modello di Costituzione\" ed il re Luigi Filippo di Borbone - Orleans.\nConcessa la Costituzione Ferdinando II, avallando le richieste del nuovo governo, si fece promotore di nuove riforme di stampo schiettamente liberale. Tra le molte riforme progettate dal governo costituzionale del '48 si ricorda ad esempio quella della Pubblica Istruzione, che venne affidata dal re a Francesco de Sanctis. La Costituzione tuttavia non intaccava in modo sostanziale il potere regio, in quanto al re spettava il potere esecutivo, mentre condivideva quello legislativo con il Parlamento.\nIntanto in Sicilia, l'11 febbraio, venne promulgata la Costituzione, giurata il 24 febbraio, nel medesimo giorno della fuga di Luigi Filippo da Parigi. Il 25 marzo del 1848 si riun\u00ec il Parlamento Generale di Sicilia, con un governo rivoluzionario presieduto da Ruggero Settimo e composto da ministri eletti dallo stesso presidente, che proclam\u00f2 l'indipendenza dell'isola ricostituendo il Regno di Sicilia.\nAll'ottimismo tuttavia segu\u00ec ben presto la disillusione; le forze politiche in coalizione apparvero infatti assai in contrasto: vi era nutrita presenza di liberali moderati, contrapposta a democratici e a qualche mazziniano.\nI campi che accesero la miccia delle rivalit\u00e0 furono soprattutto l'istituzione di una Guardia Nazionale e del suffragio universale, entrambe sostenute soprattutto da Pasquale Calvi, membro democratico del governo. Scarse prese di posizione vi erano su che linea di comportamento intraprendere verso il governo di Napoli e la possibilit\u00e0 di prendere o meno parte alla formazione dello Stato Italiano, quest'ultima sostenuta solo dalla minoranza mazziniana. Intanto, nonostante l'appoggio concreto delle citt\u00e0 siciliane al governo provvisorio di Settimo, le aree rurali divennero scarsamente controllate e agitazioni contadine misero in serie difficolt\u00e0 le amministrazioni locali.\nLe elezioni nel Regno delle Due Sicilie continentale invece si tennero nel mese di aprile. Il superamento di questa delicata fase non pose termine ad una disputa fra il sovrano, che considerava la Costituzione appena concessa come base del nuovo ordinamento rappresentativo, e la parte pi\u00f9 radicale dei neoeletti che, al contrario, intendeva \"svolgerla\" (come si diceva con terminologia apparentemente neutra), ovvero il primo atto del Parlamento avrebbe dovuto essere la modifica della Costituzione appena promulgata.\nIl 15 maggio 1848 a Napoli, il giorno successivo all'apertura della Camera, ci furono clamorose manifestazioni da parte dei deputati costituzionali (ed in particolare di quelli repubblicani). Fu quello il giorno decisivo per le sorti della Costituzione delle Due Sicilie: si ebbero a Napoli sbarramenti delle vie cittadine (in specie quelle prossime alla reggia) con barricate da cui partirono fucilate in direzione dei reparti schierati. Questi disordini determinarono l'inevitabile reazione regia e quindi lo scioglimento della Camera da parte di Ferdinando II. Un mese dopo, il 15 giugno, si tennero nuove elezioni ma gli eletti furono in gran parte quelli della passata elezione. Dopo la prima seduta la riapertura della Camera fu rinviata diverse volte di mese in mese fino al 12 marzo 1849, quando fu riaggiornata \"a tempo indeterminato\".\nFerdinando II in seguito ai fatti del 15 maggio decise di intraprendere una risoluta restaurazione assolutistica. Nel settembre 1848, dopo aver richiamato in patria l'armata napoletana schierata in Lombardia ed aver sospeso le attivit\u00e0 parlamentari, il re decise di reprimere con la forza anche il separatismo siciliano. Gi\u00e0 con il cosiddetto decreto di Gaeta Ferdinando II di Borbone riconquist\u00f2 il possesso della Sicilia grazie alle azioni militari guidate del Generale Carlo Filangieri, sciogliendo l'assise e bombardando le piazzeforti della citt\u00e0 di Messina (azione che fece guadagnare a Ferdinando II l'appellativo di \"re bomba\").\nLa dura repressione borbonica dell'estate del 1849 contro un governo provvisorio ormai instabile, decretava la fine dell'esperienza rivoluzionaria del 1848-1849 e l'ulteriore allargamento del preesistente divario tra la classe politica siciliana e quella napoletana.\nFerdinando II nomin\u00f2 Filangieri \"duca di Taormina\" e governatore della Sicilia. Con un decreto del re di Napoli del 15 dicembre 1849 venne imposto all'isola un debito pubblico di 20 milioni di ducati.\nL'immobilismo politico e l'ostilit\u00e0 britannica.\nAnche se non vi fu una formale revoca della Costituzione, ma una sua \"sospensione\" a tempo indeterminato, dopo l'insurrezione siciliana e quella napoletana Ferdinando II decise di non intraprendere pi\u00f9 alcuna riforma politica nel regno. Anche in questo caso vi fu un seguito di processi e condanne, tra cui quelle di Luigi Settembrini (illustre figura di filosofo ed educatore, gi\u00e0 autore dalla \"Protesta del popolo delle Due Sicilie\"), Filippo Agresti e Silvio Spaventa. Al ristabilimento dell'assolutismo segu\u00ec una decisa repressione del movimento liberale e dei tentativi insurrezionali (F. Bentivegna, Carlo Pisacane).\nDomate le fiamme divampate nel 1848, per far ritornare all'ombra della corona le amministrazioni locali, in tutto il regno furono sottoscritte delle petizioni con le quali i cittadini, rappresentati dai sindaci, richiedevano l'abolizione dello Statuto. Gli esponenti del mondo liberale sostennero che, per riconciliare la borghesia alla corona, fosse stato l'allora ministro segretario di stato Giustino Fortunato a concepire l'ingegnoso espediente legislativo della petizione. L'iniziativa della petizione, che suscit\u00f2 polemiche da parte della stampa liberale, fu infine posta in atto sia \"al di qua\", sia \"al di l\u00e0 del Faro\", dove fu fondamentale l'opera persuasiva compiuta dal generale Filangieri nei confronti della classe politica siciliana. Solo una piccola minoranza di sindaci rifiut\u00f2 di firmare, subendo via via la destituzione dalle cariche e la sorveglianza della polizia. . D'altronde, secondo Acton e il ceto dominante, le masse si sentivano estranee alle rivoluzioni volute dalle \u00e9lite ed anelavano a vivere pacificamente.\nCon gli eventi del biennio '48-'49 quindi le idee liberali e l'atteggiamento tollerante di Ferdinando II vennero meno: il sovrano assunse una condotta inflessibile che, da un lato, gli consent\u00ec di riprendere il controllo del suo regno ma, dall'altro, fece s\u00ec che egli fosse dipinto come un \"mostro\" dalla stampa liberale europea. A tal proposito fecero grande impressione a Napoli gli scritti di Antonio Scialoja, tanto da indurre Ferdinando II a costituire un'apposita commissione atta a confutare pubblicamente le tesi dell'economista esule a Torino. Risonanza internazionale invece ebbero le lettere del politico britannico William Ewart Gladstone pubblicate nel 1851, il quale, descrivendo le condizioni delle carceri borboniche, arriv\u00f2 a definire il governo napoletano \"negazione di Dio\". Quest'ultimo episodio irrit\u00f2 molto Ferdinando II, che intravedeva dietro la penna di Gladstone (il quale probabilmente non entr\u00f2 mai in un carcere del Regno delle Due Sicilie) la mano dei liberali napoletani e, soprattutto, il ricatto del governo britannico.\nA questo proposito, prima della pubblicazione delle missive di Gladstone, il primo ministro inglese Lord Aberdeen sollecit\u00f2 pi\u00f9 volte l'ambasciatore napoletano a Londra, il principe Ruffo di Castelcicala, a fare pressioni sul governo borbonico affinch\u00e9 adottasse una linea politica pi\u00f9 liberale, paventando una futura diffusione delle lettere. Tuttavia il primo ministro delle Due Sicilie, Giustino Fortunato, non si rese conto della gravit\u00e0 della situazione e trascur\u00f2 gli avvertimenti di Lord Aberdeen. In seguito allo scandalo suscitato dalla pubblicazione del carteggio, Ferdinando II costrinse il marchese Giustino Fortunato a dare le dimissioni dalla carica di primo ministro.\nAd aggravare ulteriormente l'ostilit\u00e0 del re verso le aperture politiche contribu\u00ec l'attentato compiuto da Agesilao Milano alla sua persona nel 1856. Questi, soldato calabrese mazziniano, nel giorno 8 dicembre 1856, approfittando della vicinanza del re (intento a passare in rassegna le truppe), colp\u00ec Ferdinando II con la baionetta procurandogli una profonda ferita all'addome che non ebbe esiti fatali.\nPur di rompere l'immobilismo in cui era piombato il regno borbonico dopo il 1848, gli esuli rifugiatisi a Torino e a Parigi decisero di sostenere nel 1857 un piano ideato da Giuseppe Mazzini volto a sollevare le popolazioni italiane con spedizioni di rivoluzionari in vari punti della penisola. Il piano mazziniano prevedeva che la spedizione nelle Due Sicilie fosse affidata a Carlo Pisacane, ex ufficiale del Real Esercito, reduce delle battaglie di Lombardia e della difesa di Roma del 1848. Carlo Pisacane era un rivoluzionario dotato di ideali socialisti, su posizioni ben pi\u00f9 radicali rispetto a Mazzini. Tuttavia l'idea della spedizione nel regno borbonico riusc\u00ec a riconciliare i due uomini, nonostante le grandi difficolt\u00e0 che questa operazione comportava. Il 25 giugno 1857 Pisacane salp\u00f2 da Genova col piroscafo \"Cagliari\" alla volta del Cilento meridionale, sperando di trovare in quei luoghi una popolazione pronta a sollevarsi contro i Borbone. Le autorit\u00e0 del reame, dopo lo sbarco di Pisacane a Sapri, riuscirono a fermare immediatamente il tentativo insurrezionale, aizzando la stessa popolazione locale contro gli insorgenti. Pisacane, ferito negli scontri di Padula, si suicid\u00f2 il 2 luglio 1857 a Sanza.\nFerdinando II mor\u00ec il 22 maggio 1859 a soli 49 anni in seguito ad una setticemia le cui cause sono tuttora controverse. Egli fu colpito da un'infiammazione all'inguine durante il viaggio da Napoli a Bari, citt\u00e0 dove sarebbe sbarcata la giovane sposa bavarese del duca di Calabria; questa infiammazione non fu curata per tempo e gli ultimi tentativi di cura avvennero ormai in fase avanzata di sepsi, dopo un travagliato viaggio in nave da Bari a Napoli.\nLa reazione assolutistica, intrapresa da Ferdinando II per ristabilire l'ordine nel reame dopo le rivoluzioni del 1848, inaugur\u00f2 nel Regno delle Due Sicilie quello che fu definito come un vero e proprio \"decennio di immobilismo\". Questo decennio fu caratterizzato da un crescente isolamento da parte delle potenze straniere, specialmente quelle facenti capo al Regno Unito, e da una cristallizzazione delle istituzioni borboniche su standard reazionari. Ferdinando II, estremamente deluso dall'esperienza costituzionale e fermamente convinto di dover conservare l'assolutismo, di fatto si rese responsabile dell'esodo di un'intera generazione di intellettuali e militari, a cui i campi di battaglia della prima guerra d'indipendenza, e le riforme intraviste nel 1848, avevano impresso un'indelebile volont\u00e0 innovatrice. Questa generazione, delusa dalla mancata svolta costituzionale del regno e dalla reazione ferdinandea, trov\u00f2 un'accettabile valvola di sfogo nella capitale del Regno di Sardegna, Torino, stato che invece dopo il 1848 aveva conservato il proprio \"Statuto Albertino\" e un primordiale ma significativo nucleo di libert\u00e0 fondamentali e diritti civili. Il consolidamento di una sorta di monarchia costituzionale in Piemonte al contrario aveva inaugurato nel reame sabaudo un \"decennio di preparazione\", che vide il regno dei Savoia come unico punto di riferimento in Italia per la generazione votata alla \"causa nazionale\". Il decennio 1849-1859 fu quindi decisivo per i successivi avvenimenti che portarono alla conquista delle Due Sicilie nel 1860: il regno borbonico, ormai isolato diplomaticamente e dotato di una classe dirigente invecchiata e conservatrice, doveva confrontarsi in Italia con il reame dei Savoia, diplomaticamente favorito e sostenuto da nuove energie morali e politiche, compresi coloro che, oppressi, avevano abbandonato il Regno delle Due Sicilie. Il nuovo sovrano delle Due Sicilie, Francesco II, era ben consapevole di dover imprimere una rapida svolta al regno per recuperare il tempo perduto, ma suo malgrado fu costretto a gestire una crisi imprevedibile.\nFrancesco II.\nFrancesco II sal\u00ec al trono a soli 23 anni il 22 maggio del 1859 assieme alla sua giovane consorte, Maria Sofia di Baviera (sorella della famosa \"Sissi\", moglie dell'imperatore Francesco Giuseppe). Di carattere mite, il suo regno per quanto breve fu molto intenso, in quanto dovette far fronte prima a una sommossa scoppiata nel 3\u00ba Reggimento Svizzero a Napoli, poi dovette affrontare la spedizione dei Mille e la delicata trasformazione costituzionale del suo regno. Travolto dagli eventi non riusc\u00ec a rompere l'isolamento politico del regno e a impedirne la dissoluzione, egli tuttavia si impegn\u00f2 a riconcedere la Costituzione (cosa che fece con l'ausilio del Filangieri durante l'avanzata dei garibaldini in Sicilia) e alcune fonti storiche affermano che fosse sua volont\u00e0 riprendere il percorso \"riformista\" interrotto nel 1849. Sotto il regno di Francesco II la vecchia classe dirigente ferdinandea venne completamente messa da parte: essa fu sostituita ovunque da personaggi di fede liberale.\nNello stesso periodo rientrarono in patria gran parte degli esuli che avevano lasciato le Due Sicilie dopo il 1848 per motivi politici, spesso andando ad occupare posizioni nel nuovo governo napoletano. Questo brusco cambio di regime fu uno dei principali motivi dell'indebolimento del Regno delle Due Sicilie nei convulsi giorni del 1860: le nuove istituzioni governative si ritrovarono in una situazione che richiedeva una risolutezza che manc\u00f2 completamente in quei frangenti.\nIl reame sopravvisse fino al 1861, quando, dopo la conquista della massima parte del suo territorio a opera di Giuseppe Garibaldi (in seguito alla spedizione dei Mille in Sicilia, iniziativa capace da un lato di raccogliere le volont\u00e0 rivoluzionarie dei democratici del Partito d'Azione, dall'altro di agire con un tacito e parziale, ma reale, appoggio dei Savoia), le ultime fortezze borboniche (Gaeta, Messina e Civitella del Tronto) si arresero agli assedianti piemontesi.\nLa situazione siciliana nel 1860 era estremamente tesa. Dal 1849 fino alla morte di Ferdinando II si visse in Sicilia un decennio di relativa quiete, grazie all'azione repressiva ed allo stesso tempo riconciliatrice svolta dai luogotenenti del re Carlo Filangieri e Paolo Ruffo. Tuttavia alla morte dell'autoritario sovrano si riaccesero nell'Isola aspirazioni rivoluzionarie. Gran parte della nobilt\u00e0 isolana, specialmente quella palermitana, era nettamente schierata dalla parte della fazione liberale ed unitaria, e molti dei suoi giovani rampolli avevano un ruolo attivo nelle attivit\u00e0 cospirative. Dopo la vittoria di Solferino si ebbe in tutto il Reame una grande ondata di entusiasmo verso la causa italiana, che aliment\u00f2 le fiamme insurrezionali che di l\u00ec a poco sarebbero divampate. Nei primi mesi del 1860 partirono dall'Isola accorati appelli a Garibaldi affinch\u00e9 si mettesse alla testa di una nuova rivoluzione siciliana. Garibaldi dal canto suo rispondeva che sarebbe partito appena i siciliani avessero preso le armi. Con l'intento di provocare una rivolta generale quindi alcuni giovani nobili organizzarono una sommossa armata per il giorno 4 aprile 1860, accumulando di nascosto armi in un vecchio deposito all'interno del convento della Gancia. La polizia borbonica, efficacemente guidata dal Maniscalco, venne a conoscenza della rivolta ed il giorno 4 aprile le Reali Truppe fecero irruzione nel convento della Gancia, sequestrando le armi ed arrestando i cospiratori.\nDa quel giorno il Distretto di Palermo venne posto in stato di assedio e i Consigli di Guerra del Real Esercito eseguirono 13 fucilazioni tra i giovani cospiratori, contribuendo ad esasperare gli animi nella capitale siciliana. \nLa spedizione dei Mille.\nGaribaldi quindi, preceduto da Rosolino Pilo e supportato dagli esuli siciliani a Torino Francesco Crispi e Giuseppe La Farina, decise di sbarcare in Sicilia per guidare l'insurrezione dell'isola, con l'ambigua copertura diplomatica e militare del governo sabaudo. La polizia borbonica anche in questo caso venne a sapere anticipatamente del progetto di Garibaldi, e subito si organizz\u00f2 un piano di pattugliamento delle coste siciliane da parte dell'Armata di Mare e dell'Esercito. Tuttavia, in modo del tutto fortunoso, le due navi piemontesi su cui erano imbarcati i Mille di Garibaldi, riuscirono ad attraversare il tratto di costa presieduto dalla pirofregata \"Stromboli\" e, nelle prime ore dell'11 maggio 1860, i garibaldini iniziarono tranquillamente le operazioni di sbarco nel porto di Marsala.\nLo \"Stromboli\", che quel giorno aveva dovuto fermarsi per alcune ore al porto di Trapani, arriv\u00f2 a Marsala solo a sbarco avvenuto, insieme alle navi Partenope e Capri, e non pot\u00e9 fare altro che effettuare un tardivo quanto inefficace bombardamento. Il ritardo decisivo con cui venne aperto il fuoco contro i Mille fu causato innanzitutto della presenza di navi inglesi nel porto siciliano, le quali rischiavano di essere bersagliate dalle granate borboniche con gravissime conseguenze politiche. Nel frattempo l'ufficio telegrafico di Marsala aveva gi\u00e0 spedito a Palermo la notizia dello sbarco, ed il giorno successivo il governo napoletano emise una nota ufficiale in cui si deplorava duramente il governo di Torino per aver permesso un simile atto di pirateria.\nFrancesco II reag\u00ec facendo pressioni su alcuni celebri generali napoletani, tra cui l'esperto ex-primo ministro Carlo Filangieri, affinch\u00e9 andassero a dirigere le operazioni in Sicilia. Tuttavia nessuno accett\u00f2 il gravoso compito, e Filangieri, in alternativa, propose come comandante in capo delle Reali Truppe in Sicilia il generale Ferdinando Lanza, suo vecchio commilitone, il quale assunse questo incarico il 15 maggio 1860. Appena insediatosi Lanza apprese della ritirata di Landi a Calatafimi senza prendere nessun provvedimento atto a contrastare l'avanzata di Garibaldi, che poteva fare affidamento ora anche su migliaia di siciliani organizzati in bande armate. L'unica decisione presa da Lanza in quei giorni riguard\u00f2 l'eliminazione dei posti di guardia a Palermo, rendendo cos\u00ec la citt\u00e0 incontrollabile. Egli non comp\u00ec nessuna azione offensiva all'interno dell'isola, nonostante le continue esortazioni del re, convinto di dover aspettare Garibaldi a Palermo e vanificando cos\u00ec le lunghe marce di inseguimento della colonna \"Von Mechel\".\nA Napoli la fiducia in Lanza croll\u00f2 repentinamente e Francesco II pot\u00e9 ben poco per rimediare ai suoi errori.\nIl giorno 27 maggio, dopo aver perso preziosissimi giorni, Lanza fu finalmente attaccato da Garibaldi a Palermo. Seguirono 3 giorni di aspri combattimenti per le vie cittadine, in cui le truppe borboniche furono pi\u00f9 volte sul punto di sopprimere le improvvisate difese rivoluzionarie. Ma proprio nel momento in cui i garibaldini sembravano essere sopraffatti, anche grazie all'ingresso in citt\u00e0 della colonna \"Von Mechel\", Lanza decise di stipulare un armistizio che di fatto decret\u00f2 la conquista di Palermo da parte degli insorti.\nIl principe Filangieri, capendo che la situazione stava precipitando, propose al giovane sovrano una soluzione diplomatica alla crisi: egli, facendosi portavoce delle intenzioni di Napoleone III, esort\u00f2 caldamente Francesco II ad abbandonare la fallimentare linea politica austriaca e ad avvicinarsi alla causa francese (da sempre cara al principe di Satriano), concedendo la Costituzione ed occupando lo Stato Pontificio al posto delle truppe francesi: solo cos\u00ec l'Impero Francese avrebbe potuto supportare i diritti delle Due Sicilie in Italia, contrastando al contempo gli interessi inglesi nel Mediterraneo. Francesco II rifiut\u00f2 decisamente questo piano, parendogli cosa indegna occupare i territori del papa, e si limit\u00f2 a promulgare una nuova Costituzione di tipo francese. L'atteggiamento di Francesco II caus\u00f2 le dimissioni del Filangieri, il quale si ritir\u00f2 dalla vita politica e militare.\nL'impresa di Garibaldi stup\u00ec i contemporanei per le capacit\u00e0 di comando dimostrate dal condottiero nizzardo e dai suoi ufficiali e per la rapidit\u00e0 con cui i \"Mille\" riuscirono a conquistare il regno, nonostante l'iniziale disparit\u00e0 delle forze in campo. Dopo la decisiva occupazione della Sicilia, nel reame avvennero insurrezioni guidate dai numerosi liberali di nuova e vecchia data (coordinati da Silvio Spaventa) che, non soddisfatti dagli ordinamenti costituzionali concessi dal governo borbonico, si schierarono decisamente a favore dell'unificazione. Il movimento unitario nelle Due Sicilie pescava a piene mani nella borghesia meridionale: l'apporto di questa classe sociale fu importantissimo in quel periodo.\nLa prima insurrezione fu quella della provincia di Basilicata, iniziata a Corleto Perticara il 16 agosto e culminata con la presa di Potenza del 18 agosto e successiva proclamazione di un governo provvisorio in nome di Garibaldi e Vittorio Emanuele II. Ne seguirono altre, con o senza proclamazioni ufficiali, in Terra di Bari con l'insurrezione di Altamura del 21 agosto, in Calabria Citeriore con Cosenza il 24 agosto, in Calabria Ulteriore Prima con Catanzaro il 26 agosto e nel Principato Citeriore con Auletta il 31 agosto. Con la citt\u00e0 di Benevento, enclave dello Stato Pontificio, che aveva costretto alla fuga i soldati bavaresi che la tenevano gi\u00e0 dal 22 luglio, insorse il Principato Ulteriore il 2 settembre. In Abruzzo un governo provvisorio fu proclamato il 9 settembre.\nLe armate borboniche sulle prime non riuscirono ad organizzare un'efficace resistenza, sebbene in ci\u00f2 ebbero parte anche numerosi episodi documentati di insubordinazione e di corruzione degli stessi ufficiali generali, generalmente ultrasettantenni, per gran parte ex carbonari ed ex murattiani richiamati in servizio da Ferdinando II nel 1831, i quali non si potevano dire sostenitori del partito filo-austriaco dominante nella corte borbonica. Il giovane ed inesperto Francesco II, ricevendo a Napoli notizie contrastanti, non riusc\u00ec a contenere la fallimentare conduzione delle operazioni in Sicilia del generale Lanza, che non fece niente per avvalersi della sua netta superiorit\u00e0 in uomini e mezzi (disponeva in Sicilia di circa 24.000 uomini), provocando profondi malumori nelle stesse Truppe Reali. In particolare si ricorda la grave decisione del generale Landi a Calatafimi di far ritirare i Cacciatori napoletani proprio nel momento di massima difficolt\u00e0 per i Mille.\nL'esasperazione dei soldati del Real Esercito raggiunse il culmine in Calabria: qui il generale Briganti (gi\u00e0 fautore del bombardamento di Palermo nei giorni dell'Insurrezione), dopo aver dato alle truppe l'ennesimo ordine di ritirarsi senza combattere di fronte ai garibaldini, fu fucilato dai suoi stessi uomini che, credendolo un traditore, non tollerarono l'ulteriore rifiuto da parte del proprio comandante di attaccare un nemico tanto pi\u00f9 debole. Decisivo fu anche il ruolo svolto dagli alti ufficiali dell'Armata di Mare che e che, successivamente, secondo gli storici filoborbonici consegnarono gran parte delle proprie navi deliberatamente alla Marina Sabauda.\nL'inazione degli ufficiali superiori borbonici, a ragione o a torto sospettati di tradimento dai posteri, \u00e8 per\u00f2 parzialmente spiegabile se si considera che in quel periodo, tra i vertici dei ministeri napoletani, era diffusa la convinzione che ci sarebbe stata una rapida reazione diplomatica da parte delle potenze straniere contro quella che a Napoli si considerava un'invasione del tutto illegittima o, pi\u00f9 semplicisticamente, un atto di pirateria. Effettivamente l'attivit\u00e0 diplomatica in quei giorni fu frenetica, ma il re si accorse troppo tardi di essere stato ormai abbandonato al proprio destino da parte delle principali potenze, soprattutto a causa delle politiche di isolamento attuate dal padre Ferdinando II dopo il 1848/49.\nSolo nella parte conclusiva della campagna, con la battaglia del Volturno, il regno ritrov\u00f2 la dignit\u00e0 di un'ultima resistenza. Il re Francesco II decise di non combattere nella citt\u00e0 di Napoli (seppur ben munita e fortificata), ma di attestarsi nelle piazzeforti della pianura campana per tentare la controffensiva e la successiva riconquista del reame. Le Truppe Reali si batterono valorosamente sul Volturno, mettendo in difficolt\u00e0 le schiere garibaldine. Tuttavia l'intervento delle armate sarde, in fase di congiunzione ai garibaldini, e soprattutto gli errori strategici commessi dallo Stato Maggiore, decretarono la decisiva sconfitta. La volont\u00e0 di non arrendersi fu dimostrata anche dalla fortezza assediata di Gaeta, dove si rifugi\u00f2 la famiglia reale e nella quale circa 13.000 soldati, ci\u00f2 che rimaneva dell'esercito napoletano, si trovarono a fronteggiare in un logorante assedio le armate del Regno di Sardegna, che sostituirono in parte l'esercito meridionale, in fase di scioglimento per volont\u00e0 dello stato maggiore piemontese.\nCircondata, Gaeta fu sottoposta ad un blocco navale e pesantemente bombardata dal mare e da terra, sino alla resa (Assedio di Gaeta).\nFine del regno.\nLa fine del regno si articol\u00f2 in una serie di momenti distinti successivi alla spedizione dei Mille, tra l'ottobre del 1860 e il marzo del 1861.\nFormalmente, le Due Sicilie furono annesse a larga maggioranza al Piemonte-Sardegna dopo l'esito dei due plebisciti d'annessione tenutisi nelle province napoletane e nelle province siciliane il 21 ottobre 1860, i cui risultati furono formalizzati con i regi decreti 17 dicembre 1860, nn. 4498 e 4499 (\u00ab\"Le province napoletane fanno parte del Regno d'Italia\"\u00bb e \u00ab\"Le province siciliane fanno parte del Regno d'Italia\"\u00bb). La decisione dell'annessione immediata ed incondizionata delle Due Sicilie al Regno di Sardegna fu fortemente voluta dal primo ministro conte di Cavour, che, spaventato dalla prospettiva di un'affermazione democratico-popolare e repubblicana nei territori meridionali conquistati da Garibaldi, fece di tutto affinch\u00e9 la spedizione dei Mille non scivolasse verso una soluzione di sinistra. Annessione voleva dire vaccinazione contro il rischio rivoluzionario, contro il \"disordine sociale\", perci\u00f2 si cerc\u00f2 subito di stabilire delle intese con gli esponenti meno compromessi del vecchio regime (esemplare fu il comportamento ambiguo tenuto in quei frangenti da Liborio Romano), e soprattutto si cerc\u00f2 di rassicurare il vecchio ceto agrario, il cui appoggio era indispensabile per il controllo politico del Mezzogiorno.\nIl Regno Delle Due Sicilie cess\u00f2 formalmente di esistere con l'elezione del nuovo parlamento italiano il 27 gennaio 1861, successiva ai plebisciti d'annessione. Al nuovo parlamento italiano, comprendente anche i deputati dei territori di recente annessione, fu quindi presentato un progetto di legge del 21 febbraio per la proclamazione del nuovo Regno d'Italia, che divenne atto normativo il 17 marzo 1861. La guerra contro le forze dei Borbone era intanto formalmente terminata con la conclusione dell'assedio di Gaeta e la resa di Francesco II, il 17 febbraio; la cittadella di Messina si arrese solo il 12 marzo e la fortezza di Civitella del Tronto, ultima roccaforte borbonica, con 400 uomini, il 20 marzo. \nI governi della nuova Italia furono ben lontani dall'assicurare la realizzazione di quegli ideali di unit\u00e0 della patria e di eguaglianza dei cittadini adombrati dall'idealismo di Giuseppe Mazzini e della generazione protagonista delle lotte risorgimentali. Raffaele de Cesare, nella sua opera \"La fine di un Regno\", giudic\u00f2 cos\u00ec le conseguenze dell'annessione:\nPerduta l'indipendenza i settori produttivi dell'ex reame borbonico entrarono in una profonda crisi. Finch\u00e9 il nuovo Stato non avvi\u00f2 una politica di industrializzazione (1878) le ripercussioni dell'annessione prima e le politiche doganali adottate poi, segnarono la fine delle non pi\u00f9 \"protette\" imprese meridionali rispetto alla concorrenza europea ed italiana, contribuendo alla nascita della questione meridionale.\nPolitica.\nSuddivisioni amministrative.\nIl regno comprendeva le attuali regioni Abruzzo, Basilicata, Calabria, Campania, Molise, Puglia e Sicilia, oltre a gran parte dell'odierno Lazio meridionale (distretti di Sora e Gaeta) e all'area orientale dell'attuale provincia di Rieti (distretto di Cittaducale). Al reame inoltre apparteneva, incluso amministrativamente nella provincia di Capitanata, l'arcipelago di Pelagosa, oggi parte della Croazia.\nLe citt\u00e0 di Benevento (oggi in Campania) e Pontecorvo (oggi nel Lazio) erano invece delle enclavi pontificie. Il confine tra il Regno e lo Stato Pontificio, definito una volta per tutte nel 1840 da un accordo bilaterale, correva dalla foce del fiume Canneto (sul Tirreno, tra Fondi e Terracina) fino a Porto d\u00b4Ascoli sulla foce del fiume Tronto (sull\u00b4Adriatico, al confine tra l'Abruzzo e le Marche). La linea fu tracciata apponendo tra il 1846 e il 1847 una serie di 686 cippi confinari (cd. \"Termini\") che recavano da un lato la data e le chiavi di San Pietro e dall\u00b4altro il giglio borbonico ed il numero progressivo. Alcuni dei cippi si conservano tuttora in loco, mentre altri sono stati spostati o perduti.\nLa principale suddivisione del regno (sebbene non avesse carattere amministrativo) era fra la sua parte continentale, i \"Reali Dominii al di qua del Faro\", e la Sicilia, i \"Reali Dominii al di l\u00e0 del Faro\", con riferimento al Faro di Messina. Dal punto di vista amministrativo invece il regno nel 1816 fu suddiviso in 22 province, di cui 15 nella Sicilia citeriore (ex Regno di Napoli) e 7 nella Sicilia ulteriore (ex Regno di Sicilia), a loro volta suddivise in distretti (unit\u00e0 amministrative di secondo livello) e circondari (unit\u00e0 amministrative di terzo livello).\n\"Reali Dominii al di qua del Faro\".\nComprendevano le seguenti province:\n\"Reali Dominii al di l\u00e0 del Faro\".\nComprendevano le seguenti province:\nIstruzione.\nTra le accademie pi\u00f9 importanti del Regno delle Due Sicilie si ricordano l'Accademia Pontaniana, la Societ\u00e0 Reale Borbonica, i Reali Istituti d'Incoraggiamento, l'Accademia Medico-chirurgica, la Regia Scuola di Veterinaria ed Agricoltura ed il Real Collegio di Musica di San Pietro a Majella. Anche l'Universit\u00e0 di Napoli si distingueva per i suoi meriti scientifici. Di quel periodo si ricorda Michele Tenore, direttore dell'Orto botanico di Napoli ed uno dei padri della moderna sistematica botanica, il chimico Raffaele Piria, scopritore dell'acido salicilico e l'ingegnere Luigi Giura, autore di diverse opere architettoniche, tra le pi\u00f9 note il Ponte Real Ferdinando sul Garigliano e il Ponte Maria Cristina.\nNel Regno delle Due Sicilie l'istruzione pubblica era strutturata su Scuole Primarie, Scuole Secondarie, Reali Collegi, Reali Licei e Regie Universit\u00e0 degli Studi, sotto la supervisione del Ministero degli Affari Ecclesiastici e dell'Istruzione Pubblica. In Sicilia la gestione dell'istruzione pubblica era affidata al Luogotenente Generale per conto del Dipartimento dell'Interno.\nL'istruzione primaria, nonostante fosse disciplinata da norme minuziose varate durante il \"decennio francese\", era erogata in maniera ineguale sul territorio, soprattutto nelle zone rurali del reame. Secondo le statistiche del periodo successivo alla Restaurazione, la Basilicata risultava la provincia con il pi\u00f9 basso indice di scolarizzazione del regno, mentre la citt\u00e0 di Napoli quella col pi\u00f9 alto numero di scuole elementari pubbliche (circa 2 per quartiere). Un aspetto positivo riguardava l'applicazione di criteri meritocratici nel sistema scolastico, ove un'inadeguata preparazione culturale e una scarsa etica professionale, che potessero compromettere il funzionamento dell'istruzione pubblica, portavano alla destituzione di un determinato docente. A partire dal 1850 si iniziarono ad intravedere lievi miglioramenti: il governo borbonico attu\u00f2 riforme che permisero l'inserimento di nuovo personale in molte scuole del regno, che fino ad allora erano rimaste sotto organico. I sindaci (Decurioni) dovevano provvedere (assieme agli Intendenti di Provincia ed ai vescovi) a comporre una terna di insegnanti per le scuole primarie, che si cerc\u00f2 di collocare in tutti i comuni del reame in strutture preesistenti (soprattutto presso monasteri soppressi). L'istruzione pubblica elementare era gratuita, soggetta a regolari ispezioni e condotta secondo il metodo del mutuo insegnamento (o lancasteriano), ma, nonostante i miglioramenti degli ultimi anni, essa era ancora riservata ai soli maschi e non aveva carattere obbligatorio. L'istruzione elementare femminile gratuita invece era gestita in grandissima parte e con scarsa efficacia dalle diocesi. I bambini appartenenti alle classi sociali pi\u00f9 agiate venivano generalmente istruiti in istituti privati, presenti in buon numero nelle principali aree urbane. Degni di nota furono inoltre i due istituti pubblicii per sordomuti fondati dal sac. Benedetto Cozzolino (Napoli) e da Ignazio Dixitdominus (Palermo) e quello per ciechi a Napoli, i primi del genere in Italia.\nL'istruzione secondaria era posta su basi pi\u00f9 solide. Le scuole superiori, distinte in \"Reali Collegi\" e \"Scuole Secondarie\", erano situate nei capoluoghi di provincia e nelle citt\u00e0 principali.\nNel 1860 si potevano contare almeno un Collegio Reale per ogni capoluogo di Provincia e 58 Scuole Secondarie, queste ultime erano scuole superiori che a differenza dei Reali Collegi impartivano anche insegnamenti di tipo tecnico e professionale. Anche per quanto riguarda l'istruzione secondaria esistevano collegi (per gran parte religiosi) ed istituti tecnici privati, principalmente in Sicilia.\nA Napoli era situata l'Universit\u00e0 della capitale, la principale del regno. Dall'Universit\u00e0 di Napoli dipendevano inoltre i \"Reali Licei\", situati a L'Aquila, Chieti, Bari, Salerno, Cosenza e Catanzaro, abilitati a rilasciare i titoli di studio per esercitare le professioni liberali (principalmente mediche e giuridiche).\nLe universit\u00e0 siciliane erano tre: quella di Palermo, quella di Catania e quella di Messina. In Sicilia erano presenti inoltre tre Licei Reali.\nA riguardo dell'istruzione pubblica nel Regno delle Due Sicilie post-restaurazione, occorre ricordare che il 10 gennaio del 1843 l'allora re Ferdinando II sanc\u00ec la rinuncia completa dello Stato ad ogni intervento e controllo sulla scuola, che venne totalmente affidata all'autorit\u00e0 dei vescovi. I vescovi ottennero la facolt\u00e0 di nominare, rimuovere, trasferire, sospendere i maestri comunali e quella di prescrivere la durata e l'orario dell'insegnamento. \u00abNon rimaneva, dopo quel decreto, quasi nulla dell'organizzazione di Gioacchino\u00bb.\nA seguito dei moti antiborbonici avvenuti nelle province del Regno, il 29 gennaio 1848 Ferdinando II concesse la costituzione (promulgata il 10 febbraio). Il breve periodo che vide il Regno sotto la guida del governo costituzionale (febbraio-maggio 1848) accese ancora una volta speranze di riorganizzazione dello Stato e della scuola in senso liberale, e dunque di tornare ad un sistema di istruzione pubblica. Infatti, il 6 marzo venne istituito il Ministero della Pubblica Istruzione. Il decreto del 29 marzo istitu\u00ec una Commissione incaricata di presentare un progetto di legge per il riordinamento dell'istruzione primaria. Un decreto del 19 aprile 1848 abrog\u00f2 la legge che metteva l'istruzione primaria alla dipendenza dei vescovi; un altro datato 27 aprile aument\u00f2 nuovamente i fondi del Ministero della Pubblica Istruzione. Con la caduta del governo costituzionale ed il ritorno all'assolutismo, per\u00f2, anche la scuola del Regno delle Due Sicilie torn\u00f2 ad essere gestita con \u00abcriteri da ancien r\u00e9gime e sotto il monopolio ecclesiastico\u00bb.\nDopo la sconfitta della rivoluzione del 1848, il Regno delle Due Sicilie non fu praticamente pi\u00f9 in grado di alimentare n\u00e9 di rendere perseguibile nessuna speranza di rinnovamento, se non tramite un pesante filtro ecclesiastico. Nel 1859 si contavano appena 2.010 scuole primarie con 39.881 allievi, 27.547 allieve e 3.171 maestri, su una popolazione di oltre 9.000.000 di abitanti. Al momento dell'Unit\u00e0, se il tasso medio di analfabetismo nel Regno d'Italia era del 78% (72% tra la popolazione maschile, 84% tra quella femminile), nel Mezzogiorno tale tasso saliva fino al 90%. Leopoldo Franchetti, nella sua celebre inchiesta sulle \"Condizioni economiche ed amministrative delle province napoletane\" pubblicata nel 1875, scriveva: \u00abad eccezione di poche citt\u00e0, vi trovammo un popolo confinato in un paese selvaggio, racchiuso nei suoi luridi borghi e nei campi circostanti, senza strade per allontanarsene, ignorante e laborioso, diretto da preti poco pi\u00f9 civili di lui e da signori, una parte dei quali ignoranti quanto lui, ma pi\u00f9 corrotti; i buoni in galera o sorvegliati o cacciati, segregati tutti dal resto d'Italia e d'Europa da un sistema di proibizioni commerciali, di passaporti e di esclusioni di libri\u00bb.\nForze armate e pubblica sicurezza.\nLe forze armate del Regno delle Due Sicilie si suddividevano in Real Esercito ed Armata di Mare di Sua Maest\u00e0, coordinate dal Ministero della Guerra e della Marina. Il Real Esercito (ramo Guerra del ministero) nel 1860 contava circa 70.000 soldati di professione e a ferma prolungata, 20.000 soldati di leva e circa 40.000 riservisti (ultime 5 classi di leva pronte al richiamo), al comando diretto del sovrano che ricopriva il grado di Capitano Generale. L'Armata di Mare (ramo Marina del ministero) invece poteva fare affidamento su circa 6.500 marinai di professione, 2.000 marinai di leva, pi\u00f9 di 90 navi a vela e 30 navi a vapore, al comando del conte d'Aquila Luigi Di Borbone.\nGli uffici del Ministero di Guerra e Marina presentavano annualmente lo \"stato discusso\" dell'esercizio finanziario successivo (ossia il bilancio di previsione), che veniva in seguito sottoposto all'attenzione del re. Le spese militari negli anni cinquanta ammontarono in media a quasi 13 milioni di ducati annui, cifra corrispondente a pi\u00f9 di un terzo degli investimenti pubblici totali annui. Tale rilevanza delle spese militari nel bilancio pubblico era sintomo non solo della grande attenzione per le forze armate dimostrata dagli ultimi governi borbonici, ma anche dell'importanza dell'indotto militare nel tessuto economico del reame. Infatti, oltre ai molti stabilimenti statali per la produzione di armamenti, era necessario avere un adeguato indotto che fornisse materiali ed equipaggiamenti di vario genere alle forze armate. Le spese e la qualit\u00e0 dei materiali poi venivano controllate da organi preposti a questa funzione (Intendenza e Amministrazione di Esercito e Marina)..\nSicurezza nelle strade e brigantaggio.\nRiguardo al problema del brigantaggio, il Regno delle Due Sicilie aveva approvato leggi speciali come il Decreto di Re Ferdinando I n. 110 del 30 agosto 1821 ed il Decreto di Re Francesco II n. 424 del 24 ottobre 1859.\nTuttavia viaggiare per le strade del regno era spesso pericoloso, come descrive lo storico Raffaele de Cesare alle pagine 114-115 del suo libro \"La fine di un Regno\" e la gendarmeria non di rado era connivente con i malfattori che rapinavano i viaggiatori::\nFrancesco Saverio Nitti nel suo libro \"Eroi e briganti\" (edizione 1899) pag. 9 spiega come il brigantaggio fosse un fenomeno endemico nel sud preunitario:\nSpese sociali e igiene pubblica.\nLo storico Raffaele de Cesare, a pagina 117 del suo libro La fine di un Regno, descrive le trascurate condizioni d'igiene pubblica, particolarmente nelle provincie del Regno delle Due Sicilie, dove c'era scarsit\u00e0 di impianti di scarico fognario e spesso anche di acqua:\nContinua lo storico Raffaele de Cesare (pag. 117 del libro La fine di un Regno) illustrando anche la scarsa attenzione da parte della monarchia per le disparit\u00e0 sociali e le misere condizioni di vita del popolo provinciale:\nEconomia.\nPatrimonio e finanza.\nLa legge del 20 aprile 1818 fiss\u00f2 l'unit\u00e0 monetaria del regno nel ducato delle Due Sicilie d'argento del peso di grammi 22,943, con 833,33 millesimi di fino. Un ducato corrispondeva a 100 grana, un grana corrispondeva a 2 tornesi. A partire dal 1816 nelle Due Sicilie furono coniate monete di rame (tornesi), monete d'argento (grana e derivati: \"carlino\" da 10 grana, \"tar\u00ec\" da 20 grana, \"mezza piastra\" da 60 grana e \"piastra\" da 120 grana) e monete d'oro da 3, 6, 15 e 30 ducati.\nIl Regno delle Due Sicilie aveva a tutti gli effetti un regime monetario monometallico a base d'argento, formato, oltre che dalle monete di quel metallo (cio\u00e8 la gran parte delle monete circolanti), anche dalle fedi di credito del Banco delle Due Sicilie, considerate anche all'estero valuta di prim'ordine.\nNel saggio \"Nord e Sud\", Francesco Saverio Nitti rileva che, al momento dell'introduzione della lira, nel Regno delle Due Sicilie furono ritirate 443,3 milioni di monete di vario conio, di cui 424 milioni d'argento, pari al 65,7% di tutte le monete circolanti nella penisola. L'economista Antonio Scialoja riconobbe che questa enorme quantit\u00e0 di monete d'argento fu coniata dalla Zecca di Napoli principalmente in seguito alla crescita delle esportazioni delle Due Sicilie avvenuta negli anni cinquanta dell'Ottocento, in quanto per espressa volont\u00e0 dei governi borbonici in tutte le operazioni commerciali dovevano circolare monete di metallo prezioso, come previsto dalla dottrina del mercantilismo. Giustino Fortunato sostenne che l'abbondanza di monete d'argento fosse solo un effetto indiretto della scoperta di nuovi giacimenti auriferi in California ed in Australia. Tale evento comport\u00f2 un incremento della produzione d'oro; questo metallo, in gran parte riversato in Francia, fece s\u00ec che nello Stato transalpino l'argento divenisse moneta sussidiaria, impiegata per le importazioni dall'estero (soprattutto dalle Due Sicilie). Tale tesi, tuttavia, venne contestata da altri economisti, tra questi Carlo Rodan\u00f3; costui, assai critico sulle interpretazioni del Fortunato in merito all'abbondanza di moneta in metallo prezioso, spieg\u00f2 che, nella seconda met\u00e0 del XIX secolo, il governo delle Due Sicilie consent\u00ec l'esportazione dei grani e di altri prodotti alimentari, fino ad allora vietata, e diminu\u00ec il dazio sull'olio. La conseguenza fu un incremento delle esportazioni ed un contestuale incremento dell'ingresso d'argento nel territorio del regno: la coniazione di moneta d'argento, quindi, pass\u00f2 da 1,8 milioni di ducati del 1852 a 13,6 milioni di ducati del 1856.\nSia Nitti che Fortunato concordavano nel sostenere che la gestione finanziaria dello Stato borbonico fosse caratterizzata da una spesa pubblica estremamente esigua ed oculata, in particolare a livello infrastrutturale. Nitti in sintesi cos\u00ec descriveva la situazione finanziaria delle Due Sicilie nel 1860:\nDi diverso avviso invece il grande meridionalista lucano Giustino Fortunato, che attribuiva le cause dei problemi del meridione ai secoli di storia antecedenti all'unit\u00e0, precisando che nel 1860 la situazione economica del Regno delle Due Sicilie non era migliore di quella degli altri stati preunitari, n\u00e9 le imposte sempre minori, criticando il sistema doganale, definito \u201cmedievale\u201d e l'enorme spesa militare borbonica, mentre nel regno mancavano scuole, strade, approdi marittimi ed un sistema moderno di trasporti, come dalla sua opera \u201cIl Mezzogiorno e lo Stato Italiano - Discorsi Politici (1880-1910) - (pagg. 336-337), di cui si riportano alcuni paragrafi significativi:\nIl divario economico era gi\u00e0 allora evidente considerando il dato statistico riferito alle societ\u00e0 in accomandita italiane al momento dell'Unit\u00e0, in base ai dati relativi alle societ\u00e0 commerciali e industriali tratti dall'Annuario statistico italiano del 1864. Le societ\u00e0 in accomandita erano 377, di cui 325 nel centro-nord, escludendo dal computo quelle esistenti nel Lazio, nel Veneto, nel Trentino, nel Friuli e nella Venezia Giulia. Comunque, il capitale sociale di queste societ\u00e0 vedeva un totale di un miliardo e 353 milioni, di cui un miliardo e 127 milioni nelle societ\u00e0 del centro-nord (sempre prescindendo da Lazio, Veneto, Trentino, Friuli, Venezia Giulia) e soltanto 225 milioni nel Mezzogiorno. Per fare un paragone, il totale della riserva finanziaria dello stato borbonico era pari a 443,200 milioni di lire; praticamente un terzo del capitale delle societ\u00e0 in accomandita del centro-nord escludendo diversi territori non ancora annessi.\nLe sole societ\u00e0 in accomandita del Regno di Sardegna avevano un capitale totale che era quasi doppio di quello dello stato borbonico: 755,776 milioni contro 443,200 milioni di liquidi.\nGli istituti di credito del reame erano rappresentati fino al 1808 dagli 8 Banchi pubblici operanti nella citt\u00e0 di Napoli dal XVI secolo (Banco di San Giacomo, del Popolo, del Salvatore, di Sant'Eligio, dello Spirito Santo, dell'Annunziata, dei Poveri, della Piet\u00e0) e dai Monti Frumentari, Pecuniari e di Piet\u00e0 nelle province. I depositi bancari erano tradizionalmente attestati da \"fedi di credito\" le quali erano a tutti gli effetti un titolo rappresentativo del deposito, liberamente trasferibile e girabile come surrogato della moneta: in un'economia che non contemplava l'uso della moneta cartacea, per effettuare un pagamento occorreva la consegna (o la spedizione) di moneta metallica, operazione spesso molto difficoltosa. La fede di credito, pi\u00f9 facile del denaro da maneggiare e spedire, e provvista di indubbie garanzie di sicurezza fornite dai banchi di emissione, divenne ben presto un valido sostituto del denaro contante.\nNel 1806 i Banchi napoletani furono coinvolti nella politica innovatrice che Giuseppe Bonaparte impresse al Regno di Napoli, cercando di modellarli sul sistema francese. Il Banco di San Giacomo fu quindi trasformato nel \"Banco di Corte\" al servizio dello Stato, tutti gli altri banchi furono riuniti in un unico \"Banco dei Privati\", al servizio dei cittadini.\nNel 1808 Murat, divenuto re di Napoli, volle unificare i Banchi precedenti per dare vita ad un nuovo istituto sul modello della Banca di Francia: il Banco delle Due Sicilie. L'innovazione maggiore era quella di costituire un capitale azionario, chiamando a partecipare alle sorti dell'istituto gli enti pubblici ed il ceto dei proprietari e dei risparmiatori.\nLa restaurazione borbonica nel 1815 non intacc\u00f2 le disposizioni emanate durante il decennio francese. Il Banco delle Due Sicilie si componeva di due sezioni separate: la Cassa di Corte, per il servizio della tesoreria generale del Regno (alle dipendenze del Ministero delle Finanze) e la Cassa dei Privati. Nel 1816 fu creata anche una Cassa di Sconto, a favore del commercio e dell'industria. Per venire incontro alle esigenze dei clienti ed ai fruitori di fedi di credito nel Regno (specialmente in Puglia ed in Sicilia), furono aperte nel corso degli anni alcune succursali: a Napoli nel 1824 fu aperta una Seconda Cassa di Corte, nel 1844 fu inaugurata una Cassa di Corte a Palermo e nel 1846 una a Messina. Solo nel 1858, dopo molte insistenze da parte dei clienti locali, si ebbe l'apertura di una Cassa di Corte a Bari, alla quale fu subito annessa una sezione della Cassa di Sconto. Negli ultimi anni di vita del reame tra i maggiori clienti del banco vi erano, oltre ai nobili ed agli enti pubblici, industriali e numerose societ\u00e0 commerciali sorte a partire dal 1830.\nQuesta struttura molto accentrata del Banco, se da un lato limitava l'attivit\u00e0 finanziaria delle province, dall'altro permetteva un maggior controllo sui profitti ed una severa limitazione delle perdite. Per questo motivo il Banco delle Due Sicilie in quegli anni vide il proprio patrimonio aumentare costantemente. Questa politica economica era favorita anche dalla severit\u00e0 della legislazione borbonica in materia finanziaria.\nIl reggente del Banco delle Due Sicilie era anche direttore della zecca, o Amministrazione delle monete, che aveva sede in Sant'Agostino. La zecca possedeva officine di monetazione, raffinerie chimiche per l'oro, gabinetti di incisione e macchinari per la lavorazione dei fili d'argento e dell'acciaio. Compito della zecca era inoltre quello di fissare il valore delle monete estere.\nNella Borsa di Napoli, situata presso palazzo San Giacomo, si concentravano i pi\u00f9 rilevanti movimenti economici del regno. Tra i valori pi\u00f9 importanti si avevano la rendita, i cereali e gli oli. Il Ministero delle Finanze approvava ogni anno un calendario di Borsa, che permetteva agli agenti di poter suddividere la loro attivit\u00e0 in turni. Esistevano inoltre delle \"Camere consultive di commercio\", di cui erano presidenti gli Intendenti delle province, che raccoglievano i commercianti impegnati nel tracciare le strategie da adottare in Borsa.\nNella rendita negoziavano banchieri come i Rothschild di Napoli (con la loro unica filiale italiana), Forquet, Meuricoffre e Sorvillo, Gunderschein ed altri.\nLa Borsa di Napoli era all'epoca una delle pi\u00f9 attive d'Europa nel settore agricolo, caratterizzata da giochi al rialzo o al ribasso su raccolti ancora in erba gestiti mese per mese da appositi sensali.\nGli oli ed i cereali avevano un posto di primo piano nelle operazioni di Borsa: il grano delle Due Sicilie (bench\u00e9 subisse la forte concorrenza di quello russo e polacco) era uno dei pi\u00f9 apprezzati all'epoca e gli oli di Puglia e Calabria erano largamente venduti all'estero per usi alimentari ed industriali (dato che allora non si impiegavano ancora gli oli minerali). Le case di commercio specializzate operanti in Borsa avevano magazzini nelle citt\u00e0 costiere (in particolare a Manfredonia, Barletta, Gallipoli, Gioia Tauro e Crotone), messi a disposizione dei proprietari terrieri locali che vi depositavano i propri prodotti, ottenendo adeguati compensi fissati da listini di Borsa giornalieri. I commercianti quindi spedivano i prodotti raccolti nei magazzini via mare, per raggiungere i rispettivi mercati di consumo (principalmente Russia, Inghilterra, Belgio e Francia). Le case di commercio avevano generalmente sede a Napoli, e succursali nelle varie province ed all'estero. Le case pi\u00f9 importanti venivano dette anche \"firme di piazza\", tra queste si ricordano quelle dei Rocca, dei Cardinale, dei Piria, dei Perfetti, dei Pavoncelli, dei De Martino e la Minasi &amp; Arlotta. Quest'ultima in particolare si rese protagonista di una significativa operazione di borsa nel 1856, che port\u00f2 all'esclusione dei Rothschild dal mercato degli oli nel regno.\nTutti questi commerci crebbero sensibilmente negli anni cinquanta, anche grazie alla leggerezza delle imposte. I maggiori guadagni permisero agli imprenditori agricoli di migliorare la qualit\u00e0 delle produzioni e di reggere la concorrenza estera (principalmente quella dei grani russi). Negli anni cinquanta si ebbe anche un certo risveglio industriale, spesso applicato all'agricoltura, favorito dalle innovazioni tecniche registrate dal Real Istituto d'Incoraggiamento e dai concorsi a premi banditi dalle Societ\u00e0 Economiche delle province (che dopo l'unit\u00e0 divennero Camere di commercio). Lavoro degno di nota delle Societ\u00e0 Economiche fu l'opera di Guglielmo Ludolf (pubblicata nel 1856) sullo sfruttamento del Canale di Suez, allora in costruzione. Si prevedeva con la sua apertura un forte sviluppo dell'economia delle Due Sicilie, in quanto nazione essenzialmente produttrice e non consumatrice, con vasti orizzonti commerciali aperti sul resto del mondo.\nMoneta circolante negli stati italiani nel 1860 (in milione di lire-oro)\nAgricoltura, allevamento e pesca: condizioni economiche e sociali.\nNel regno borbonico, come negli altri stati preunitari, l'agricoltura costituiva il settore predominante. Le condizioni climatiche delle Due Sicilie favorivano la produzione di grano, orzo, avena, patate, legumi e olio. Importanti erano anche le coltivazioni di agrumi e di molte altre piante idonee al clima mediterraneo, quali l'olivo, la vite, il fico, il ciliegio, il castagno, il nocciolo, il noce ed il mandorlo. Zone molto sfruttate per la coltivazione di alberi da frutto erano ad esempio le campagne intorno al Vesuvio. L'allevamento era prevalentemente ovino (lana), equino e suino.\nLa pesca era un'attivit\u00e0 tradizionalmente diffusa su tutte le coste del regno. Essa assunse carattere industriale soprattutto grazie all'opera di Vincenzo Florio, che in Sicilia fu molto attivo anche in questo campo (oltre a quelli dell'industria chimica, siderurgica, tessile e dei trasporti marittimi), costruendo tonnare e stabilimenti per la lavorazione e la conservazione del pescato.\nL'agricoltura delle Due Sicilie aveva i suoi punti forti nelle pianure campane e pugliesi. Nelle fertili pianure campane venivano applicate colture spesso di carattere intensivo (in particolare di ortaggi, alberi da frutto, tabacco e altre produzione per l'industria come la canapa, il lino ed il gelso). Le pianure e le colline rocciose delle Puglie, invece, erano suoli adatti alla produzione di oli e grani di qualit\u00e0, in alcuni casi prodotti con soluzioni tecniche innovative (sotto questo aspetto si distinsero i grandi proprietari terrieri della famiglia Pavoncelli di Cerignola), che venivano venduti alla Borsa di Napoli su tutti i principali mercati europei. I vini, specialmente quelli prodotti in Sicilia (di cui si ricorda in particolare il Marsala), alimentavano un fiorente commercio con il Regno Unito e le Americhe.\nPer ampliare la superficie agricola furono intraprese opere di bonifica: tra le pi\u00f9 importanti si ricordano le bonifiche del Vallo di Diano, del Tavoliere delle Puglie e del piano del Fucino, in Abruzzo Ulteriore Secondo, quest'ultima decisa dall'ingegnere Carlo Afan de Rivera. Analoghi provvedimenti vennero presi per contrastare i problemi legati al dissesto idrogeologico, come per esempio la costruzione di canali artificiali, dell'Alveo comune nocerino e della rettifica del basso Sarno.\nImportanti erano anche le colonie agricole nate per volont\u00e0 reale: la pi\u00f9 illustre, la Reale tenuta di Carditello in Terra di Lavoro, serviva anche da centro sperimentale per colture e produzioni innovative. Un altro esempio di colonia agricola da ricordare fu quella di Battipaglia, nel Principato Citeriore, in cui il governo borbonico costru\u00ec nel 1858 un centro abitato dotato di tutti i servizi necessari ad ospitare i terremotati di Melfi, consentendo loro di coltivare i nuovi terreni bonificati della Piana del Sele.\nSpecialmente in Campania ed in Puglia le riforme del decennio francese e la successiva razionalizzazione dell'amministrazione pubblica, diedero vita ad un ceto agrario borghese destinato a sostituire gran parte dei vecchi proprietari terrieri nobili. Parte di questo ceto borghese (non solo agrario ma anche industriale) che si form\u00f2 nella prima met\u00e0 dell'Ottocento divenne il cardine dei nuovi movimenti liberali: la borghesia meridionale, forte delle posizioni economiche raggiunte, pretendeva riforme e posti di potere nel governo del regno. I desideri della borghesia per\u00f2 dovettero scontrarsi con la rigida politica assolutistica di Ferdinando II. In questo modo il ceto medio nato grazie alle politiche economiche borboniche divenne, in seguito alle mancate riforme del 1848, la classe sociale pi\u00f9 ostile alla dinastia, trasformandosi nella spina dorsale dei movimenti costituzionali ed unitari protagonisti della dissoluzione del reame nel 1860.\nL'abolizione del feudalesimo fu il punto d'arrivo di un percorso iniziato gi\u00e0 ai tempi di Ferdinando I, il quale, incalzato dagli intellettuali del regno, per primo inizi\u00f2 ad adottare una politica volta a fronteggiare il latifondismo, principale ostacolo al progresso agricolo del meridione rurale. Il sovrano elabor\u00f2 nel 1792 una legge sulla riforma demaniale (\"De Administratione Universitatum\"), che prevedeva la riduzione del latifondo creando un ceto di piccoli e medi possidenti, che avrebbe trasformato i contadini salariati in piccoli coltivatori diretti. Tuttavia il provvedimento non fu gradito n\u00e9 dai baroni, che avrebbero perso gran parte dei propri possedimenti, n\u00e9 dalla borghesia provinciale, che non tollerava di essere scavalcata dai contadini nella spartizione dei latifondi. Con l'esilio di Ferdinando I e la nascita della Repubblica partenopea la prammatica del 1792 venne applicata dal governo giacobino per accattivarsi le simpatie dei contadini delle regioni interne. Tuttavia, in seguito alla caduta della Repubblica napoletana ed alla riconquista sanfedista del regno, il ceto medio e la nobilt\u00e0 ritornarono in possesso delle terre affidate al popolo nel 1799. Con la prima restaurazione la questione demaniale ritorn\u00f2 ad essere regolata dalla prammatica del 1792, che divenne poi la base della riforma napoleonica sull'eversione della feudalit\u00e0.\nL'eversione della feudalit\u00e0, per\u00f2, secondo Tommaso Pedio, nonostante la grande importanza avuta nell'imprimere una svolta in senso moderno nell'amministrazione dello Stato e nel consolidamento della propriet\u00e0 borghese, rese in molti casi pi\u00f9 precarie le condizioni economiche dei contadini nelle aree rurali del reame (condizioni gi\u00e0 misere se si considera che le uniche propriet\u00e0 di questi contadini erano generalmente la casa di famiglia e minuscoli appezzamenti di terreno). Nel provvedimento adottato dal governo di Giuseppe Bonaparte per debellare il feudalesimo, le quote di terreno assegnate ai braccianti non tenevano conto della composizione del nucleo familiare, costringendo molti di questi ad indebitarsi con i possidenti ricchi per comprare altro terreno. Con la seconda restaurazione il governo borbonico adott\u00f2 la legislazione entrata in vigore nel decennio napoleonico, e cos\u00ec gran parte dei problemi legati alla compravendita di terreni nelle province rurali, nonostante l'abolizione del feudo, rimasero irrisolti, tanto da sfociare in rivolta in seguito agli avvenimenti del 1848. La questione demaniale si aggrav\u00f2 ulteriormente dopo l'unit\u00e0 d'Italia, in quanto il nuovo governo sabaudo non solo si rifiut\u00f2 di risolvere i problemi legati alla spartizione dei vecchi latifondi ma concesse anche alla borghesia agricola del sud, in cambio del suo sostegno politico, di occupare le vecchie propriet\u00e0 e le terre demaniali su cui si basava il sostentamento del ceto contadino pi\u00f9 povero.\nNelle aree meno fertili e pi\u00f9 periferiche del regno (come ad esempio nell'interno della Sicilia e nell'entroterra peninsulare) l'isolamento contribuiva alla persistenza di alcuni gravi lasciti del feudalesimo (abolito nel 1806 nei domini continentali e nel 1813 in Sicilia), che influivano negativamente sulle condizioni economiche dei braccianti agricoli locali. Questi disagi, causati in primis dalla difficolt\u00e0 nello spartire i terreni dei vecchi latifondisti nobili di provincia ancora legati alla rendita fondiaria, tuttavia erano compensati da una flessibile economia rurale che rendeva tutto sommato sopportabile anche la situazione economica dei contadini pi\u00f9 poveri. Dopo l'Unit\u00e0, con il considerevole aumento delle imposte e la poco oculata regolamentazione delle tariffe doganali, questo status quo economico nell'entroterra meridionale venne a mancare. Il governo sabaudo dimostr\u00f2 pi\u00f9 volte (a partire dalla repressione della rivolta di Bronte) di non tenere particolarmente a cuore le sorti dei braccianti, adottando negli anni successivi all'unit\u00e0 d'Italia provvedimenti che contribuirono a rendere ancora pi\u00f9 precaria la loro esistenza e ad alimentare un fortissimo dissenso nei confronti del nuovo Stato unitario. Dissenso che, unito sovente a motivazioni politiche, diede origine al cosiddetto \"brigantaggio\" prima ed alla grande emigrazione poi. Nel tempo lo Stato Italiano con la monarchia sabauda fu apprezzato anche nel sud, al punto che il referendum monarchia-repubblica del 1946 vide il sud votare a larghissima maggioranza in favore del mantenimento della monarchia sabauda, mentre il nord vot\u00f2 per l'istituzione repubblicana.\nIndustria e imprenditoria.\nIl settore industriale, anche se meno rilevante dell'agricoltura, costituiva un campo in via di sviluppo e venne sostenuto dal governo borbonico attraverso politiche protezionistiche e incoraggiando l'afflusso di capitali stranieri nel regno. Dopo i primi barlumi di sviluppo industriale, avutisi durante il decennio francese, la dinastia borbonica, con la seconda restaurazione, avvi\u00f2 una politica volta all'indipendenza economica del reame. Si inaugur\u00f2 dunque una politica industriale, che, nonostante i suoi limiti (non riusc\u00ec a soddisfare completamente i bisogni del reame), port\u00f2 all'origine dei primi opifici moderni della penisola ed apport\u00f2 notevoli mutamenti nel tessuto sociale del Mezzogiorno.\nNapoli era, in campo industriale, la citt\u00e0 pi\u00f9 significativa del regno e gi\u00e0 negli anni trenta si era deciso di incanalare la sua espansione industriale verso la periferia orientale e lungo la costa vesuviana. Tra le attivit\u00e0 pi\u00f9 importanti dell'area urbana napoletana si ricordano la lavorazione delle pelli (principalmente per la produzione di guanti e scarpe), la produzione di stoviglie, i mobilifici, le fabbriche di materiali da costruzione, di cristalli (rinomato era quello di Posillipo), di strumenti musicali, le distillerie. Una notevole consistenza aveva l'industria cartaria e quella tessile, sia a livello artigianale sia a livello propriamente industriale. I progressi in campo tessile furono testimoniati anche dalla Statistical Society di Londra agli inizi degli anni quaranta dell'Ottocento: il console della regina britannica, Gallwey, nell'ottobre del 1841 redasse un rapporto sull'efficienza delle fabbriche tessili del litorale tirrenico napoletano. La siderurgia e la metalmeccanica rappresentavano il ramo industriale pi\u00f9 consistente, con stabilimenti dislocati tra la zona del Mercato e Pietrarsa.\nRilevanti infatti furono la fabbrica metalmeccanica di Pietrarsa, la Real Fonderia di Castelnuovo, la Real Fabbrica d'armi di Napoli, i cantieri navali di Napoli e le officine dei Granili, facenti parte della grande industria statale napoletana. Il Reale Opificio Meccanico e Politecnico di Pietrarsa con i suoi 34.000\u00a0m\u00b2 era il pi\u00f9 grande impianto industriale di tutta la penisola, era munito di macchinari capaci di qualsiasi tipo di lavorazione metallurgica e metalmeccanica e produceva macchine utensili, caldaie, motori, rotaie, cannoni, vagoni ferroviari, materiale per navi, locomotive e macchine a vapore di vario impiego. Il complesso ospitava anche una scuola per macchinisti ferroviari e navali, grazie alla quale il regno pot\u00e9 sostituire nel giro di pochi anni le maestranze inglesi utilizzate in precedenza. A Pietrarsa furono costruite le prime macchine marine d'Italia per le navi a ruota \"Tasso\" e \"Fieramosca\".\nAl complesso di Pietrarsa si affiancava l'opificio dei Granili, un impianto progettato da Ferdinando Fuga, destinato alla fabbricazione di caldaie marine e locomotive, oltre che a fonderia.\nTra le pi\u00f9 importanti e moderne industrie metalmeccaniche private si ricordano le officine Guppy e gli stabilimenti Zino &amp; Henry nel napoletano.\nPoco lontano da Napoli si trovava il Cantiere navale di Castellammare di Stabia, il quale impiegava circa 1.800 operai.\nA causa di un sistema prettamente accentrato, Napoli era sede di una maggior aggregazione industriale: ci\u00f2 comport\u00f2 nei primi anni di questo processo di industrializzazione massicci spostamenti di lavoratori, che, provenienti dalle altre province del regno, aspiravano a migliori condizioni di vita; non sempre per\u00f2 l'occupazione era garantita a tutti. Con l'evoluzione della societ\u00e0 indotta dalla crescita industriale tuttavia il fenomeno della migrazione interna and\u00f2 sempre pi\u00f9 scemando, fino a scomparire quasi del tutto negli ultimi decenni di vita del regno. Al di fuori dei grandi centri economici come Napoli, Palermo e Bari, alcune realt\u00e0 industriali sorsero gradualmente in altre province del reame.\nIn Calabria Ulteriore era presente la Fonderia Ferdinandea ed il Polo siderurgico di Mongiana, in cui veniva lavorato e trasformato il ferro estratto dalle numerose miniere della zona (evitando l'importazione dall'estero). Mongiana ospitava anche una fabbrica d'armi che produceva materiali grezzi e finiti in uso nelle Forze Armate del regno. Le principali manifatture di armi tuttavia erano situate a Napoli e a Torre Annunziata (sede della Reale Fabbrica e Montatura d'Armi), dove gli acciai calabresi venivano lavorati e trasformati in armi da fuoco ed armi bianche.\nIn Sicilia, non emerse un'industria, cos\u00ec come invece nel napoletano. Si dovr\u00e0 attendere il 1832 con Vincenzo Florio perch\u00e9 si sviluppassero iniziative industriali nei settori siderurgici, dei trasporti marittimi, della conservazione del pescato e vinicola.\nNelle zone di Enna, Caltanissetta e Agrigento, era presente da secoli l'industria mineraria basata sulla estrazione dello zolfo siciliano, a quel tempo fondamentale per la produzione di polvere da sparo (che nel regno avveniva nel moderno polverificio di Scafati) e acido solforico, produzione che soddisfaceva 4/5 della richiesta mondiale e del salgemma. \nAttiva la tradizionale produzione e il commercio del sale marino e, in campo agricolo, degli agrumi e del grano. Un commerciante inglese John Woodhouse, infine, aveva iniziato la commercializzazione del vino Marsala.\nNel salernitano e nella valle del Sarno esisteva una sorta di polo tessile, gestito in prevalenza da imprenditori facenti parte della cospicua comunit\u00e0 svizzera campana (Von Willer, Meyer &amp; Zottingen, Zublin &amp; Co., Schlaepfer, Wenner &amp; Co., Escher &amp; Co.). Queste industrie tessili, dotate di stabilimenti meccanizzati, avevano in quell'epoca potenzialit\u00e0 superiori a quelle presenti nel distretto di Biella (che successivamente diventer\u00e0 il principale polo tessile italiano). In quest'area, assieme al settore tessile, sorse anche un cospicuo indotto, in alcuni casi sopravvissuto fino ai nostri giorni.\nIl nucleo pi\u00f9 antico della comunit\u00e0 elvetica in Campania si fa risalire alla nascita degli stabilimenti Egg a Piedimonte d'Alife. La migrazione di tessitori svizzeri in Campania fu causata dalla ristrettezza di materie prime di cui soffriva il settore tessile elvetico durante il \"blocco continentale\" napoleonico, che impediva le esportazioni di filati dall'Inghilterra (fondamentali per la nascente industria tessile svizzera). Tra i primi svizzeri ad intraprendere la produzione tessile nel reame napoletano si ricordano in particolare i Meuricoffre (futuri banchieri) e Giovanni Giacomo Egg. Quest'ultimo nel 1812 ebbe in concessione dal governo un vecchio monastero a Piedimonte d'Alife che in breve trasform\u00f2 in un moderno opificio dotato di una forza lavoro di 1.300 operai. Molti connazionali di Egg, incoraggiati dal suo successo, decisero cos\u00ec di stabilirsi nel Regno delle Due Sicilie, in cui la produzione di cotone (nell'area vesuviana) e di lana (negli Abruzzi) era abbondante e qualitativamente buona.\nImpianti tessili gestiti da imprenditori autoctoni si trovavano anche in altre province del regno, come gli stabilimenti tessili dei Sava, Zino, Manna e Polsinelli in Terra di Lavoro: in particolare nella valle del Liri erano presenti oltre 15 lanifici i quali soddisfacevano gran parte dei bisogni del mercato meridionale. Nelle valli del Liri e del Fibreno era inoltre concentrata la rilevante industria cartaria, che tuttavia operava anche in altri centri vallivi del reame. Manifatture significative erano situate a San Leucio (Caserta), dove avveniva ed avviene tuttora la produzione di seta pregiata.\nL'industria alimentare era legata, in particolar modo, alla produzione di olio, vino e grano duro ed i pastifici erano diffusi su tutto il territorio del regno (in particolare nella provincia di Napoli tra Torre Annunziata e Gragnano) con esportazioni di pasta lavorata che interessavano sia diversi stati europei, sia gli Stati Uniti d'America.\nCon il passare del tempo si ebbe uno sviluppo delle strutture industriali gi\u00e0 esistenti in Campania, Calabria e Sicilia ed una diffusione di modesti opifici e piccole o medie fabbriche anche in altre aree continentali del regno, in particolare in Abruzzo, Puglia e, in maniera molto esigua, in Molise e Basilicata.\nIn Terra di Bari e nelle altre province pugliesi, nella prima met\u00e0 dell'Ottocento, si ebbe un processo di industrializzazione che coinvolse numerosi centri urbani. Tra le aziende di maggior rilievo nel settore tessile sono da ricordare i lanifici Nickmann (1848) e le filande Marstaller, le quali, oltre a produrre tessuti, si occupavano dell'esportazione di olii, vini e mandorle in Germania. Nel settore metallurgico si ricordano le officine Lindemann (fondate da Guglielmo Lindemann a Salerno nel 1836) situate a Bari dal 1850, che, oltre alla produzione metallurgica (lavorazioni dello zolfo, gasometri, macchine agricole, infissi per grandi edifici, caldaie e motori navali), assunsero anche il ruolo di fabbrica agro-chimica nei processi di estrazione degli olii e nella fabbricazione di saponi. In quell'epoca, infine, nelle citt\u00e0 pugliesi, per iniziativa locale sorsero piccole industrie legate soprattutto alla produzione agricola: vi si costruivano molini, macchinari per la lavorazione dei filati, per la produzione degli olii, del vino e vi si producevano saponi.\nDopo il 1824, molte piccole fabbriche manifatturiere si trasformarono in veri e propri complessi industriali che resero alcune zone del Regno delle Due Sicilie all'avanguardia nella fase iniziale dell'industrializzazione della penisola.\nNegli anni cinquanta i salari degli operai del settore privato ammontavano in media ad una paga giornaliera di 40/50 grana (per poter fare un valido paragone col settore pubblico basti pensare che un Aiutante di Battaglione, il sottufficiale di grado pi\u00f9 alto nel Real Esercito, percepiva una paga giornaliera di 54 grana, che tra l'altro corrispondeva a oltre il 20% in pi\u00f9 rispetto alla paga del parigrado dell'Esercito piemontese). I capi-operaio invece ricevevano una paga giornaliera di 75/85 grana in media. Sebbene questi salari fossero in linea con quelli del resto d'Italia, il costo della vita nelle Due Sicilie era particolarmente contenuto. Questa struttura salariale infatti si inseriva in un sistema di prezzi alquanto stabile, specie per i generi di pi\u00f9 largo consumo: un chilogrammo di pane costava 6 grana, un kg di pasta 8 grana, un kg di carne bovina 16 grana, 0,75 litri di vino 2 grana, ecc.\nTommaso Pedio ci ricorda come non vi fossero ancora norme a tutela delle condizioni lavorative: l'operaio non aveva il diritto di protestare per ottenere migliori condizioni di lavoro e lo sciopero poteva essere punito dalla legislazione borbonica come \"atto illecito tendente al disturbo dell'ordine pubblico\": ci\u00f2 contribu\u00ec a creare negli anni successivi al '48 un certo fermento tra la classe operaia del reame, il cui malcontento si manifest\u00f2 poi con grande vigore negli anni successivi all'unit\u00e0 in seguito al nascere di nuove problematiche. Intorno al 1848 si ebbe la nascita di alcuni nuclei socialisti tra gli operai napoletani e salernitani e tra gli intellettuali della capitale (il cui esponente pi\u00f9 celebre fu Carlo Pisacane, morto in seguito alla spedizione di Sapri nel 1857).\nSecondo alcuni storici l'imprenditoria nelle province meridionali era esiguamente sviluppata rispetto al resto d'Italia, tranne alcune notevoli eccezioni come i Florio siciliani, a causa delle deficienze strutturali dell'economia del Mezzogiorno, evidenziate principalmente nella scarsezza di materie prime quali il carbon fossile e ferro, la mancanza di capitali (principalmente investiti in rendite fondiarie e titoli di stato), la mancanza di una educazione tecnica degli operai che relegava l'attivit\u00e0 manifatturiera principalmente all'ambito artigiano e casalingo (al primo censimento del 1861, delle 1.179.499 unit\u00e0 censite come \"popolazione artigiana\" nelle Province Napoletane, 764.350 erano donne, di cui, a sua volta, 118.626 avevano meno di 15 anni d'et\u00e0) e alla scarsezza del mercato interno del regno stesso.\nTuttavia, i dati riportati da uno studio del 2010 della Banca d'Italia \"tendono a confermare alcune delle ipotesi revisioniste\": i dati esposti dimostrano come, nel 1871, l'indice di industrializzazione delle principali province campane e siciliane fosse allo stesso livello delle province del Triangolo industriale. Lo stesso studio sottolinea come nella seconda met\u00e0 dell'Ottocento l'industria italiana avesse carattere principalmente artigianale ed evidenzia come fosse concentrata a ridosso delle grandi aree urbane.\nOltre allo studio Bankitalia, vi \u00e8 anche un dossier degli economisti Vittorio Daniele (Universit\u00e0 di Catanzaro) e Paolo Malanima (Istituto ISSM - CNR) che, ricostruendo il Prodotto pro-capite delle regioni italiane sulla base dei dati del 1891 e successivi, concludono che al 1860 non esistesse alcun reale divario in termini di reddito individuale medio tra nord e sud, divario che incomincia invece a crearsi nell'ultimo decennio dell'Ottocento. Gli autori in conclusione affermano che l'attuale disparit\u00e0 di reddito tra il Nord e il Sud del Paese non potrebbe essere spiegata ricorrendo a cause pre-unitarie, in quanto la differenza si manifesta a partire dall'ultimo ventennio dell'Ottocento sotto forma di minore crescita del Mezzogiorno.\nTuttavia, gli autori dello studio da cui si citano i dati sopraindicati, tengono a far notare come \u00able province sono meno omogenee delle regioni, e gli indici vanno valutati con maggiore prudenza\u00bb, poich\u00e9, ad esempio, \u00abgli indici per Napoli e soprattutto Livorno tendono a superare la media semplicemente perch\u00e9 le province erano piccole, con poca terra agricola, e dunque relativamente pochi agricoltori.\u00bb\nMarina mercantile e commercio internazionale.\nIl regno era dotato di un'importante marina mercantile. Sia il commercio che l'industria infatti, concentrati principalmente nelle citt\u00e0 costiere, si servivano dei trasporti marittimi forniti dalle numerose compagnie di navigazione e dallo stesso Stato che, oltre a solcare il Mediterraneo, compivano anche rotte oceaniche (soprattutto per raggiungere i paesi dell'Europa del nord). Ad esempio, la societ\u00e0 \"Sicula Transatlantica\", dagli armatori palermitani De Pace, si dot\u00f2 del \"Sicilia\", un piroscafo a vapore di costruzione scozzese, che colleg\u00f2 Palermo a New York in 26 giorni, divenendo la prima nave a vapore italiana a giungere nelle Americhe.\nNel 1734, anno in cui Carlo di Borbone assunse il titolo di re delle Due Sicilie dopo l'epoca vicereale, le marine mercantili napoletana e siciliana versavano in pessime condizioni. I porti minori erano chiusi al traffico e le esportazioni ridotte al minimo. Per far fronte a questa situazione re Carlo fece emanare una serie di norme e disposizioni atte a rendere finalmente efficace la navigazione mercantile nel suo Stato. Furono stabiliti regolamenti moderni per i marinai ed i padroni e fu incrementata la cantieristica e l'istruzione professionale nelle aree di pi\u00f9 lunga tradizione marinara (come nella penisola sorrentina e nell'arcipelago Campano). Il nuovo corso della marineria mercantile napoletana e siciliana fu determinato inoltre dal potenziamento della Marina Militareed inoltre dall'eliminazione dei privilegi doganali per i legni inglesi, francesi, spagnoli e olandesi che procuravano problemi all'erario nazionale. A met\u00e0 Settecento i legni delle Due Sicilie ripresero a commerciare con i principali porti del Mediterraneo, con occasionali viaggi oltre le Colonne d'Ercole.\nCon l'avvento al trono di Ferdinando IV sul trono di Napoli si consolidarono le norme introdotte sotto il regno di Carlo di Borbone, furono potenziate le strutture al servizio della marineria mercantile e furono sottoscritti nuovi trattati di commercio con i paesi nordafricani, gli stati anseatici del Baltico e con l'Impero russo, permettendo alle navi delle Due Sicilie di poter transitare per i Dardanelli ed il Bosforo per raggiungere i porti del Mar Nero. In quegli anni inoltre furono consolidati i rapporti commerciali con tutti gli Stati del Mediterraneo, con il Regno Unito, il Portogallo, i Paesi Bassi, la Danimarca e la Svezia.\nLa seconda met\u00e0 del XVIII secolo segn\u00f2 per il Regno delle Due Sicilie la ripresa di una coscienza marinara, contrassegnata dal sorgere di tutte quelle attivit\u00e0 che decretarono l'inizio dell'evoluzione verificatasi dopo il Congresso di Vienna, in cui il processo di trasformazione della societ\u00e0 napoletana impresse alla sua economia una spinta in senso borghese. Durante il decennio francese le strutture economiche e sociali del regno si rafforzarono, si consolid\u00f2 la borghesia, erede del baronaggio feudale ormai abolito, e soprattutto si form\u00f2 una nuova coscienza politica. Tornato sul trono Ferdinando I di Borbone si conservarono le normative di epoca napoleonica, si diedero premi ai legni che esportavano nei mari pi\u00f9 lontani, nacquero le prime compagnie di assicurazione e si incrementarono le costruzioni navali nazionali. Negli anni dieci dell'Ottocento la bandiera delle Due Sicilie, la prima in assoluto di uno Stato italiano, cominci\u00f2 a sventolare regolarmente anche nei porti americani del nord e del sud (\u00e8 da ricordare a questo proposito l'apertura della prima ambasciata degli Stati Uniti in Italia, avvenuta a Napoli il 16 dicembre del 1796), nelle Antille e nelle Indie.\nNel 1817 il principe di Ottajano Luigi de' Medici di Ottajano, ministro delle finanze, decise che il reame avrebbe dovuto dotarsi di navi a vapore per la navigazione mercantile. Cos\u00ec si commission\u00f2 al cantiere di Stanislao Filosa, presso il forte di Vigliena a est di Napoli, la prima nave a vapore del Mediterraneo: il \"Ferdinando I\", di 213 tonnellate, varato il 24 giugno 1818 e affidato all'alfiere di vascello Giuseppe Libetta. Il primo viaggio fu tra Napoli e Marsiglia, passando per Genova, Livorno e Civitavecchia: fu il primo viaggio in mare aperto di una nave a vapore in Europa.\nCon il regno di Francesco I si ebbe un ulteriore consolidamento della flotta mercantile delle Due Sicilie: furono aumentati i vantaggi per chi esportava in America, fu incrementata la costruzione di navi a vapore (si organizz\u00f2 anche un servizio postale e di collegamenti su navi a vapore, il primo di questo genere in Italia) e furono contratti nuovi accordi commerciali. In particolare si ricorda l'accordo con la Sublime Porta che permise il libero transito delle navi di bandiera borbonica nel Bosforo.\nMorto Francesco I, sal\u00ec sul trono delle Due Sicilie il figlio Ferdinando II, il sovrano che diede l'impulso maggiore al potenziamento della marina mercantile nel reame. Sotto il suo regno si registrarono molti primati: la prima nave da crociera a vapore del Mediterraneo (il \"Francesco I\", 1832), la prima nave a vapore in ferro con propulsione a elica (il \"Giglio delle Onde\", 1847), il primo transatlantico a vapore tra Napoli e New York (il \"Sicilia\", dei fratelli palermitani De Pace, nel 1854), il primo moderno sistema di fari in Italia (a partire dal 1841). Inoltre furono ampliati ed ammodernati quasi tutti i porti delle Due Sicilie, tra cui quello di Napoli (in cui fu costruito nel 1852 il secondo bacino di raddobbo in muratura italiano dopo quello di Genova), furono costruiti nuovi porti (come quello di Nisida e di Bari) ed istituite nuove scuole nautiche ed ospedali.\nAnche le esportazioni videro un significativo aumento. Aumentarono i traffici attraverso l'Atlantico, il Mar Nero, il Baltico, l'America Latina, la Scandinavia, il nord-Africa, si consolidarono le esportazioni nel Regno Unito. Il capitano Vincenzo di Bartolo, al comando dell\"Elisa\" (249 tonnellate), fu il primo italiano a raggiungere con una nave di uno Stato preunitario il Sud-est asiatico: dopo aver lasciato le Antille e sorpassato il Capo di Buona Speranza, attravers\u00f2 tutto l'Oceano Indiano fino a raggiungere l'isola di Sumatra. L'impresa del di Bartolo apr\u00ec la via ai commerci per le Indie orientali, la bandiera con i gigli borbonici prese a sventolare sui mari della Sonda, spesso luogo di scontro con i pirati locali, registrando una presenza stabile nei porti di Singapore e Samarang. In quegli anni, si ebbe un continuo e costante accrescimento delle esportazioni e delle importazioni e, di conseguenza, una costante crescita dell'economia del regno. Nel 1846, si eliminarono o abbassarono molti dazi protezionistici: con il decreto del 9 marzo si ribassava il dazio su tessuti, lavori in seta e in metallo, prodotti chimici e medicinali; con quello del 21 novembre si abbass\u00f2 il dazio di esportazione sull'olio di oliva. Successivamente, il decreto del 26 marzo 1847 abol\u00ec il dazio d'importazione sulla corteccia di quercia, necessaria per le concerie. Nel 1847, i bastimenti delle Due Sicilie furono i pi\u00f9 numerosi nei porti nord-americani, fra quelli degli stati italiani preunitari, le importazioni e le esportazioni crebbero ancora ed il tonnellaggio della marina mercantile super\u00f2, sempre in quell'anno, le 200.000 tonnellate.\nLe rivolte del 1848 segnarono una battuta d'arresto per i traffici del regno, tuttavia dopo qualche anno la marineria delle Due Sicilie riprese la sua crescita.\nNel 1852 i bastimenti napoletani iniziarono a commerciare anche con Calcutta, e gli eventi della successiva Guerra di Crimea furono sfruttati dalle compagnie di navigazione regnicole, che aumentarono notevolmente i propri capitali mettendo a disposizione le proprie flotte per i trasporti militari. Nel corso degli anni cinquanta la consistenza della flotta mercantile delle Due Sicilie raggiunse il suo apice, nei cantieri della penisola sorrentina furono costruiti i primi bastimenti da 1.000 tonnellate, i quali conquistarono un altro primato per uno Stato italiano preunitario: raggiunsero il Madagascar e le isole minori dell'Oceano Indiano. Si ebbe poi un susseguirsi di trattati commerciali: nel 1845 con la Russia, nel 1846 con il Regno di Sardegna, Stati Uniti d'America e Danimarca, nel 1847 con la Prussia, nel 1848 con il Belgio e Paesi Bassi, nel 1851 con l'Impero Ottomano, nel 1852 con il Granducato di Toscana, nel 1854 con l'Austria e lo Stato Pontificio e nel 1856 con la Spagna e la Svezia. Con decreto del 18 dicembre 1854 si stabil\u00ec inoltre che le disposizioni dei trattati si applicavano sia alle provenienze dirette che indirette. Il primato delle relazioni di import-export delle Due Sicilie spettava alla Francia e all'Inghilterra: negli studi effettuati sulla \"Statistica Generale Commerciale delle Due Sicilie\" conservata all'archivio di Stato di Napoli si trova, per l'indicativo anno 1857, che per il 40,6% dei commerci di esportazioni/importazioni si ebbero con legni francesi e per il 32,1% con legni inglesi. Il commercio estero delle Due Sicilie si basava principalmente, per quanto concerne la composizione merceologica, in prodotti agricoli: olio, seta, grano, liquirizia, robbia, canapa e lana rappresentavano il 75% dello stock. Tra il 1859 ed il 1860, morto Ferdinando II, furono compiute altre aperture liberiste da Francesco II, che consistevano nel diminuire drasticamente i dazi d'importazione. Tuttavia queste misure non ebbero mai effettiva applicazione, perch\u00e9 con l'annessione del Regno delle Due Sicilie al Regno d'Italia furono introdotte anche nell'ex stato borbonico i regolamenti del Regno di Sardegna. Nel 1859 la marina mercantile delle Due Sicilie contava in totale quasi 12.000 imbarcazioni e navi per complessive tonnellate 320.000 circa.\nTonnellaggio e numero di imbarcazioni.\nNonostante i progressi evidenziati in campo tecnologico, tra il 1818 ed il 1824, si registr\u00f2, per tonnellaggio e numero di imbarcazioni, una esigua crescita della marina mercantile del regno: ci\u00f2 \u00e8 imputabile al \"privilegio di bandiera\" concesso ad Inghilterra, Francia e Spagna. In base a tale privilegio, le merci trasportate su vascelli battenti bandiere di questi paesi beneficiavano di una riduzione sui dazi, pari al 10%, che, influendo sul prezzo finale delle merci, faceva in modo che tali bastimenti fossero preferiti per gli scambi commerciali. A partire dal 1823, per\u00f2, il governo var\u00f2 alcuni provvedimenti normativi i cui risultati divennero evidenti negli anni successivi: tali disposizioni, infatti, ebbero un effetto propulsivo per l'industria cantieristica. Quest'ultima, inoltre, pot\u00e9 beneficiare anche della disponibilit\u00e0, sul territorio dello Stato, delle materie prime di cui necessitava e di un basso costo del lavoro. Cos\u00ec, tra il 1825 ed il 1855, si registr\u00f2 una forte crescita della marina mercantile, tanto da risultare raddoppiata rispetto al 1824. In particolare, tra il 1834 ed il 1860, fatta salva una interruzione avutasi nel quinquennio 1851-1855, tale crescita fu costante: nelle province continentali, si pass\u00f2 dalle 5.328 unit\u00e0 per 102.112 tonnellate del 1834 alle 9.847 unit\u00e0 per 259.917 tonnellate del 1860, con un incremento del 148,80% per le unit\u00e0 ed un incremento del 254,50% per il tonnellaggio. Fino al 1850, poi, tale crescita costante, per il naviglio, fu estremamente regolare e si tradusse in incremento annuo del 10%. La crescita del tonnellaggio, invece, sempre fino al 1850, crebbe in maniera irregolare, facendo registrare valori compresi in una forbice tra lo 0,50% ed il 12,50%, poich\u00e9 condizionata dalle differenti tendenze nella produzione delle diverse tipologie di naviglio.\nDal punto di vista amministrativo, il litorale del regno era organizzato in diciassette \"Commissioni marittime\"; undici erano quelle dei dominii al di qua del Faro: Napoli, Gaeta, Salerno, Paola, Pizzo, Reggio, Taranto, Barletta, Manfredonia, Pescara e Giulia; sei erano quelle dei dominii al di l\u00e0 del Faro: Palermo, Messina, Catania, Siracusa, Girgenti e Trapani. Dalle commissioni dipendevano le dogane, presso le quali dovevano essere registrate le imbarcazioni, e le \"marine di allestimento\" (queste ultime, che ammontavano a 91, distribuite lungo le coste dello Stato, erano siti in cui erano costruiti i natanti o, comunque, custoditi).\nAlla Commissione marittima di Napoli era iscritta la massima parte del naviglio di tutto il reame; a tale commissione, dalla quale dipendeva tutto il litorale della provincia partenopea, le sue isole e l'isola di Ponza, bench\u00e9 quest'ultima fosse inclusa nella provincia di Terra di Lavoro, facevano capo 17 marine d'allestimento, suddivise in tre classi di rilevanza.\nNei dominii al di qua del Faro, per tonnellaggio, alla commissione di Napoli, seguivano le commissioni di Barletta, Gaeta, Salerno e Reggio; mentre, per quanto concerne la portata media dei legni registrati presso ciascuna commissione (dato ottenuto rapportando il tonnellaggio complessivo con il numero delle unit\u00e0 di naviglio), le commissioni di Napoli, Barletta e Gaeta risultavano sempre le pi\u00f9 rilevanti, seguite, per\u00f2, da Manfredonia e Pescara. Considerando i singoli porti, invece, quello di Napoli faceva registrare il tonnellaggio maggiore, mentre il porto di Procida era quello con il maggior numero di navi di grande stazza destinate alla navigazione di lungo corso. I legni presso il porto di Torre del Greco, invece, erano composti prevalentemente da battelli destinati alla pesca del corallo.\nTuttavia negli anni successivi all'unificazione si assistette ad un progressivo smantellamento della flotta meridionale: i nuovi governi italiani puntarono decisamente sulle industrie e sui cantieri del nord, in particolare liguri, sostenendoli con l'intervento politico, con generosi anticipi di capitale e con altre sovvenzioni statali. La penuria di investimenti nel Mezzogiorno e la progressiva perdita del potere economico limitarono in quegli anni la trasformazione della flotta mercantile del sud in senso moderno. A questo trend negativo resistettero solo alcuni tra i maggiori armatori napoletani, della penisola sorrentina ed i Florio in Sicilia (grazie al sostegno dei parlamentari siciliani). Le altre compagnie di navigazione napoletane scomparvero gradualmente, oppure assunsero una dimensione locale che comport\u00f2 un loro ridimensionamento.\nSulla effettiva consistenza della flotta mercantile borbonica lo storico meridionale Raffaele de Cesare, nel suo libro \u201cLa fine di un Regno\u201d (pp.\u00a0165\u2013166) scrive, fra l'altro, testualmente: \nRelazioni commerciali.\nL'aumento del numero di imbarcazioni componenti la marineria del regno, il contestuale incremento del loro tonnellaggio (in particolare per le navi di maggiore portata) e la crescita del movimento complessivo delle navi napoletane nei porti del reame, in particolare nel ventennio 1838-58, si configurano come indicatori dello sviluppo fatto registrare dai commerci nelle Due Sicilie. Inoltre, a partire dal 1830, grazie al miglioramento delle condizioni economiche del regno, si intensificarono ulteriormente le relazioni commerciali, stabilite dopo la Restaurazione, tra il regno ed i mercati esteri.\nNello specifico, il commercio internazionale del Regno delle Due Sicilie avveniva quasi esclusivamente via mare e gli unici scambi via terra con altri stati erano rappresentati da quelli con lo Stato pontificio. Nel periodo 1837-1855, ad esempio, i traffici marittimi in entrata rappresentarono il 99,5% del totale delle importazioni ed il 96% del totale delle esportazioni. I maggiori partner commerciali del regno erano Gran Bretagna, Francia ed Impero austriaco: il commercio estero del reame, per inciso, era caratterizzato dalla concentrazione di un gran numero di scambi verso pochi paesi. Per quanto concerneva le importazioni, la Gran Bretagna si attestava come maggior fornitore, mentre per le esportazioni, fino al 1847, il primato spett\u00f2 alla Francia, seguita dall'Austria; successivamente, questi due stati furono scavalcati, in diverse occasioni, dal regno britannico che si attestava come il principale importatore di prodotti delle Due Sicilie. In particolare, gli stati pi\u00f9 industrializzati, come, appunto, Inghilterra e Francia, importavano dal regno borbonico materie prime e prodotti agricoli. Per quanto concerne, invece, i flussi economici per il trasferimento di beni e servizi, la bilancia dei pagamenti faceva rilevare saldi attivi, che erano determinati per la maggiore dai servizi, in particolare turismo e noli, e dalle esportazioni dai dominii insulari. Se, infatti, per le province continentali, le esportazioni erano inferiori alle importazioni, per la Sicilia, invece, erano le esportazioni a superare le importazioni: l'isola, dunque, aveva una bilancia commerciale attiva che dava un contributo rilevante al saldo positivo della bilancia dei pagamenti.\nI traffici commerciali avvenivano in gran parte attraverso navi battenti bandiera borbonica e ci\u00f2 in special modo per le esportazioni. I dati rilevati nel periodo 1837-1855 evidenziano, per le importazioni, un andamento irregolare della preminenza dei battelli regnicoli, mostrando un picco del 74%, nel 1839, ed una punta minima del 49,3%, nel 1849. Per le esportazioni, invece, i dati sono nettamente favorevoli alle navi meridionali, oscillando essi tra un minimo del 57,6% dei traffici in uscita avvenuti a mezzo battelli napoletani, nel 1841, ed un massimo dell'80,4% dei traffici in uscita avvenuti a mezzo navi regnicole, nel 1845. Per gli scambi con Francia ed Austria, invece, i vascelli napoletani, prevalevano sia nei commerci in entrata, sia nei commerci in uscita: in particolare, nel ventennio 1838-1858, vi fu un graduale calo che avvantaggi\u00f2 ulteriormente i bastimenti del Regno: i movimenti commerciali con legni austriaci passarono rispettivamente, per importazioni e per esportazioni, dal 5,7% e 5,1% all'1,9% e all'1,6%; mentre le transazioni avvenute a mezzo vascelli francesi calarono dal 2,3% e 2,2% allo 0,2% e allo 0,1%.\nNel 1852, le navi battenti bandiera napoletana approdarono nei porti di 22 diversi stati per un totale di 192 porti. Pi\u00f9 in generale e, quindi, prescindendo dalla nazionalit\u00e0 delle imbarcazioni, il numero di legni che entravano vuoti (per caricare merci) o uscivano vuoti (dopo aver scaricato merci) dai porti del regno era considerevole, ad esempio, anche nel 1848, anno in cui si verific\u00f2 in Europa un'apprezzabile flessione dei commerci, dovuta ai moti della primavera dei popoli, vennero mantenuti, grossomodo, valori che poco si discostavano da quelli registrati l'anno precedente: nei porti delle Due Sicilie, infatti, entrarono vuoti 588 vascelli per 41.006 tonnellate ed uscirono vuoti 631 legni per 38.987 tonnellate.\nSecondo gli studi di Augusto Graziani, immediatamente prima dell'Unit\u00e0, il commercio estero del Regno delle Due Sicilie era, per l'ammontare complessivo del controvalore di importazioni ed esportazioni, il secondo tra gli stati preunitari italiani, ma, nel dato \"pro capite\", il pi\u00f9 basso (anche nel raffronto con gli stati coloniali e con la parte europea dell'Impero Ottomano). Nel quadro italiano, le province napoletane e siciliane commerciavano, infatti, per 60.000.000 di ducati (il saldo della bilancia commerciale era generalmente attivo), superando in valori assoluti lo Stato Pontificio, con 28.320.000 ducati, e la Toscana, con 57.600.000 ducati; e seguendo il Regno di Sardegna, con 202.320.000 ducati (il regno sabaudo era il maggiore acquirente di prodotti del Regno delle Due Sicilie tra gli stati italiani del tempo), e, con 434.000.000 ducati, l'Impero austriaco (che includeva anche il Lombardo-Veneto).\nGli scambi commerciali con il Regno Unito, tra il 1816 ed il 1845, furono condizionati dal \"privilegio\", riconosciuto alla marineria inglese, di una riduzione del 10% del dazio sulle merci trasportate da navi britanniche. Per effetto di ci\u00f2, la marina inglese, da sola, muoveva circa tre quarti di tutte le merci importate nelle Due Sicilie su navi non regnicole. Il grosso delle importazioni dalla Gran Bretagna, infatti, era rappresentato da minerali di rame, ferro, lana, velluto e pesce secco e salato, ovvero merci sulle quali gravavano forti dazi; di conseguenza, il \"privilegio\" di cui godevano le navi inglesi favoriva il ricorso a tali battelli per gli scambi commerciali tra i due stati, incluse le esportazioni; anche per queste ultime, infatti, si registr\u00f2 in quel periodo il primato dei vascelli anglosassoni. A partire dal 1845, con la stipula del Trattato anglo-napoletano, il \"privilegio\" britannico su dazi fu soppresso in applicazione dell'articolo 7 del trattato stesso. L'abolizione della disparit\u00e0 di trattamento fiscale comport\u00f2 un forte incremento delle esportazioni verso la Gran Bretagna, tanto che tale stato divenne, per gli anni 1849-50 e 1854-55, il primo importatore di merci dalle Due Sicilie, superando Austria e Francia. Grano, seta, semi, robbia ed oli erano i prodotti maggiormente esportati verso il regno britannico. In particolare, il porto di Gallipoli si afferm\u00f2 come il pi\u00f9 importante del Regno per quel che concerneva l'esportazione dell'olio, principale produzione agroalimentare della provincia di Terra d'Otranto.\nLe esportazioni verso la Francia avevano come destinazioni diversi porti transalpini e riguardavano perlopi\u00f9 oli, grano, pollame, zafferano e canapa. Al fine di eludere i dazi doganali, per\u00f2, molte esportazioni destinate alla Francia passavano per il porto franco di Genova. In sostanza, approfittando delle riduzioni di dazio accordate alle flotte nazionali, le merci erano trasportate con vascelli napoletani sino al porto della citt\u00e0 ligure e, poi, prese in carico da navi francesi giungevano a Marsiglia, loro effettivo porto di arrivo. Le importazioni dalla Francia, invece, avevano come destinazione principalmente il porto di Napoli e riguardavano \"lavori di moda\", tessuti vari, cuoi, medicinali e porcellane. Nel 1845, il governo di Napoli concesse a diverse produzioni francesi consistenti riduzioni daziarie: le importazioni dalla Francia si mantennero su valori intorno ai 5 e i 6 milioni di ducati, per, poi, aumentare nel biennio 1856-58, quando lo Stato d'oltralpe si attest\u00f2 come principale fornitore delle Due Sicilie.\nL'Impero austriaco assorbiva in media il 20% delle esportazioni del Regno delle Due Sicilie. In particolare, lo Stato austriaco acquistava prevalentemente merci sottoposte a dazio, quali, ad esempio, gli oli. Altre produzioni destinate all'Impero erano rappresentate da grani, semi e frutta secca. Le esportazioni verso l'Austria seguirono un andamento costante fino al 1848, anno in cui fu registrato un incremento, che non sub\u00ec flessione se non nel 1853. Gli scambi tra i due stati avvenivano quasi esclusivamente a mezzo di imbarcazioni napoletane, sia per le esportazioni, sia per le importazioni. Questo aspetto \u00e8 spiegabile considerando che la marina mercantile imperiale era composta perlopi\u00f9 da imbarcazioni di media stazza che erano adatte per i traffici con i porti pi\u00f9 vicini dell'Adriatico. Lo Stato delle Due Sicilie importava dall'Austria prevalentemente legno e lavori in cristallo e vetro; mentre attraverso il porto franco di Trieste, giungevano nelle Regno, provenienti da altri stati, prodotti coloniali.\nGli scambi commerciali tra le Due Sicilie e gli stati italiani incidevano in maniera sempre minore sul totale del commercio estero del Regno di \"Sua Maest\u00e0 Siciliana\". In particolare, le esportazioni, che nel periodo 1837-41 incidevano per il 20% sul totale nazionale, calarono al 15% nel periodo 1854-58. Il dato, poi, dovrebbe essere ulteriormente ridimensionato se si considera che molte merci trasportate, a mezzo di battelli napoletani, dai porti franchi di Genova, Livorno e Civitavecchia erano, in realt\u00e0, di provenienza estera e facevano scalo in quei porti esclusivamente per usufruire delle riduzioni daziarie: cos\u00ec, ad esempio, dalla Toscana, oltre alla locale \"vena ferrea\", venivano importati principalmente prodotti coloniali. Lo Stato toscano, comunque, era l'unico Stato italiano a vantare, nei confronti delle Due Sicilie, un'eccedenza di esportazioni rispetto alle importazioni. Inoltre, quantunque, le navi napoletane, sia per le importazione che per le esportazioni, assorbivano la maggioranza dei traffici commerciali con gli stati italiani, il Granducato era tra essi quello che partecipava in misura maggiore con navi proprie ai traffici con lo Stato borbonico. Fino al 1858, il regno sabaudo si attest\u00f2, tra gli stati italiani del tempo, come il maggiore acquirente di prodotti del Regno delle Due Sicilie. Lo Stato Pontificio, invece, partecipava ai traffici commerciali con il Regno delle Due Sicilie, sia via terra, sia via mare, in quest'ultimo caso, i trasferimenti avvenivano quasi esclusivamente a mezzo di legni napoletani.\nCultura.\nIl Regno delle Due Sicilie ereditava le secolari tradizioni dei regni di Napoli e Sicilia, ed il loro patrimonio culturale. Vivace era la vita culturale e artistica nelle maggiori citt\u00e0 del reame, numerosi erano i teatri e le istituzioni culturali (in particolare i teatri avevano un ruolo di primissimo piano nella vita mondana). A Napoli era situato il Real Teatro di San Carlo, uno dei pi\u00f9 grandi e antichi d'Europa, il cui si esibirono Vincenzo Bellini, Saverio Mercadante, Gaetano Donizetti, Gioachino Rossini, Giuseppe Verdi, e le pi\u00f9 acclamate voci dell'epoca. Figura di spicco di questo ambiente fu Vincenzo Torelli, giornalista ed impresario teatrale, proprietario della rivista Omnibus, noto al tempo per il ruolo che rivest\u00ec nella gestione dei teatri napoletani e per le relazioni che intraprese con numerosi attori, compositori e musicisti.\nLe bellezze del Golfo partenopeo (una delle mete principali del Grand Tour) furono di ispirazione in quegli anni a pittori napoletani, come Giacinto Gigante, e stranieri, come Pitloo, che furono tra i fondatori della \"scuola di Posillipo\". Nella formazione artistica svolse un ruolo importante l'Accademia di belle arti di Napoli.\nLa ricchezza di testimonianze archeologiche diede vita ad uno dei musei archeologici pi\u00f9 importanti del mondo, il Museo archeologico nazionale di Napoli, allora chiamato \"Real Museo Borbonico\". Nel regno si formarono esimi intellettuali, come umanisti come Carlo Troja e Francesco de Sanctis, e scienziati come Stanislao Cannizzaro e Ferdinando Palasciano, molti dei quali diedero un contributo fondamentale agli avvenimenti del 1848.\nTrasporti e comunicazioni.\nSul finire del XVIII secolo il reame doveva far fronte alla scarsit\u00e0 di vie di comunicazione terrestri, in particolar modo nelle zone pi\u00f9 continentali. Tale situazione rendeva difficili i trasporti via terra e quindi gli scambi commerciali all'interno dello Stato delle Due Sicilie. Ferdinando II si interess\u00f2 in modo particolare della costruzione di nuove opere pubbliche, similmente a quanto fece il suo avo Carlo di Borbone. La posizione del reame nel Mediterraneo favor\u00ec inoltre la creazione di una considerevole flotta mercantile, tale flotta era, tuttavia, destinata principalmente al cabotaggio, contando su un numero di bastimenti superiore in numero a quelli di tutti gli altri stati preunitari, mentre il tonnellaggio si fermava a circa il 29% del totale. Molti dei tecnici che contribuirono allo sviluppo infrastrutturale del territorio delle Due Sicilie si formarono alla \"Scuola di applicazione di ponti e strade\", fondata a Napoli per volere di Gioacchino Murat nel 1811.\nFerrovie.\nAll'inizio del XIX secolo molti tecnici ferroviari si interessarono alla situazione napoletana e fra tutti spicc\u00f2 l'ingegnere francese Armando Bayard de la Vingtrie che \"fiss\u00f2 il suo sguardo sulla florida e popolosa citt\u00e0 di Napoli concependo l'idea di stabilire una strada di ferro che da questa citt\u00e0\" si dirigesse \"verso le tre province di Puglia, le tre della Calabria e quelle di Basilicata, ecc.\".\nFerdinando II il 19 giugno 1836 rispose ufficialmente alle richieste del Bayard dandogli le concessioni per la costruzione di una prima linea ferroviaria tra Napoli, Castellammare e Nocera, \"con facolt\u00e0 di prolungarla verso Salerno, Avellino e altri siti\". Per indennizzare il Bayard dei costi della costruzione, il governo borbonico concesse all'ingegnere francese per 80 anni il diritto di riscuotere le somme derivanti dall'utilizzazione della strada ferrata, allo scadere dei quali sarebbe subentrato lo Stato.\nIl 27 marzo 1838 Bayard present\u00f2 il progetto per la costruzione del tratto Napoli\u2013Portici, il quale venne immediatamente approvato e messo in costruzione. Il 3 ottobre 1839 ci fu l'inaugurazione della nuova \"strada di ferro\" alla presenza del re e dello stesso ingegner Bayard che, assieme alla corte e circondati da una folla plaudente, parteciparono al viaggio inaugurale riportando entusiastiche impressioni del nuovo mezzo. Cos\u00ec nacque la prima linea ferroviaria italiana, sulla quale in un solo mese viaggiarono circa 60.000 persone.\nLa grande frequenza di utenti rese necessario l'immediato ampliamento delle strade ferrate ai comuni contigui, che insieme formavano un bacino di quasi un milione di abitanti. Il 6 novembre 1840 venne decretata l'apertura del Real opificio di Pietrarsa il cui compito iniziale era quello di produrre per conto dello Stato rotaie, locomotive e tutto quanto fosse necessario alla costruzione delle nuove ferrovie. Il 1\u00ba maggio 1841 la ferrovia \"Bayard\" raggiunse Torre del Greco ed il 1\u00ba agosto 1842 venne inaugurato il tronco ferroviario per Torre Annunziata e Castellammare di Stabia. Il 18 maggio 1844 fu inaugurata la diramazione da Torre Annunziata per Pompei, Scafati, Angri, Pagani e Nocera.\nArrivati a questo punto si ritenne opportuno raggiungere anche Salerno. Nel 1845 l'ingegner Bayard present\u00f2 a Ferdinando II il progetto del prolungamento della sua linea ferroviaria da Nocera fino al capoluogo del Principato Citeriore. Questo progetto, ardito, in quanto prevedeva il superamento di pendenze accentuate e la rimozione di ostacoli in ambiente montano (compresa la costruzione di trafori), ottenne la concessione dal re, ma i cantieri rimasero fermi a causa di un contenzioso con un'altra societ\u00e0 francese che venne risolto solo nel 1853. Al momento dell'unificazione la linea Bayard era arrivata, superando gli ostacoli naturali, fino a Vietri sul Mare e si apprestava a raggiungere la vicina Salerno per poi proseguire fino ad Eboli in un tratto pianeggiante.\nNel frattempo si era provveduto a costruire, questa volta totalmente a spese dello Stato, una prima linea ferroviaria diretta verso nord. L'11 giugno 1843 la linea Napoli\u2013Cancello\u2013Caserta fu aperta al pubblico. Il 25 maggio 1844 la linea venne prolungata fino a Capua, attraversando gran parte della fertile pianura campana e servendo quasi tutte le sue grandi citt\u00e0. Napoli, con il funzionamento delle due ferrovie (quella dell'ingegner Bayard e la Regia) assunse un nuovo volto: i traffici si fecero pi\u00f9 intensi e il movimento delle persone fu incrementato. Il 3 giugno 1846 sulla linea \"Regia\" Napoli\u2013Caserta si apr\u00ec la diramazione Cancello\u2013Nola, che nel 1856 venne prolungata fino a Sarno.\nNel 1853 a Napoli fu inaugurato il primo telegrafo elettrico del regno, in comunicazione con Terracina, Ariano e Salerno. Negli anni successivi i telegrafi elettrici, presenti in tutte le stazioni napoletane, vennero collegati alle altre linee telegrafiche che si estendevano dall'alta Italia fino alla Sicilia. All'inizio degli anni cinquanta cominciarono a nascere progetti per scavalcare l'Appennino, in quanto si riteneva necessario congiungere la capitale alle regioni del mar Adriatico e Ionio. Nel 1855 Ferdinando II rilasci\u00f2 al barone Panfilo De Riseis le concessioni per la costruzione della ferrovia tra Napoli e la frontiera del Tronto fino al confine pontificio, che avrebbe dovuto essere ultimata in 10 anni. Questa linea avrebbe dovuto attraversare Aversa, Piedimonte d'Alife, Isernia, Castel di Sangro, Lanciano, Ortona, Pescara, fino al Tronto (con diramazioni per Ceprano e Popoli). Al momento dell'unit\u00e0 il tratto fino a Ceprano (al confine pontificio in direzione Roma) era quasi del tutto ultimato.\nNello stesso anno (1855) l'ingegnere pugliese Emmanuele Melisurgo ottenne dal re le concessioni per la costruzione della \"Strada Ferrata delle Puglie\" tra Napoli e Brindisi, a doppio binario, i cui lavori sarebbero dovuto cominciare l'11 marzo 1856. A causa di alcune difficolt\u00e0 burocratiche generate da una societ\u00e0 britannica i cantieri restarono chiusi per un anno, per questo motivo nel 1857 Ferdinando II decise di costruire direttamente per conto dello Stato la strada ferrata delle Puglie, facendo immediatamente cominciare i lavori tra Sarno e Avellino e tra Foggia e Barletta (lavori da ultimarsi entro 5 anni). La costruzione di questa notevole infrastruttura inizi\u00f2 con il completamento del tratto Sarno-Mercato San Severino, tramite la galleria dell'Orco (inaugurata nel 1858). Da San Severino la ferrovia avrebbe dovuto dirigersi verso Montoro e Avellino. Da Avellino avrebbe percorso la valle del Sabato tra Taurasi e Grottaminarda per poi entrare nella valle dell'Ufita fino ad Ariano, proseguendo per Orsara, Troja e Foggia. Da Foggia la linea progettata avanzava in direzione sud per Cerignola, Canosa e Barletta, quindi per Trani, Bisceglie, Molfetta, Giovinazzo, Bitonto, Modugno e Bari. Da Bari poi si estendeva fino a Conversano, Monopoli, Ostuni e infine Brindisi. Questa linea doveva essere interamente costruita con materiali e mezzi di provenienza nazionale (principalmente Pietrarsa e Zino &amp; Henry).\nNegli ultimi anni di vita del reame arrivarono all'attenzione del governo borbonico altri progetti che prevedevano la costruzione di ferrovie dagli Abruzzi alle Calabrie, dalla Basilicata al Salento e della rete ferroviaria in Sicilia, totalmente assente. Nonostante fosse intenzione di Francesco II accelerare la costruzione della rete ferroviaria nazionale, tutti questi progetti rimasero solo sulla carta in quanto andarono incontro alla fine del regno avvenuta nel 1860, in seguito alla perdita dell'indipendenza. L'11 febbraio 1860 cos\u00ec ordinava Francesco II al Consiglio di Stato:\nTuttavia, dopo l'unit\u00e0 d'Italia, a livello infrastrutturale la rete ferroviaria nel mezzogiorno d'Italia continuava ad essere molto modestamente sviluppata, basti pensare che la ferrovia Napoli-Portici era lunga solo 7,25\u00a0km, a fronte dei 13 della Ferrovia Milano-Monza. Cos\u00ec, partire dal 1862, i progetti borbonici furono, in parte, ripresi e portati a termine dall'industriale mazziniano Pietro Bastogi. Al momento dell'unificazione italiana, nel territorio del Regno delle Due Sicilie le strade ferrate erano presenti solo in Terra di Lavoro in quanto erano utilizzati, al 1860, solo i 128\u00a0km gi\u00e0 completati negli anni precedenti tra Capua e Salerno (che tuttavia erano giudicati di qualit\u00e0 eccellente e percorsi da locomotive molto veloci per quei tempi). Tutti gli altri progetti approvati dopo il 1855 erano ancora per gran parte in fase iniziale di realizzazione: al momento dell'unit\u00e0 potevano dirsi ultimate circa 60 miglia (110\u00a0km circa) di nuove strade ferrate sulle linee degli Abruzzi e delle Puglie, le quali tuttavia non erano ancora aperte al traffico ferroviario. Bisogna sottolineare d'altronde come la realizzazione di queste costruzioni fosse all'epoca difficoltosa, dato che le ferrovie campane (a differenza di quelle contemporaneamente costruite nell'area padana) dovevano giocoforza estendersi per grandi distanze in territori montuosi e geologicamente instabili prima di raggiungere le citt\u00e0 della sponda adriatica e ionica.\nSolo nel 1863 furono posti i primi chilometri di binari in Sicilia, con la Palermo-Bagheria.\nStrade rotabili.\nAl momento dell'insediamento della dinastia borbonica il giovane re Carlo intraprese una politica volta alla completa ristrutturazione delle opere pubbliche trascurate nel periodo vicereale. Tra queste si diede rilevanza all'apertura di nuove strade, di cui le parti continentali del regno avevano grande bisogno. A partire dal 1734 vennero costruite nuove strade che, seguendo in parte il tracciato delle antiche strade consolari, collegavano la Campania con il confine pontificio, le Puglie, la Basilicata, gli Abruzzi ed il Molise. Di grande importanza economica era in particolare la Regia Strada delle Puglie (oggi suddivisa in SS 7 bis, SS 90, SS 16, SS 100 ed SS 7 ter), che collegava la Campania alla costa pugliese.\nSotto l'occupazione napoleonica si diede nuovo impulso alla costruzione di strade rotabili, alla ristrutturazione delle vecchie strade e alla pavimentazione delle carraie militari non pi\u00f9 rotabili. Tra queste nuove opere venne progettata anche la strada delle Calabrie che fu ultimata solo dopo il ritorno della dinastia borbonica sul trono di Napoli. Quest'opera, tra le pi\u00f9 importanti del regno, percorreva per centinaia di chilometri territori aspri, instabili e montuosi, e richiese per la sua costruzione considerevoli sforzi sia economici, sia a livello progettuale che nelle costruzioni.\nNell'Ottocento Ferdinando I e Francesco I con l'ausilio della Direzione de' Ponti e Strade si impegnarono nella costruzione di nuovi collegamenti per tutti i capoluoghi delle province del regno, costruendo diramazioni che dalle strade principali si dirigevano verso le citt\u00e0 principali, in modo da collegarle con la capitale, i mari ed i confini terrestri.\nDurante il regno di Ferdinando II furono costruite numerose nuove strade (come la Tirrena Inferiore, l'Amalfitana, la Sorrentina, la Frentana, l'Appula, la Sannitica, l'Aquilonia, la Ferdinandea Salentina Gallipoli-Otranto, ecc. e numerosi ponti tra cui i due celebri ponti sospesi in ferro sul Garigliano e sul Calore, i primi del genere in Italia) e furono rimodernate, anche con la costruzione di numerosi nuovi tratti, le 5 grandi strade \"Regie\" che univano la capitale con gli Abruzzi, le Puglie, la Basilicata, le Calabrie e lo Stato Pontificio. Queste strade furono inoltre dotate di un servizio postale quotidiano che, grazie all'assenza di fermate durante le corse e ai frequenti cambi di cavalli presso le stazioni di posta, permetteva di raggiungere in poco tempo la meta prestabilita. Per comprendere l'impegno del governo ferdinandeo nella costruzione di nuove strade basti pensare che nel reame al 1828 erano in funzione complessivamente 1.505 miglia (circa 2.800\u00a0km) di strade rotabili, mentre al 1855 la loro estensione totale arrivava a 4.587 miglia (circa 8.500\u00a0km). Nello stesso periodo (1851) Carlo Filangieri, luogotenente del re in Sicilia dopo la rivoluzione del 1848/49, predispose la costruzione di una nuova rete stradale siciliana, di concezione moderna (parzialmente attuata nel primo decennio del regno ferdinandeo), con una lunghezza complessiva di 625 miglia e con 8 ponti sospesi, che avrebbe dovuto collegare tutte le principali citt\u00e0 siciliane. Tuttavia per quanto il Filangieri disponesse di tutte le risorse e dei mezzi necessari per la costruzione della nuova rete viaria, la sua realizzazione venne sempre rimandata a causa della diffidenza del Cassisi, ministro di Sicilia a Napoli, nei confronti di questo progetto. La riforma organica della viabilit\u00e0 siciliana fu quindi molto rallentata dal governo di Ferdinando II, tuttavia il Filangieri, negli ultimi anni del suo mandato in Sicilia, fece comunque costruire di propria iniziativa alcune importanti strade (come quella da Palermo a Messina). Questa politica infrastrutturale fu continuata dal suo successore in Sicilia, il principe Ruffo di Castelcicala.\n. Per quanto riguarda le strade rotabili comunali invece la situazione appariva molto meno omogenea. Gli storici che si sono occupati dell'argomento hanno sottolineato come molti dei comuni rurali e dei villaggi del reame, specialmente quelli situati nelle aree montuose dell'entroterra, fossero nel 1860 ancora privi di collegamenti rotabili con il sistema viario nazionale (la relazione Massari del 1863 parla di 1.321 comuni su 1.848 nel Mezzogiorno continentale, la maggior parte dei quali situati in Basilicata, negli Abruzzi e nelle Calabrie). Tuttavia ci\u00f2 era una conseguenza dei criteri e delle strategie adottate dalla Direzione dei Ponti e Strade nella costruzione della rete viaria delle Due Sicilie. Gli obiettivi degli ingegneri napoletani erano infatti essenzialmente due: innanzitutto ridurre il pi\u00f9 possibile le distanze e, di conseguenza, i tempi (ed i costi) di percorrenza per i traffici sulle lunghe distanze (principalmente tra la costa adriatica e quella tirrenica), favorendo la costruzione di strade in linea retta ed evitando deviazioni o inutili prolungamenti (quando non imposti dalla struttura oroidrografica dei territori attraversati). L'altro obiettivo era quello di evitare pendenze eccessive, dato che anche minime variazioni di pendenza avrebbero reso estremamente difficoltoso il transito ai mezzi di trasporto a trazione animale in uso all'epoca.\nCi\u00f2 comportava che le costruzioni stradali avvenissero quasi esclusivamente in aree pianeggianti o, per le zone montuose, nei fondivalle e sui costoni (evitando l'attraversamento dei numerosi centri abitati situati in cima alle alture). I comuni situati nelle aree montuose dovevano perci\u00f2 provvedere a proprie spese a costruire bretelle rotabili comunali che collegassero i propri centri abitati all'asse viario presente nel fondovalle. Questa soluzione suscit\u00f2 spesso le proteste dei comuni nei confronti dell'Amministrazione di Ponti e Strade, istituzione che tuttavia non antepose mai gli interessi dei singoli centri abitati all'efficienza complessiva delle costruzioni.\nNel complesso la scarsit\u00e0 di infrastrutture stradali si faceva sentire molto nel Sud preunitario, che poteva contare su una rete stradale di soli 14.000\u00a0km, mentre la Lombardia, quattro volte pi\u00f9 piccola aveva gi\u00e0 una rete stradale di 28.000\u00a0km.\nPoste e telegrafi.\nAl contrario di quanto accadde per la costruzione delle nuove strade ferrate al di fuori della Campania, la costruzione di nuove linee telegrafiche fu fortemente voluta da Ferdinando II in tutto il regno. Nel regno l'uso del telegrafo ottico di tipo Chappe era attestato fin dal 1802, tuttavia la prima linea telegrafica elettrica napoletana fu costruita e messa in funzione solo nel 1853 tra Napoli e Terracina. Nei primi mesi del 1858 il sovrano fece redigere un nuovo regolamento per l'impianto ed il servizio dei telegrafi elettromagnetici, adottando i pi\u00f9 moderni sistemi di Henley e Morse. Inoltre furono notevolmente incrementate le stazioni telegrafiche aperte ai privati, in quanto la maggior parte delle stazioni erano fino a quel momento impiegate per le sole comunicazioni istituzionali e con l'estero.\nIl territorio del regno fu ripartito in sette divisioni telegrafiche, suddividendo gli uffici che vi operavano in tre classi.\nLa tassa minima si applicava ai telegrammi da 25 parole, il prezzo aumentava dopo altre 25 parole, poi ogni 50 parole, senza calcolare gli indirizzi. Questo sistema venne poi in parte ripreso dal servizio telegrafico del Regno d'Italia.\nIl 25 gennaio 1858 venne inaugurata la linea telegrafica elettrica sottomarina tra Reggio Calabria e Messina, ed il 27 fu messa a disposizione dei privati. Nel 1859 vennero posizionati inoltre i cavi sottomarini tra Modica e Malta e tra Otranto e Valona, in collegamento con le linee telegrafiche dell'Europa centro-orientale. Seguirono numerose inaugurazioni di nuove stazioni e linee telegrafiche fino alla fine del regno, che trov\u00f2 le Due Sicilie dotate di 86 stazioni e di 2.874\u00a0km di linee.\nI francobolli postali furono istituiti con un decreto del re del 9 luglio 1857. Il decreto imponeva di affrancare i giornali, le stampe e la corrispondenza in generale, con la facolt\u00e0 di far pagare le spese postali e l'affrancatura al destinatario.\nFurono create sette serie di francobolli: da mezzo grana, da uno, da due, da cinque, da dieci, da venti e da cinquanta grana. I fogli erano soggetti a bolli di uno o due grana, a seconda della destinazione della lettera. I bolli si annullavano con un timbro nero, riportante la parola \"annullato\". La prima emissione di francobolli per le Poste Napoletane avvenne il 1\u00ba gennaio 1858. I nuovi francobolli erano di vari colori e generalmente riportavano incisioni su filigrana rappresentanti il busto di Ferdinando II o i simboli del reame (3 gigli, cavallo sfrenato e trinacria). Con decreto del 28 febbraio 1858 la circolazione dei francobolli fu estesa anche alle Poste Siciliane.\nTradizionalmente le spedizioni postali via terra avvenivano 4 volte alla settimana da Napoli per le regioni continentali (e viceversa) e sei volte per l'estero (confine pontificio). L\"Officina Centrale\" della Posta nel Regno delle Due Sicilie era situata a palazzo Gravina (Napoli). Con il decreto del 1857 furono istituite anche delle spedizioni postali \"rapide\" tra Napoli e Lecce, Napoli-Teramo e Napoli-Campobasso (e viceversa). Con ordinanza del 19 gennaio 1858 si stabilirono nuovi orari per le 6 linee principali: il tragitto per le Puglie doveva compiersi in 50 ore all'andata e al ritorno, quello per le Calabrie in 80 ore, quello per gli Abruzzi in 28 ore, quello per il Molise in 13, quello per Sora in 15 e quello per Terracina (confine pontificio) in 14 ore. Generalmente questi tragitti per l'interno del regno avvenivano sulle grandi Strade Regie, o in alcuni casi su strade provinciali minori, contemplando ben precise fermate per il cambio dei cavalli e stazioni di sosta per i passeggeri. \u00c8 da ricordare infatti che il metodo pi\u00f9 usato per viaggiare all'interno delle Due Sicilie era quello delle corse postali, che quindi contemplavano anche il trasporto di passeggeri.\nSi faceva largo uso dei trasporti via mare: era impiegato un buon servizio postale su navi a vapore per raggiungere le isole e l'estero."}
{"id": "9415", "revid": "2212532", "url": "https://it.wikipedia.org/wiki?curid=9415", "title": "Vittorio Emanuele II di Savoia", "text": "Dal 1849 al 1861 fu inoltre duca di Savoia, principe di Piemonte e duca di Genova.\n\u00c8 ricordato anche con l'appellativo di Re galantuomo, perch\u00e9 dopo la sua ascesa al trono non ritir\u00f2 lo Statuto Albertino promulgato da suo padre Carlo Alberto.\nCoadiuvato dal presidente del Consiglio Camillo Benso, conte di Cavour, port\u00f2 a compimento il Risorgimento, culminato nella proclamazione del Regno d'Italia.\nPer aver realizzato l'Unit\u00e0 d'Italia, viene indicato come Padre della Patria, cos\u00ec come compare nell'iscrizione nel monumento nazionale che da lui prende il nome di Vittoriano, sito a Roma, in piazza Venezia.\nBiografia.\nInfanzia e giovinezza.\nVittorio Emanuele era il primogenito di Carlo Alberto, re di Sardegna, e di Maria Teresa di Toscana. Nacque a Torino nel Palazzo dei Principi di Carignano e trascorse i primi anni di vita a Firenze. Il padre Carlo Alberto era uno dei pochi membri maschi di Casa Savoia, appartenente al ramo cadetto dei Savoia-Carignano e secondo in linea di successione al trono. Tuttavia il Principe, di simpatie liberali, fu coinvolto nei moti del 1821, che portarono all'abdicazione di Vittorio Emanuele I, cos\u00ec Carlo Alberto fu costretto a partire con la sua famiglia per Novara per ordine di Carlo Felice.\nIl nuovo re Carlo Felice, che non am\u00f2 Carlo Alberto, gli fece per\u00f2 ben presto pervenire un ordine di trasferimento in Toscana, completamente fuori dal Regno. Avvenne cos\u00ec la partenza per Firenze, capitale del granducato retto dal nonno materno di Vittorio, Ferdinando III. Nel capoluogo toscano venne affidato al precettore Giuseppe Dabormida, che educ\u00f2 i figli di Carlo Alberto a una disciplina militaresca.\nEssendo fisicamente ben diverso dal padre, circol\u00f2 la voce di una sostituzione del vero primogenito, che sarebbe morto, ancora in fasce, in un incendio nella residenza del nonno a Firenze, con un bimbo d'origine popolana il cui padre si diceva fosse un tal macellaio toscano Tanaca, che aveva denunciato in quegli stessi giorni la scomparsa di un figlio e che in seguito sarebbe divenuto improvvisamente ricco, o con un macellaio di Porta Romana, tale Mazzucca. Tale ricostruzione, negata categoricamente nei secoli scorsi, ha sempre suscitato fortissimi dubbi negli storici circa la sua fondatezza tanto da essere confinata nell'ambito del pettegolezzo ed \u00e8 stata ripresa da alcuni storici moderni, che contestano il verbale dell'incendio redatto del caporale Galluzzo ritenendo poco credibile che le fiamme abbiano avvolto la nutrice, presente nella stanza, ma lasciato illeso l'infante.\nQuesta \"leggenda\" sull'origine popolana del \"Re Galantuomo\" verrebbe smentita da due elementi: il primo \u00e8 la giovane et\u00e0 dei genitori, ancora in grado di procreare, e quindi di generare un secondo erede al trono, come avvenne appena due anni dopo con la nascita di Ferdinando, futuro duca di Genova, risultando cos\u00ec inutile il ricorso a un simile stratagemma, estremamente rischioso per l'immagine della dinastia; il secondo elemento \u00e8 dato da una lettera che Maria Teresa invi\u00f2 a suo padre il Granduca nella quale, parlando del piccolo Vittorio e della sua vivacit\u00e0, diceva: \"Io non so veramente di dove sia uscito codesto ragazzo. Non assomiglia a nessuno di noi, e si direbbe venuto per farci disperare tutti quanti\": se il bambino non fosse stato suo figlio, si sarebbe ben guardata dallo scrivere una frase simile.\nQuando, nel 1831, Carlo Alberto fu chiamato a Torino a succedere a Carlo Felice di Savoia, Vittorio Emanuele lo segu\u00ec nella capitale, dove fu affidato al conte Cesare Saluzzo di Monesiglio, affiancato da uno stuolo di precettori, tra cui il generale Ettore De Sonnaz, il teologo Andrea Charvaz, lo storico Lorenzo Isnardi e il giurista Giuseppe Manno. La disciplina pedagogica destinata ai rampolli di Casa Savoia era sempre stata spartana. I precettori, rigidi formalisti scelti in base all'attaccamento al trono e all'altare, gli imponevano orari da caserma sia d'estate sia d'inverno, con una giornata tipica cos\u00ec strutturata: sveglia alle 5:30, tre ore di studio, un'ora di equitazione, un'ora per la colazione, poi scherma e ginnastica, poi altre tre ore di studio, mezz'ora per il pranzo e la visita di etichetta alla madre, mezz'ora di preghiere per concludere la giornata.\nGli sforzi dei dotti precettori ebbero, per\u00f2, scarso effetto sulla refrattariet\u00e0 agli studi di Vittorio Emanuele che di gran lunga preferiva dedicarsi ai cavalli, alla caccia e alla sciabola, oltre che all'escursionismo in montagna (il 27 luglio 1838 Vittorio Emanuele sal\u00ec in vetta al Rocciamelone), rifuggendo la grammatica, la matematica, la storia e qualunque altra materia che richiedesse lo studio o anche la semplice lettura. I risultati erano cos\u00ec scarsi che un giorno \u2014 non aveva che dieci anni \u2014 il padre lo convoc\u00f2 davanti a un notaio facendogli prendere solenne impegno, con tanto di carta bollata, di praticare maggiormente lo studio. Pare che le uniche tenerezze le avesse ricevute dalla madre, il padre non ne era capace con nessuno, solo due volte al giorno gli dava la mano da baciare dicendo: \"C'est bon\". E per saggiarne la maturit\u00e0, gli ingiungeva di rispondere per iscritto a quesiti di questo tipo: \"Pu\u00f2 un Principe prendere parti a contratti di compra-vendita di cavalli?\"\nVittorio promise e non mantenne. Difatti i risultati non migliorarono che di poco, e lo si vede dalle lettere autografe che scrisse nel corso della sua vita e che non rappresentano certo un modello per sintassi e grammatica; le uniche materie nelle quali aveva un certo profitto erano la calligrafia e il regolamento militare. Viceversa, era talmente privo di orecchio e allergico a ogni senso musicale che dovette fare degli studi apposta per imparare a dare i comandi.\nQuando a diciotto anni gli fu concesso il grado di Colonnello e il comando di un reggimento, tocc\u00f2 il cielo con un dito: non solo per il comando, grazie al quale poteva finalmente dare sfogo alla sua ambizione di carattere militare, ma anche perch\u00e9 significava la fine di quel regime oppressivo che l'aveva tormentato nell'inutile tentativo di dargli una cultura.\nMatrimonio.\nOttenuto il grado di generale, spos\u00f2 la cugina Maria Adelaide d'Austria nel 1842. Nonostante l'amore che legava Maria Adelaide a suo marito, e il sincero affetto che questi nutriva per lei, Vittorio Emanuele ebbe varie relazioni extraconiugali.\nNel 1847 incontr\u00f2 per la prima volta la bela Rosin, Rosa Vercellana, che sar\u00e0 la sua compagna per tutta la vita. Nel 1864 Rosina segu\u00ec il re a Firenze, stabilendosi nella villa La Petraia. Nel 1869 il re si ammal\u00f2 e, temendo di morire, spos\u00f2 religiosamente a San Rossore Rosa Vercellana con un matrimonio morganatico, ovvero senza l'attribuzione del titolo di regina. Il rito religioso si tenne il 18 ottobre di quell'anno, celebrato anche con rito civile, il 7 ottobre 1877, a Roma.\nPrimi anni di regno.\nCarlo Alberto, acclamato come sovrano riformatore, concessa la costituzione il 4 marzo 1848 e dichiarata guerra all'Austria, apriva intanto il lungo periodo noto come Risorgimento italiano entrando in Lombardia con truppe piemontesi e volontari italiani. Vittorio Emanuele duca di Savoia era a capo della 7\u00aa Divisione di riserva. Gli esiti della prima guerra di indipendenza furono disastrosi per il prosieguo del conflitto per il Regno di Sardegna che, abbandonato dagli alleati e sconfitto il 25 luglio a Custoza e il 4 agosto a Milano, negozi\u00f2 un primo armistizio il 9 agosto. Riprese le ostilit\u00e0 il 20 marzo 1849, il 23 marzo, dopo una violenta battaglia nella zona presso la Bicocca, Carlo Alberto invi\u00f2 il generale Luigi Fecia di Cossato per trattare la resa con l'Austria. Le condizioni furono durissime e prevedevano la presenza di una guarnigione austriaca nelle piazzeforti di Alessandria e di Novara. Carlo Alberto, al cospetto di Wojciech Chrzanowski, Carlo Emanuele La Marmora, Alessandro La Marmora, Raffaele Cadorna, di Vittorio Emanuele e del figlio Ferdinando di Savoia-Genova, firm\u00f2 la sua abdicazione e, con un falso passaporto, ripar\u00f2 a Nizza, da dove part\u00ec per l'esilio in Portogallo.\nLa notte stessa, poco prima della mezzanotte, Vittorio Emanuele II si rec\u00f2 presso una cascina di Vignale, dove l'attendeva il generale Radetzky, per nuovamente trattare la resa con gli austriaci, ovvero per la sua prima azione da sovrano. Ottenuta un'attenuazione delle condizioni contenute nell'armistizio (il Radetzky non voleva spingere il giovane sovrano nelle braccia dei democratici), Vittorio Emanuele II diede per\u00f2 assicurazione di voler agire con la massima determinazione contro il partito democratico, al quale il padre aveva consentito tanta libert\u00e0 e che l'aveva condotto verso la guerra contro l'Austria. Sconfess\u00f2 pienamente l'operato del padre e defin\u00ec i Ministri un \"branco di imbecilli\", pur ribadendo al generale Radetzky di disporre ancora di 50\u00a0000 uomini da gettare nella mischia, i quali per\u00f2 esistevano solo sulla carta. Tuttavia, Vittorio Emanuele, malgrado le pressioni dell'Austria, si sarebbe rifiutato di revocare la costituzione (Statuto), unico sovrano in tutta la Penisola a conservarla.\nRe galantuomo.\nDopo la sconfitta di Novara e l'abdicazione di Carlo Alberto, si inizi\u00f2 a definire Vittorio Emanuele II il \"re galantuomo\", che animato da sentimenti patriottici e per la difesa delle libert\u00e0 costituzionali si oppose fieramente alle richieste di Radetzky di abolire lo Statuto Albertino.\nIl giovane re si dichiar\u00f2 infatti amico degli austriaci e rimproverando al padre la debolezza di non aver saputo opporsi ai democratici prometteva una dura politica nei loro confronti con l'abolizione dello statuto.\nQuesta nuova versione della figura del sovrano \u00e8 emersa con la scoperta e la pubblicazione di documenti diplomatici austriaci sui colloqui tenutisi a Vignale, nei quali il generale Radetzky il 26 marzo scriveva al governo di Vienna:\nQuesta rappresentazione del re come illiberale sarebbe confermata da quanto scritto in una lettera privata al nunzio apostolico del novembre del 1849 dove il re dichiara di:\nCharles Adrien His De Butenval, plenipotenziario francese a Torino scrisse il 16 ottobre 1852 a Parigi che Vittorio Emanuele \u00e8 un reazionario che si serve dello Statuto per mantenere come sostenitori e alleati di s\u00e9 e della sua dinastia gli inquieti emigrati italiani e i liberali rifugiatisi a Torino dopo i fatti del 1848-49 dei quali egli si atteggia a protettore perch\u00e9 gli verranno utili per giustificare una futura guerra regia di conquista.\nOpposta a questa versione dell'incontro tra il re e il generale Radetzky riportati da Denis Mack Smith vi \u00e8 quella del generale Thaon di Revel che, un mese dopo il colloquio di Vignale, ebbe modo di incontrarsi con Vittorio Emanuele II a Stupinigi. \u00abIl Re - scrive il generale - venne a parlarmi delle moine adoperate dal Maresciallo nel convegno, per indurlo ad abrogare lo Statuto; rideva accennando all'illusione del vecchio che aveva creduto sedurlo con maniere obbliganti e con ampie promesse, fino al punto di offrirgli quarantamila baionette austriache se avesse avuto bisogno di ricondurre il buon ordine nel suo Stato.\u00bb\nUna spiegazione del comportamento del re nell'armistizio di Vignale \u00e8 attribuita a Massimo d'Azeglio il quale avrebbe giudicato un \u00abliberalismo malcerto\u00bb quello del sovrano che avrebbe affermato: \u00abMeglio essere re in casa propria, sia pure con le limitazioni costituzionali che essere un protetto di Vienna.\u00bb\nUna branca della storiografia afferma che Vittorio Emanuele, pur di sentimenti assolutisti, abbia mantenuto le istituzioni liberali per lungimiranza politica, capendone la grande importanza nell'amministrazione dello Stato. La riprova di ci\u00f2 sta anche nella lunga collaborazione fra il Re e il Presidente del Consiglio Camillo Benso, conte di Cavour, divisi fortemente dalle diverse posizioni politiche (assolutismo e liberalismo):\nPeraltro un'altra recente ricostruzione delle trattative di Vignale sostiene che:\nLa sovracitata lungimiranza politica, che lo port\u00f2 a contraddire i propri principi, sarebbe quindi l'origine del termine \"Re galantuomo\".\nFine della prima guerra di indipendenza.\nGli incontri ufficiali tra Vittorio Emanuele e il feldmaresciallo Josef Radetzky si tennero dalla mattina al pomeriggio del 24 marzo, sempre a Vignale, e l'accordo venne siglato il 26 marzo a Borgomanero. Vittorio Emanuele prometteva di sciogliere i corpi volontari dell'esercito e cedeva agli austriaci la fortezza di Alessandria e il controllo dei territori compresi tra il Po, il Sesia e il Ticino, oltre a rifondere i danni di guerra con l'astronomica cifra di 75 milioni di franchi francesi. Questi gli accordi dell'armistizio che, in ossequio all'articolo 5 dello Statuto Albertino, dovevano essere ratificati dalla Camera, al fine di poter siglare l'Atto di Pace.\nMoti di Genova.\nAll'indomani dell'armistizio di Vignale, nella citt\u00e0 di Genova si verific\u00f2 una sollevazione popolare, forse anche spinta da antichi umori repubblicani e indipendentisti, riuscendo a cacciare dalla citt\u00e0 l'intera guarnigione regia. Alcuni soldati furono linciati dai rivoltosi.\nVittorio Emanuele II, in accordo col governo, invi\u00f2 subito un corpo di bersaglieri, appoggiati da numerosi pezzi d'artiglieria e guidati dal generale Alfonso La Marmora; in pochi giorni la rivolta fu sedata. Il pesante bombardamento e le successive azioni di saccheggio e stupro perpetrate da militari portarono alla sottomissione del capoluogo ligure, al prezzo di 500 morti tra la popolazione.\nCompiaciuto per la repressione operata, Vittorio Emanuele scrisse -in francese- una lettera d'elogio al La Marmora nell'aprile 1849, definendo i rivoltosi \"\"vile e infetta razza di canaglie\" e invitandolo, comunque, a garantire una maggiore disciplina da parte dei soldati (\"cercate se potete di far s\u00ec che i soldati non si lascino andare a eccessi sugli abitanti, e fate dar loro, se necessario, un'alta paga e molta disciplina\"\").\nProclama di Moncalieri.\nIl 29 marzo 1849 il nuovo Re si present\u00f2 davanti al Parlamento per pronunciare il giuramento di fedelt\u00e0 e il giorno successivo lo sciolse, indicendo nuove elezioni.\nI 30\u00a0000 elettori che si recarono alle urne il 15 luglio espressero un parlamento troppo \"democratico\" che si rifiut\u00f2 di approvare la pace che il Re aveva gi\u00e0 firmato con l'Austria. Vittorio Emanuele, dopo aver promulgato il proclama di Moncalieri, con cui si invitava il popolo a scegliere rappresentanti consci della tragica ora dello Stato, sciolse nuovamente il Parlamento, per fare in modo che i nuovi eletti fossero di idee pragmatiche. Il nuovo Parlamento risult\u00f2 composto per due terzi da moderati favorevoli al governo di Massimo d'Azeglio. Il 9 gennaio 1850 il trattato di pace con l'Austria venne, infine, ratificato.\nArrivo di Cavour.\nGi\u00e0 candidatosi al Parlamento nell'aprile 1848, Cavour vi entr\u00f2 in giugno dello stesso anno, mantenendo una linea politica indipendente, cosa che non lo escluse da critiche ma che lo mantenne in una situazione di anonimato fino alla proclamazione delle leggi Siccardi, che prevedevano l'abolizione di alcuni privilegi relativi alla Chiesa, gi\u00e0 abrogati in molti Stati europei.\nVittorio Emanuele fu sottoposto a pesantissime pressioni da parte delle gerarchie ecclesiastiche, affinch\u00e9 non promulgasse quelle leggi; queste si spinsero a mobilitare anche l'arcivescovo Charvaz che, essendo stato precettore del Re, godeva di una certa influenza sul suo ex-pupillo, e arrivarono addirittura a insinuare che le disgrazie che avevano colpito la famiglia del Re (la morte della madre e la malattia della moglie) fossero il frutto di una punizione divina per la sua mancata opposizione a leggi considerate \"sacrileghe\". Il Re, che pur non essendo bigotto come il padre era molto superstizioso, dapprincipio promise che si sarebbe opposto alle leggi, scrivendo addirittura una lettera, assai sgrammaticata, al Papa nella quale rinnovava la sua devozione di cattolico e si ribadiva fiero oppositore di tali provvedimenti. Tuttavia quando il Parlamento approv\u00f2 le leggi si disse dispiaciuto ma che lo Statuto non gli consentiva di opporvisi; dimostrazione che, pur essendo allergico ai principi democratici, quando era necessario per cavarsi dagli impicci diventava uno scrupoloso osservante della Costituzione.\nL'attiva partecipazione del Cavour alla discussione sulle leggi ne valse l'interesse pubblico, e alla morte di Pietro De Rossi di Santarosa, egli divenne nuovo ministro dell'Agricoltura, cui si aggiunse la carica, dal 1851, di ministro delle Finanze del governo d'Azeglio.\nPromotore del cosiddetto connubio, Cavour divenne il 4 novembre 1852 Presidente del Consiglio del Regno, nonostante l'avversione che Vittorio Emanuele II nutriva nei suoi confronti. Malgrado l'indiscusso connubio politico, fra i due mai corse grande simpatia, anzi Vittorio Emanuele pi\u00f9 volte ne limit\u00f2 le azioni, arrivando persino a mandargli in fumo svariati progetti politici, alcuni dei quali anche di notevole portata. Probabilmente egli si ricordava di quando un ancor giovane Cavour era stato segnalato come infido e capace di tradire a seguito delle sue esternazioni repubblicane e rivoluzionarie durante il servizio militare.\nSecondo Chiala, quando La Marmora propose a Vittorio Emanuele la nomina di Cavour a Presidente del Consiglio, il Re avrebbe risposto in piemontese: \u00abCa guarda, General, che c\u00f4l l\u00ec a j butar\u00e0 tutii con't le congie a'nt l'aria\u00bb (\"Guardi Generale, che quello l\u00ec butter\u00e0 tutti con le gambe all'aria\"). Secondo Ferdinando Martini, che lo seppe da Minghetti, la risposta del Sovrano sarebbe stata ancora pi\u00f9 colorita: \u00abE va bin, coma ch'aa veulo lor. Ma ch'aa stago sicur che col l\u00ec an poch temp an lo fica an't el pr\u00f2nio a tuti!\u00bb (\"E va bene, come vogliono loro. Ma stiamo sicuri che quello l\u00ec in poco tempo lo mette nel culo a tutti!\"). Una versione che somiglia di pi\u00f9 al personaggio e al suo vocabolario, ma che denota anche un certo fiuto degli uomini.\nUnit\u00e0 d'Italia.\nGuerra in Crimea.\nDeciso a manifestare il problema dell'Italia agli occhi dell'Europa, Cavour vide nella guerra russo-turca scoppiata nel giugno 1853 un'irripetibile opportunit\u00e0: contro Nicola I di Russia, che aveva occupato la Valacchia e la Moldavia, allora terre turche ottomane, si mossero il Regno Unito e la Francia, in cui Cavour sperava di trovare degli alleati.\nVittorio Emanuele II sembrava favorevole a un conflitto, e cos\u00ec s'espresse all'ambasciatore francese: \nOttenuta l'approvazione di Vittorio Emanuele, Cavour cominci\u00f2 le trattative con i paesi belligeranti, che andarono per le lunghe per i contrasti tra i ministri. Infine, il 7 gennaio 1855, i governi francese e inglese imposero un ultimatum al Piemonte: entro due giorni approvare o no l'entrata in guerra. Vittorio Emanuele, letto il messaggio, medit\u00f2 di approvare il piano che aveva da tempo: sciogliere nuovamente il Parlamento e imporre un governo favorevole alla guerra. Non ne ebbe il tempo: Cavour convoc\u00f2 la notte stessa il Consiglio dei ministri e, alle nove di mattina dell'8 gennaio, dopo una nottata che comport\u00f2 la dimissione del Dabormida, con soddisfazione pot\u00e9 affermare la partecipazione della Sardegna alla guerra di Crimea.\nFu Alfonso La Marmora a capitanare la spedizione che, da Genova, salp\u00f2 verso l'Oriente: i piemontesi inviarono un contingente di 15\u00a0000 uomini. Costretto a rimanere relegato nelle retrovie sotto il comando britannico, La Marmora riusc\u00ec a far valere le sue ragioni capitanando egli stesso le truppe nella battaglia della Cernaia, che risult\u00f2 un trionfo. L'eco della vittoria riabilit\u00f2 l'esercito sardo, fornendo a Vittorio Emanuele II l'opportunit\u00e0 di un viaggio a Londra e a Parigi per sensibilizzare i regnanti locali alla questione piemontese. In particolare, premeva al Re di parlare con Napoleone III, che sembrava avere maggiori interessi rispetto ai britannici sulla Penisola.\nNell'ottobre 1855 cominciarono a circolare voci di pace, che la Russia sottoscrisse a Parigi (Congresso di Parigi). Il Piemonte, che aveva posto come condizione della sua partecipazione alla guerra una seduta straordinaria per trattare i temi dell'Italia, per voce di Cavour condann\u00f2 il governo assolutistico di Ferdinando II di Napoli, prevedendo gravi disordini se nessuno avesse risolto un problema ormai diffuso in quasi tutta la Penisola: l'oppressione sotto un governo straniero.\nCi\u00f2 non piacque al governo austriaco, che si sentiva chiamato in causa, e Karl Buol, ministro degli Esteri per Francesco Giuseppe d'Austria, s'espresse in questi termini:\nIn ogni caso, la partecipazione della Sardegna ai trattati di Parigi suscit\u00f2 ovunque grande gioia. Screzi avvennero tra Torino e Vienna in seguito ad articoli propagandistici anti-sabaudi e anti-asburgici, mentre tra Buol e Cavour si chiedevano scuse ufficiali: alla fine, il 16 marzo, Buol ordin\u00f2 ai suoi diplomatici di lasciare la capitale sarda, cosa che anche Cavour replic\u00f2 il 23 marzo stesso. I rapporti diplomatici erano ormai rotti.\nAccordi segreti.\nIn un clima internazionale cos\u00ec teso, l'italiano Felice Orsini attent\u00f2 alla vita di Napoleone III facendo esplodere tre bombe contro la carrozza imperiale, che rimase illesa, provocando otto morti e centinaia di feriti. Nonostante le aspettative dell'Austria, che sperava nell'avvicinamento di Napoleone III alla sua politica reazionaria, l'Imperatore francese venne convinto abilmente da Cavour che la situazione italiana era giunta a un punto critico e necessitava di un intervento sabaudo.\nFu cos\u00ec che si gettarono le basi per un'alleanza sardo-francese, nonostante le avversit\u00e0 di alcuni ministri di Parigi, specialmente di Alessandro Walewski. Grazie anche all'intercessione di Virginia Oldoini, contessa di Castiglione e di Costantino Nigra, entrambi istruiti adeguatamente da Cavour, i rapporti tra Napoleone e Vittorio Emanuele divennero sempre pi\u00f9 prossimi.\nNel luglio del 1858, con il pretesto di una vacanza in Svizzera, Cavour si diresse a Plombi\u00e8res, in Francia, dove incontr\u00f2 segretamente Napoleone III. Gli accordi verbali che ne seguirono e la loro ufficializzazione nell'alleanza sardo-francese del gennaio 1859, prevedevano la cessione alla Francia della Savoia e di Nizza in cambio dell'aiuto militare francese, cosa che sarebbe avvenuta solo in caso di attacco austriaco. Napoleone concedeva la creazione di un Regno dell'Alta Italia, mentre voleva sotto la sua influenza l'Italia centrale e meridionale. A Plombi\u00e8res Cavour e Napoleone decisero anche il matrimonio tra il cugino di quest'ultimo, Napoleone Giuseppe Carlo Paolo Bonaparte e Maria Clotilde di Savoia, figlia di Vittorio Emanuele.\nUn \"grido di dolore\".\nLa notizia dell'incontro di Plombi\u00e8res trapel\u00f2 nonostante tutte le precauzioni. Napoleone III non contribu\u00ec a mantenere il segreto delle sue intenzioni, se esord\u00ec con questa frase all'ambasciatore austriaco:\nDieci giorni dopo, il 10 gennaio 1859, Vittorio Emanuele II si rivolse al parlamento sardo con la celebre frase del \u00abgrido di dolore\u00bb, il cui testo originale \u00e8 conservato nel castello di Sommariva Perno.\nIn Piemonte, immediatamente, accorsero i volontari, convinti che la guerra fosse imminente, e il Re cominci\u00f2 ad ammassare le truppe sul confine lombardo, presso il Ticino. Ai primi di maggio 1859, Torino poteva disporre sotto le armi di 63\u00a0000 uomini. Vittorio Emanuele prese il comando dell'esercito e lasci\u00f2 il controllo della cittadella di Torino al cugino Eugenio di Savoia-Carignano. Preoccupata dal riarmo sabaudo, l'Austria pose un ultimatum a Vittorio Emanuele II, su richiesta anche dei governi di Londra e Pietroburgo, che venne immediatamente respinto. Cos\u00ec giudic\u00f2, sembra, Massimo d'Azeglio, la notizia dell'ultimatum asburgico:\nEra la guerra. Francesco Giuseppe ordin\u00f2 di varcare il Ticino e di puntare sulla capitale piemontese, prima che i francesi potessero accorrere in soccorso.\nItalia e Vittorio Emanuele.\nRitiratisi gli austriaci da Chivasso, i franco-piemontesi sbaragliarono il corpo d'armata nemico presso Palestro e Magenta, arrivando a Milano l'8 giugno 1859.\nI Cacciatori delle Alpi, capitanati da Giuseppe Garibaldi, rapidamente occuparono Como, Bergamo, Varese e Brescia: soltanto 3\u00a0500 uomini, male armati, che ormai stavano marciando verso il Trentino. Ormai le forze asburgiche si ritiravano da tutta la Lombardia.\nDecisiva la battaglia di Solferino e San Martino: sembra che, poco prima dello scontro presso San Martino, Vittorio Emanuele II cos\u00ec abbia parlato alle truppe, in piemontese:\n(\"fare San Martino\" dal piemontese \u00abf\u00e9 San Martin\u00bb vuol dire \"traslocare\", \"sloggiare\").\nMoti insurrezionali scoppiarono allora un po' ovunque in Italia: Massa, Carrara, Modena, Reggio, Parma, Piacenza. Leopoldo II di Toscana, impaurito dalla piega che avevano preso gli avvenimenti, decise di fuggire verso il Nord Italia, nel campo dell'imperatore Francesco Giuseppe. Napoleone III, osservando una situazione che non seguiva i piani di Plombi\u00e8res e cominciando a dubitare che il suo alleato volesse fermarsi alla conquista dell'Alta Italia, dal 5 luglio cominci\u00f2 a stipulare l'armistizio con l'Austria, che Vittorio Emanuele II dovette sottoscrivere, mentre i plebisciti in Emilia, Romagna e Toscana confermavano l'annessione al Piemonte: il 1\u00ba ottobre papa Pio IX ruppe i rapporti diplomatici con Vittorio Emanuele.\nL'edificio che si era venuto a creare si trov\u00f2 in difficolt\u00e0 in occasione della pace di Zurigo firmata dal Regno di Sardegna solo il 10/11 novembre 1859, che, invece rimaneva fedele all'opposto principio del ritorno dei sovrani spodestati e alla costruzione di una federazione, con a capo il Papa, e che avrebbe compreso anche il Veneto austriaco, con tanto di esercito federale.\nCi\u00f2 nonostante di l\u00ec a pochi mesi si venivano a creare le opportunit\u00e0 per l'unificazione intera della Penisola. Alla volont\u00e0 di Garibaldi di partire con dei volontari alla volta della Sicilia, il governo pareva molto scettico, per non dire ostile. C'erano, \u00e8 vero, apparenti segni di amicizia tra Vittorio Emanuele II e Garibaldi, che sembravano stimarsi a vicenda, \nSembra che Garibaldi abbia pi\u00f9 volte ribadito, per far acconsentire alla spedizione, che:\nNonostante l'appoggio del Re, ebbe la meglio Cavour, che priv\u00f2 in questo modo la campagna garibaldina dei mezzi necessari. Che il Re avesse, infine, approvato la spedizione, non si pu\u00f2 sapere. Certo \u00e8 che Garibaldi trov\u00f2 a Talamone, quindi ancora nel Regno di Sardegna, i rifornimenti di cartucce. Dura fu la protesta diplomatica: Cavour e il Re dovettero assicurare all'ambasciatore prussiano di non essere al corrente delle idee di Garibaldi.\nGiunto in Sicilia, Garibaldi assicurava l'isola, dopo aver sconfitto il malridotto esercito borbonico, a \u00abVittorio Emanuele Re d'Italia\u00bb. Gi\u00e0 in quelle parole si prefigurava il disegno del Nizzardo, che non si sarebbe certo fermato al solo Regno delle Due Sicilie, ma avrebbe marciato su Roma. Tale prospettiva cozzava contro i progetti piemontesi, che adesso vedevano incombere il pericolo repubblicano e rivoluzionario e, soprattutto, temevano l'intervento di Napoleone III nel Lazio. Vittorio Emanuele, alla testa delle truppe piemontesi, invase lo Stato Pontificio, sconfiggendone l'esercito nella battaglia di Castelfidardo. Napoleone III non poteva tollerare l'invasione delle terre papali, e pi\u00f9 volte aveva cercato di dissuadere Vittorio Emanuele II dall'invasione delle Marche, comunicandogli, il 9 settembre, che:\nL'incontro con Garibaldi, passato alla storia come \"incontro di Teano\" avvenne il 26 ottobre 1860: veniva riconosciuta la sovranit\u00e0 di Vittorio Emanuele II su tutti i territori dell'ex Regno delle Due Sicilie. Ci\u00f2 port\u00f2 all'estromissione della concezione di Italia repubblicana di Giuseppe Mazzini e condurr\u00e0 alla formazione di nuclei antimonarchici di stampo repubblicano, internazionalista e anarchico che si opporranno alla corona fino alla fine della sovranit\u00e0 sabauda.\nProclamazione a Re d'Italia.\n\"Viva Verdi\": questo era stato il motto delle insurrezioni anti-austriache nel Nord Italia quando i patrioti non intendevano tanto esaltare la figura del grande musicista, che pure aveva introdotto significati patriottici nelle sue opere, quanto propagandare il progetto unitario nazionale nella persona di Vittorio Emanuele II (Viva V.E.R.D.I. = Viva Vittorio Emanuele Re D'Italia).\nCon l'entrata di Vittorio Emanuele a Napoli, la proclamazione del Regno d'Italia divenne imminente, appena Francesco II avesse capitolato con la fortezza di Gaeta.\nRinnovato il parlamento, con Cavour primo ministro, la sua prima seduta, comprendente deputati di tutte le regioni annesse (tramite plebiscito), avvenne il 18 febbraio 1861.\nIl 17 marzo il parlamento proclam\u00f2 la nascita del Regno d'Italia, proponendo questa formula al Parlamento italiano:\nLa formula venne per\u00f2 aspramente contestata dalla sinistra parlamentare, che avrebbe preferito vincolare il titolo regio alla sola volont\u00e0 popolare. Infatti, il deputato Angelo Brofferio propose di cambiare il testo dell'articolo in:\nrimuovendo \"la Provvidenza divina \" espressione ispirata dalla formula dello Statuto Albertino (1848) che recitava \"Per Grazia di Dio e Volont\u00e0 della Nazione\" legittimando in tal modo il diritto divino dei re della dinastia sabauda.\nCos\u00ec si esprimeva per la Sinistra Francesco Crispi nel dibattito parlamentare:\nLa proposta della Sinistra non venne accolta e fu approvato il seguente \nNumerale invariato.\nDopo la proclamazione del regno non venne cambiato il numerale \"II\" in favore del titolo \"Vittorio Emanuele I d'Italia\", similmente a Ivan IV di Moscovia, che non cambi\u00f2 numerale una volta proclamatosi Zar di tutte le Russie, e ai monarchi britannici, che mantennero il numerale del Regno d'Inghilterra (Guglielmo IV ed Edoardo VII), riconoscendo cos\u00ec di fatto la continuit\u00e0 istituzionale del regno. Diversamente invece aveva fatto Ferdinando IV di Napoli e III di Sicilia che decise di intitolarsi Ferdinando I dopo la cancellazione del Regno di Sicilia e del Regno di Napoli come entit\u00e0 statuali autonome e l'istituzione del Regno delle Due Sicilie. Il mantenimento del numerale \u00e8 rimarcato da alcuni storici, e alcuni di questi osservano che questa decisione, a loro giudizio, sottolineerebbe il carattere di estensione del dominio della Casa Savoia sul resto dell'Italia, piuttosto che la nascita \"ex novo\" del Regno d'Italia. A tale riguardo lo storico Antonio Desideri commenta:\nAltri storici osservano che il mantenimento della numerazione era conforme alla tradizione della dinastia sabauda, come accadde ad esempio con Vittorio Amedeo II che continu\u00f2 a chiamarsi cos\u00ec anche dopo aver ottenuto il titolo regio (prima di Sicilia e poi di Sardegna).\nRoma capitale e ultimi anni.\nAll'unit\u00e0 d'Italia mancavano ancora importanti territori: il Veneto, il Trentino, il Friuli, il Lazio, l'Istria e Trieste. La capitale \"naturale\" del neonato regno avrebbe dovuto essere Roma, ma ci\u00f2 era impedito dall'opposizione di Napoleone III che non aveva alcuna intenzione di rinunciare al suo ruolo di protettore del papa. Per dimostrare che Vittorio Emanuele II rinunciava a Roma, e quindi per attenuare la situazione di tensione con l'imperatore francese, si decise di spostare la capitale a Firenze, citt\u00e0 vicina al centro geografico della penisola italiana. Tra il 21 e il 22 settembre 1864 scoppiarono sanguinosi tumulti per le vie di Torino, che ebbero come risultato una trentina di morti e oltre duecento feriti. Vittorio Emanuele avrebbe voluto preparare la cittadinanza alla notizia, al fine di evitare scontri, ma la notizia in qualche modo era trapelata. Il malcontento era generale, e cos\u00ec descrisse la situazione Olindo Guerrini:\nIn seguito a nuovi fatti di cronaca, che comportarono il ferimento di alcuni delegati stranieri e violente sassaiole, Vittorio Emanuele II mise la citt\u00e0 davanti al fatto compiuto facendo pubblicare sulla Gazzetta del 3 febbraio 1865 questo annuncio:\nVittorio Emanuele riceveva cos\u00ec gli onori dei fiorentini, mentre oltre 30\u00a0000 funzionari di corte si trasferirono in citt\u00e0. La popolazione, abituata al modesto numero dei ministri granducali, si trov\u00f2 spiazzata di fronte all'amministrazione del nuovo regno, che intanto aveva siglato l'alleanza con la Prussia contro l'Austria.\nIl 21 giugno 1866 Vittorio Emanuele lasciava Palazzo Pitti diretto al fronte, per conquistare il Veneto. Sconfitto a Lissa e a Custoza, il Regno d'Italia ottenne comunque Venezia in seguito ai trattati di pace succeduti alla vittoria prussiana.\nRoma rimaneva l'ultimo territorio (con l'eccezione di Venezia Giulia e Trentino-Alto Adige) ancora non inglobato dal nuovo regno: Napoleone III manteneva l'impegno di difendere lo Stato Pontificio e le sue truppe erano stanziate nei territori pontifici. Vittorio Emanuele stesso non voleva prendere una decisione ufficiale: attaccare o no. Urbano Rattazzi, che era divenuto primo ministro, sperava in una sollevazione degli stessi romani, cosa che non avvenne. La sconfitta riportata nella battaglia di Mentana aveva gettato poi numerosi dubbi sull'effettiva riuscita dell'impresa, che pot\u00e9 avvenire solo con la caduta, nel 1870, di Napoleone III.\nL'8 settembre fall\u00ec l'ultimo tentativo di ottenere Roma con mezzi pacifici, e il 20 settembre il generale Cadorna apr\u00ec una breccia nelle mura romane. Vittorio Emanuele ebbe a dire:\nQuando gli eccitati ministri Lanza e Sella gli presentarono il risultato del plebiscito di Roma e Lazio, il Re rispose a Sella in piemontese:\nQuestione romana.\nCon Roma capitale si chiudeva la pagina del Risorgimento, anche se ancora mancavano a completamento dell'unit\u00e0 nazionale le cosiddette \"terre irredente\". Tra i vari problemi che il nuovo Stato dovette affrontare, dall'analfabetismo al brigantaggio, dall'industrializzazione al diritto di voto, vi fu oltre la nascita della famosa questione meridionale, anche la \"questione romana\". Nonostante fossero stati riconosciuti al Pontefice speciali immunit\u00e0, gli onori di Capo di Stato, una rendita annua e il controllo sul Vaticano e su Castel Gandolfo, Pio IX rifiutava di riconoscere lo Stato italiano per via dell'annessione di Roma al Regno d'Italia avvenuta con la breccia di Porta Pia e ribadiva, con la disposizione del Non expedit (1868), l'inopportunit\u00e0 per i cattolici italiani di partecipare alle elezioni politiche dello Stato italiano e, per estensione, alla vita politica.\nInoltre il Pontefice inflisse la scomunica a Casa Savoia, vale a dire sia a Vittorio Emanuele II sia ai suoi successori, e insieme con loro a chiunque collaborasse al governo dello Stato; questa scomunica venne ritirata solo in punto di morte del Sovrano. Comunque Vittorio Emanuele, quando gli si accennava alla vicenda di Roma, mostrava sempre un malcelato fastidio tanto che, quando gli proposero di fare un ingresso trionfale a Roma e salire sul Campidoglio con l'elmo di Scipio rispose che per lui quell'elmo era: \"Buono solo per cuocerci la pastasciutta!\" Infatti, se il padre era stato estremamente religioso, Vittorio Emanuele era uno scettico ma molto superstizioso che subiva molto l'influenza del clero e l'ascendente del Pontefice.\nMorte.\nA fine dicembre dell'anno 1877 Vittorio Emanuele II, amante della caccia ma delicato di polmoni, pass\u00f2 una notte all'addiaccio presso il lago nella sua tenuta di caccia laziale; l'umidit\u00e0 di quell'ambiente gli risult\u00f2 fatale. Secondo altri storici le febbri che portarono alla morte Vittorio Emanuele erano invece febbri malariche, contratte proprio andando a caccia nelle zone paludose del Lazio.\nLa sera del 5 gennaio 1878, dopo aver inviato un telegramma alla famiglia di Alfonso La Marmora, da poco scomparso, Vittorio Emanuele II avvert\u00ec forti brividi di febbre. Il 7 gennaio venne divulgata la notizia delle gravi condizioni del Re. Papa Pio IX, quando seppe della ormai imminente scomparsa del sovrano, volle inviare al Quirinale monsignor Marinelli, incaricato forse di riceverne una ritrattazione e di accordare al Re morente i sacramenti, ma il prelato non fu ricevuto. Il Re ricevette gli ultimi sacramenti dalle mani del suo cappellano, monsignor d'Anzino, che si era rifiutato di introdurre Marinelli al suo capezzale, poich\u00e9 si temeva che dietro l'azione di Pio IX si nascondessero degli scopi segreti.\nQuando il medico gli chiese se voleva vedere il confessore, il Re ebbe un iniziale trasalimento, per poi dire \u00abHo capito\u00bb e autorizzare l'ingresso del cappellano, il quale rimase con Vittorio Emanuele II una ventina di minuti e and\u00f2 alla parrocchia di San Vincenzo per prendere il viatico. Il parroco disse di non essere autorizzato a darglielo e per rimuovere la sua resistenza fu necessario l'intervento del vicario. Vittorio Emanuele II non perse mai conoscenza e rimase conscio fino all'ultimo, volendo morire da re: rantolante, si fece trarre sui cuscini, si butt\u00f2 sulle spalle una giacca grigia da caccia e lasci\u00f2 sfilare ai piedi del letto tutti i dignitari di corte salutandoli uno per uno con un cenno della testa. Infine chiese di restare solo con i principi Umberto e Margherita, ma all'ultimo fece introdurre anche Emanuele, il figlio avuto dalla Bela Rosin, che per la prima volta si trov\u00f2 di fronte al fratellastro Umberto, che non aveva mai voluto incontrarlo.\nIl 9 gennaio, alle ore 14:30, il Re mor\u00ec dopo 28 anni e 9 mesi di regno, assistito dai figli ma non dalla moglie morganatica, cui fu impedito di recarsi al capezzale dai ministri del Regno. Poco pi\u00f9 di due mesi dopo avrebbe compiuto 58 anni.\nLa commozione che invest\u00ec il Regno fu unanime e i titoli dei giornali la espressero facendo uso della retorica tipica del periodo; \"Il Piccolo\" di Napoli titol\u00f2 \"\u00c8 morto il pi\u00f9 valoroso dei Maccabei, \u00e8 morto il leone di Israele, \u00e8 morto il Veltro dantesco, \u00e8 morta la provvidenza della nostra casa. Piangete, o cento citt\u00e0 d'Italia! piangete a singhiozzo, o cittadini!\" \"Chi sapeva, o gran re, di amarti tanto?\" scrisse il poeta romano Fabio Nannarelli; perfino Felice Cavallotti, co-fondatore dell'Estrema sinistra storica espresse il proprio cordoglio al nuovo re Umberto I. Tutta la stampa, compresa quella straniera, fu unanime nel cordoglio (ma giornali austriaci \"Neue Freie Presse\" e il \"Morgen Post\" non si unirono, com'era prevedibile, al lutto). \"L'Osservatore Romano\" scrisse: \"Il re ha ricevuto i Santi Sacramenti dichiarando di domandare perdono al Papa dei torti di cui si era reso responsabile\". L'Agenzia Stefani sment\u00ec immediatamente, ma la Curia sment\u00ec la smentita: la stampa laica insorse giungendo ad appellare Pio IX \"avvoltoio\" e accusandolo di \"infame speculazione sul segreto confessionale\"; quella che avrebbe potuto essere un'occasione di distensione si produsse, cos\u00ec, in un'ennesima polemica.\nVittorio Emanuele II aveva espresso il desiderio che il suo feretro fosse tumulato in Piemonte, nella Basilica di Superga, ma Umberto I, accondiscendendo alle richieste del Comune di Roma, approv\u00f2 che la salma rimanesse in citt\u00e0, nel Pantheon, nella seconda cappella a destra di chi entra, adiacente cio\u00e8 a quella con l\"Annunciazione\" di Melozzo da Forl\u00ec. La sua tomba divenne la meta di pellegrinaggi di centinaia di migliaia di italiani, provenienti da tutte le regioni del Regno, per rendere omaggio al re che aveva unificato l'Italia. Si calcola che pi\u00f9 di 200\u00a0000 persone abbiano preso parte ai funerali di Stato.\nStendendo il proclama alla nazione, Umberto I (che adott\u00f2 il numerale I anzich\u00e9 IV, che avrebbe dovuto mantenere secondo la numerazione sabauda), cos\u00ec si espresse:\nEdmondo De Amicis fece cos\u00ec descrivere il funerale ai giovani personaggi del suo libro \"Cuore\":\nIn ricordo di Vittorio Emanuele II.\nVittoriano.\nPer celebrare il \u00abPadre della Patria\u00bb, il Comune di Roma band\u00ec un progetto per un'opera commemorativa, dal 1880, su volont\u00e0 di Umberto I di Savoia. Ci\u00f2 che venne costruito fu una delle pi\u00f9 ardite opere architettoniche d'Italia nell'Ottocento: per erigerlo, venne distrutta una parte della citt\u00e0, ancora medioevale, e venne abbattuta anche la torre di papa Paolo III. L'edificio doveva ricordare il tempio di Atena Nike, ad Atene, ma le forme architettoniche ardite e complesse fecero sorgere dubbi sulle sue caratteristiche stilistiche. Oggi, al suo interno, \u00e8 presente la tomba del Milite Ignoto.\nGalleria Vittorio Emanuele II a Milano.\nProgettata da Giuseppe Mengoni (che vi mor\u00ec), la Galleria Vittorio Emanuele II collega la Piazza della Scala al Duomo di Milano, e venne realizzata mentre il Re era ancora in vita, a partire dal 1865. Il progetto iniziale intendeva emulare le grandi opere di architettura erette in quegli anni in Europa, creando una galleria borghese nel cuore della citt\u00e0.\nLa vita privata.\nIl re non amava la vita di corte, preferendo dedicarsi alla caccia e al gioco del biliardo anzich\u00e9 ai salotti mondani. Per la propria amante, e poi moglie morganatica, Rosa Vercellana, acquist\u00f2 i terreni torinesi ora noti come Parco della Mandria e vi fece realizzare la residenza nota come Appartamenti Reali di Borgo Castello. In seguito comp\u00ec un'analoga operazione a Roma, facendo edificare Villa Mirafiori come residenza della Vercellana.\nPer i figli Vittoria ed Emanuele di Mirafiori, avuti da lei, il sovrano fece costruire all'interno della Mandria le cascine \"Vittoria\" ed \"Emanuella\", quest'ultima ora nota come Cascina Rubbianetta, per l'allevamento dei cavalli.\nLo scrittore Carlo Dossi, nel diario \"Note azzurre\", affermava che il re fosse virilmente \"superdotato\", che vivesse smodatamente le passioni sessuali e che nelle sue avventure avesse generato un numero assai rilevante di figli naturali.\nDiscendenza.\nSpos\u00f2 a Stupinigi il 12 aprile 1842 la cugina Maria Adelaide d'Austria, dalla quale ebbe otto figli:\nDalla moglie morganatica Rosa Vercellana, Contessa di Mirafiori e Fontanafredda, il re ebbe due figli: \nVittorio Emanuele II di Savoia ebbe inoltre altri figli da relazioni extra coniugali.\n1) Dalla relazione con l'attrice Laura Bon:\n2) Da una donna sconosciuta di Mondov\u00ec:\n3) Dalla relazione con Virginia Rho a Torino:\n4) Dalla relazione avuta con Rosalinda Incoronata De Dominicis (1846-1916):\n5) Dalla relazione con Angela Rosa De Filippo, il re ebbe un altro figlio maschio illegittimo:\n6) Dalla baronessa Vittoria Duplesis ebbe un'altra figlia:\nOltre a questi il re ebbe molte altre relazioni extra coniugali, soprattutto dopo la morte della moglie tanto da avere una moltitudine di figli illegittimi (circa 20) di cui non si conosce il nome ma ai quali veniva dato il cognome Guerrieri o Guerriero.\nTitoli.\nSua Maest\u00e0 Vittorio Emanuele II, per grazia di Dio e per volont\u00e0 della Nazione,"}
{"id": "9420", "revid": "92723", "url": "https://it.wikipedia.org/wiki?curid=9420", "title": "Vorbis", "text": "Vorbis \u00e8 un algoritmo libero per la compressione audio digitale con compressione dati lossy, che si pone come alternativa di altri standard come MP3, VQF, AAC.\nA parit\u00e0 di qualit\u00e0 percepita, permette una maggiore compressione rispetto al formato MP3, ottenuta mediante avanzate tecniche di psicoacustica.\nIl suo sviluppo si deve soprattutto a Christopher Montgomery, fondatore della Xiph.Org Foundation (nota anche come Xiphophorous Foundation), che la porta dalla prima alpha release del settembre 1998 fino al rilascio ufficiale della versione 1.0 avvenuto nel luglio 2002.\nIl suo ideatore, Christopher Montgomery, inizi\u00f2 a sviluppare questo formato quando un Intel 486 era ancora un prodotto di lusso. La qualit\u00e0 del suo lavoro \u00e8 testimoniata dal fatto che la BBC si era interessata al formato per un server di \"live streaming\". Nel marzo 2003, tuttavia, decisero di abbandonare per mancanza di tempo, con il seguente comunicato: \"Sorry folks, but we simply do not have time right now to get the ogg streams running again. BBC work has to come first, and until we get more staff, we won't be able to dedicate any time into getting the streams up.\" Questo in quanto a maggio dello stesso anno passarono al nuovo sistema di server Solaris 8, per il quale le librerie Ogg Vorbis divennero disponibili solo nel dicembre 2003.\nDettagli tecnici.\nVorbis \u00e8 un algoritmo di compressione orientato alla compressione mono, stereo o 5.1 surround di segnale audio PCM campionato a 44.1 kHz o 48 kHz, con una profondit\u00e0 di campionamento di 16 bit o 32 bit. \u00c8 comunque in grado di gestire anche segnali in ingresso differenti da quelli raccomandati.\nNel trattamento di segnale stereo musicale Vorbis ha il suo bit rate ideale intorno ai 128 kbit/s, risultando estremamente difficoltoso da distinguere rispetto all'originale in un ascolto cieco gi\u00e0 da 192 kbit/s.\nLa sua caratteristica licenza open source ha permesso negli anni lo sviluppo di encoder paralleli a quello ufficiale, tra i quali aoTuV appare come il pi\u00f9 efficiente. Trattandosi di un algoritmo di compressione lossy, cio\u00e8 a perdita di informazioni, \u00e8 l'encoder a svolgere il compito pi\u00f9 delicato in assoluto, dovendo scegliere \"quale\" parte di informazione acustica sacrificare.\nVorbis \u00e8 un algoritmo dall'approccio pesantemente VBR, ovvero a bit rate estremamente variabile in base al tipo di segnale sonoro che \u00e8 chiamato a codificare. Per questo motivo al posto di riferirsi al valore di kbit/s Xiph.Org raccomanda di usare la nomenclatura \"q\", ovvero il livello di qualit\u00e0 con cui \u00e8 stata eseguita la codifica.\nIl primo encoder ufficiale prevedeva livelli di qualit\u00e0 da \"q0\" a \"q10\", sotto forma di numeri interi. \u00c8 stato in seguito aggiunto il livello di qualit\u00e0 \"q-1\", tipicamente paragonato ai 45 kbit/s, e addirittura un livello \"q-2\" di circa 32 kbit/s nell'encoder aoTuV. Contestualmente il livello di qualit\u00e0 \u00e8 stato convertito in un numero reale.\nTuttavia, a causa del citato approccio a bitrate variabile, l'encoder non \u00e8 in grado di fornire alcuna garanzia di coerenza tra il bit rate nominale associato al livello di qualit\u00e0 selezionato e il bit rate medio finale effettivo risultante dalla compressione.\nVorbis \u00e8 un algoritmo nato in concomitanza al formato contenitore Ogg e con questo spesso confuso, principalmente a causa:\nDi fatto l'unico modo di fruire di una traccia audio codificata in Vorbis \u00e8 incapsularla in un file Ogg, producendo un cosiddetto \"Ogg Vorbis\". Le due tecnologie operano all'unisono ma a livelli di astrazione diversi.\nTra i contenitori che in futuro potrebbero supportare Vorbis al pari di Ogg vi \u00e8 Matroska.\nLicenze.\nLe specifiche di Vorbis sono di pubblico dominio.\nLe librerie di riferimento per la codifica e decodifica sono rilasciate sotto licenza BSD.\nGli strumenti ufficiali per la codifica e decodifica sono rilasciati sotto GPL (GNU General Public Licence).\nXiph.Org non ha mai rilasciato una dichiarazione ufficiale circa la libert\u00e0 da qualsivoglia diritto d'autore involontariamente violato nello sviluppo del formato, ma si \u00e8 giustificata citando l'impossibilit\u00e0 pratica di una simile ricerca, causata dall'enorme numero di brevetti registrati in argomento multimediale, e dalla difficolt\u00e0 di discernere quelli validi da quelli non impugnabili.\nIl mercato.\nVorbis rappresenta senza dubbio il codec pi\u00f9 diffuso della famiglia Ogg, tuttavia la sua popolarit\u00e0 \u00e8 del tutto trascurabile se paragonata ad MP3, il suo rivale per antonomasia.\nLe motivazioni alla base di questa non eccezionale penetrazione di mercato sono forse da ricercarsi tra una delle seguenti:\nAllo stato attuale Vorbis viene impiegato in molti videogiochi, tra i quali si citano tutti quelli basati su Unreal Engine, in diverse stazioni radio via Internet (specialmente servite mediante server free IceCast della stessa Xiph.Org) e viene supportato dalla quasi totalit\u00e0 dei lettori software e in qualche decina di lettori hardware nonch\u00e9 in numerose versioni modificate di firmware di dispositivi portatili (cellulari compresi) che originariamente non lo supportavano. Da segnalare a tale proposito il progetto open source \"Rockbox\".\nLettori hardware.\nOgg Vorbis ha ottenuto un supporto da parte dell'industria dell'elettronica di consumo inferiore alle aspettative.\nDei pochi dispositivi hardware che lo gestiscono, tutti esposti in un'apposita pagina del sito OggHelp.com, i soli regolarmente distribuiti in Italia sono i seguenti:"}
{"id": "9421", "revid": "1543377", "url": "https://it.wikipedia.org/wiki?curid=9421", "title": "Live CD", "text": "LiveCD, Live CD o LiveDistro (per esteso distribuzione live), in informatica, \u00e8 un'espressione genericamente utilizzata per indicare una distribuzione di un sistema operativo in grado di essere avviato in fase di boot del computer ed eseguito senza richiederne l'installazione su \"hard disk\".\nIn altri casi, i contenuti non sono quelli di un sistema operativo vero e proprio, ma di un ambiente di ripristino o un pannello di amministrazione o una suite di strumenti di diagnostica, comunque sempre avviati all'accensione del computer in modo da poter operare \"sopra\" i sistemi operativi installati su di esso.\nAttualmente, lo stesso risultato si ottiene non utilizzando un CD, ma un DVD o, pi\u00f9 frequentemente, una chiavetta USB: al di la del nome originario il concetto di strumento \"live\" non cambia.\nStoria.\nIn origine molti sistemi operativi (CP/M, le prime versioni di MS-DOS, Apple DOS) si potevano considerare distribuzioni Live. Essi venivano infatti distribuiti tramite floppy disk avviabili e in molte soluzioni non vi era nemmeno un hard disk sul quale trasferire il sistema operativo. Era anche pratica comune creare dei dischi di avvio personalizzati per avviare determinate applicazioni.\nIl termine \"LiveCD\" venne per\u00f2 coniato con la diffusione di massa dei lettori CD-ROM. La prima distribuzione Live fu Yggdrasil Linux, ma le sue prestazioni erano fortemente limitate dalla velocit\u00e0 di trasferimento dei lettori CD-ROM. Il primo LiveCD famoso fu Knoppix (derivata da Debian), esso trov\u00f2 un largo impiego sia come disco di ripristino sia come distribuzione Live.\nDal momento del rilascio di Knoppix (2003) le distribuzioni Live hanno avuto un successo crescente al punto da creare distribuzioni che partono in modalit\u00e0 Live come comportamento predefinito ma, prevedono un'icona (a volte posta sul desktop del sistema appena avviato) che ne permette l'installazione con semplici passi (come ad esempio accade per le distribuzioni Ubuntu).\nCaratteristiche.\nIl termine \"Live\" sta ad indicare che la distribuzione del sistema operativo verr\u00e0 eseguita direttamente senza richiedere la preparazione del sistema o l'installazione di qualche componente specifico. Questo tipo di distribuzione generalmente non altera lo stato della macchina e non utilizza il disco rigido sebbene questa operazione sia possibile se l'utente la richiede esplicitamente.\nSupporto di memorizzazione.\nDi solito vengono utilizzati come supporto di memorizzazione i CD (LiveCD) e i DVD (LiveDVD) anche se sono esistite distribuzioni specifiche per essere eseguite da floppy disk (ormai obsolete) oppure da periferiche USB di archiviazione (live USB). Sui personal computer le distribuzioni LiveCD sono create a partire da un disco avviabile. Nel caso dei CD, ad esempio, questo risultato viene ottenuto con l'estensione El Torito che, tramite l'uso di un file (contenente l'immagine di avvio), emula il comportamento di un floppy disk.\nLa sessione live \u00e8 quindi caricata nella RAM ovvero, ricorrendo alla predisposizione di un RAM disk che, ovviamente, al riavvio del sistema sar\u00e0 eliminato dalla memoria.\nDato che le distribuzioni Live utilizzano nella maggior parte dei casi dei supporti di sola lettura, viene utilizzata una porzione della memoria RAM come supporto di memorizzazione (RAM disk) per tenere file temporanei e di configurazione che potrebbero essere necessari durante il corretto funzionamento del sistema operativo. Le distribuzioni pi\u00f9 evolute possono richiedere anche dimensioni di 256 Mb per il Ramdisk, riducendo in pratica la disponibilit\u00e0 di RAM per l'esecuzione delle restanti funzioni.\nUn altro limite evidente \u00e8 quello legato alla velocit\u00e0 di trasferimento dati ed al tempo di accesso/ricerca sul supporto di memorizzazione. Peggiori prestazioni in termini di velocit\u00e0 o di tempo si traducono in lunghi tempi di caricamento, specie durante la fase di boot. A causa di questi limiti le distribuzioni Live non vengono in genere utilizzate come alternativa all'installazione del sistema su disco rigido.\nRilevamento periferiche hardware.\nLe distribuzioni Live sono \"impacchettate\" in maniera tale da rilevare e supportare la maggior parte dell'hardware senza effettuare alcuna configurazione. Ad esempio nel caso di distribuzioni Live basate su kernel Linux 2.6 vengono utilizzati udev o \"hotplug\". Grazie a questi accorgimenti si evita di dover configurare il sistema ad ogni avvio, caratteristica gradita anche agli utenti alle prime armi.\nUtilizzo.\nLe distribuzioni Live possono essere usate a scopo dimostrativo o valutativo e rappresentano un evidente vantaggio per l'utente inesperto in quanto permettono di saltare completamente la fase di installazione e configurazione che \u00e8 solitamente richiesta nelle fasi iniziali di utilizzo di un sistema operativo. Infatti, si pu\u00f2 conoscere un sistema o programma, facendo qualsiasi esperimento senza rischi di danneggiarli.\nUn utilizzo alternativo delle distribuzioni Live \u00e8 quello orientato alla diagnostica ed al recupero dati da sistemi che non riescono pi\u00f9 ad effettuare un avvio corretto del sistema operativo; questo tipo di distribuzioni in genere comprende degli strumenti per recuperare dati dall'hard disk, ripristinare il corretto funzionamento oppure eseguire scansioni con antivirus. Infatti, lanciando un ambiente di ripristino, un sistema operativo, un programma di backup, uno strumento antimalware, un tool amministrativo mediante un cd live, ecc. il sistema operativo installato non viene avviato e quindi si possono manipolare i suoi contenuti senza problemi di blocco per processi in esecuzione. In questo modo si possono facilmente utilizzare tutti i comuni strumenti tipici dei sistemi operativi (a cominciare da un banale \"file manager\") per eseguire operazioni amministrative sulla macchina, ivi compresi sui sistemi operativi installati o sulle partizioni nascoste (di sistema e di avvio). Ovviamente, il DVD/USB live deve essere eseguito all'accensione, prima di tutto il resto, tipicamente installato sul disco fisso. Ubuntu live \u00e8 uno dei prodotti pi\u00f9 utilizzati a tale scopo."}
{"id": "9425", "revid": "122733057", "url": "https://it.wikipedia.org/wiki?curid=9425", "title": "Antinna a mari", "text": "La Antinna a mari (o 'ntinna a mari, \"antenna a mare\") \u00e8 un gioco tradizionale, che si svolge a Cefal\u00f9, in Sicilia, dedicato al patrono della citt\u00e0, il S.S. Salvatore. Il gioco si svolge durante il mese di agosto, nell'ultimo giorno dei festeggiamenti della festa del Santissimo Salvatore della Trasfigurazione, .\nRegole del gioco.\nSi tratta di una sorta di albero della cuccagna posto sul mare: un lungo tronco unto di sapone e sego viene sospeso quasi orizzontalmente sulle acque prospicienti il molo. Lo scopo della gara consiste nel cercare di raggiungere una bandierina posta all'estremit\u00e0, appunto, della \"'ntinna\" senza cadere in acqua. I partecipanti sono costretti ad innumerevoli tentativi (con conseguenti tuffi in acqua) prima di riuscire a raggiungere la bandiera.\nSecondo la tradizione, possono partecipare soltanto i figli maschi dei pescatori.\nOltre a Cefal\u00f9.\nSempre in Sicilia \u00e8 possibile trovare lo stesso gioco nella stessa forma e quasi nello stesso periodo dell'anno anche nell'isola di Marettimo (isole Egadi).\nAnche a San Vito Lo Capo, in provincia di Trapani, in occasione dei festeggiamenti del Santo patrono si svolge il 15 giugno nel porto del meraviglioso paese turistico. La cittadinanza si riunisce e con la banda che suona al d\u00ec di festa si passa un magnifico pomeriggio con la popolazione marinara. \nAnche a Sciacca, in provincia di Agrigento, si svolge \"L'antinna a mari\" dal 27 al 29 giugno in occasione della festa di San Pietro, protettore dei pescatori.\nA Porto Empedocle si svolge nel mese di luglio, durante i festeggiamenti in onore della Madonna del Carmine.\nPer la ricorrenza dell'Ascensione la \"'ntinna a mari\" si svolge anche a Finale di Pollina, borgata a una decina di km da Cefal\u00f9.\nIl giorno di Ferragosto ad Augusta, in provincia di Siracusa, si svolge una gara con decine di partecipanti e migliaia di spettatori nello scenario del Golfo Xifonio, rinomata zona balneare della cittadina aretusea.\nAnche a S. Agata di Militello si svolge la 'ntinna a mari e precisamente nella prima domenica di agosto, il giorno delle celebrazioni della festa di Maria Santissima del Mare sulle barche.\nA Sferracavallo, in provincia di Palermo il gioco si svolge verso la fine di settembre, durante i festeggiamenti dei S.S. Cosma e Damiano, protettori dell'antica borgata marinara.\nAnticamente anche a Santo Stefano di Camastra si svolgeva questo gioco.\nAnche ad Aspra, in provincia di Palermo, dopo molti anni di pausa, dal 2013 e precisamente dall'11 al 15 settembre, in occasione delle celebrazioni per i festeggiamenti di Maria SS.Addolorata, si svolge il gioco dell'antenna a mare.\nAnche a Trappeto, in provincia di Palermo, ogni anno, in occasione dei festeggiamenti della \"Madonna Assunta\" si svolge tra dal 13 al 15 agosto il gioco dell'Antenna a mare."}
{"id": "9426", "revid": "599013", "url": "https://it.wikipedia.org/wiki?curid=9426", "title": "Telepatia", "text": "La telepat\u00eca, detta anche trasmissione del pensiero, \u00e8 l'ipotetica capacit\u00e0 di comunicare con la mente, cio\u00e8 senza l'utilizzo di altri sensi o strumenti. Il termine \"telepatia\" venne introdotto nel 1882 da Frederic William Henry Myers e deriva dal greco \u03c4\u03b7\u03bb\u03b5, \"t\u00e8le\" (lontano) e \u03c0\u03ac\u03b8\u03b5\u03b9\u03b1, \"p\u00e0theia\" (sentimento). Come la precognizione e la chiaroveggenza, la telepatia fa parte delle cosiddette percezioni extrasensoriali o ESP e pi\u00f9 in generale, di quello delle presunte \"facolt\u00e0 paranormali\", e rientra perci\u00f2 nel campo di indagine della parapsicologia\nStoria.\nI primi studi su questa presunta facolt\u00e0 paranormale furono condotti dalla Societ\u00e0 per la Ricerca Psichica di Londra, verso la fine dell'Ottocento.\nIl primo laboratorio di parapsicologia fu costituito negli anni 1930 negli Stati Uniti d'America, quando il pioniere della parapsicologia Joseph Rhine della Duke University di Durham (Carolina del Nord) condusse numerosi esperimenti, con l'ausilio ad esempio delle carte Zener, per accertare l'effettiva realt\u00e0 della telepatia. Un esempio degli esperimenti con le carte \u00e8 la serie Pearce-Pratt (dal nome rispettivamente del soggetto, lo studente Hubert Pearce, e dello sperimentatore, J. Gaither Pratt). Secondo quanto riportato da Rhine, nell'arco di oltre 300 esperimenti, Pearce avrebbe ottenuto una media di 9,9 successi per prova su 25. In una serie di 4 esperimenti, si ebbero 558 successi su 1.850 prove: l'aspettativa casuale era nettamente inferiore. Martin Gardner rileva che i risultati di Rhine non furono mai duplicati; Rhine pi\u00f9 volte riprov\u00f2 l'esperimento ma non mostr\u00f2 mai i dati dei fallimenti.\nUna completa e dettagliata presentazione degli esperimenti di Rhine \u00e8 contenuta nel libro \"Extra-Sensory Perception After Sixty Years\" (a volte abbreviato come \"ESP-60\"), pubblicato nel 1940. L'opera fu accolta con interesse e recensita da varie riviste di psicologia, e nell'anno accademico 1940-1941 fu perfino adottata come libro di testo per corsi introduttivi di Psicologia a Harvard.\nSecondo una concezione filosofica indiana antica e parzialmente rimodernata, la comunicazione telepatica si effettuerebbe attraverso una immensa rete di cui le persone costituirebbero le maglie, rete che comprende l'universo e nella quale il sensitivo \u00e8 collegato con le altre parti e ogni cosa \u00e8 collegata con il tutto.\nLe sperimentazioni.\nNegli anni sono state condotte diverse sperimentazioni volte a dimostrare l'esistenza della telepatia. Se da un lato i parapsicologi affermano che dei risultati sono stati prodotti, dall'altro la comunit\u00e0 scientifica critica la stessa esistenza di tali risultati che sono da imputare a errori di metodo se non a vere e proprie frodi.\nL'esperimento di Charles T. Tart.\nNei primi anni sessanta il parapsicologo Charles T. Tart ricercatore dell\"Istituto di Scienza Noetica\" condusse un esperimento:\nI risultati, stando a quanto riporta Tart, furono i seguenti: le ipotesi coscienti di A \"non mostrarono alcuna relazione con gli eventi reali\". Invece, i suoi \"tracciati\" presentavano variazioni fisiologiche significative proprio in corrispondenza dell'istante in cui B riceveva la scossa. La conclusione: \"Possiamo affermare che l'evento non viene registrato dalla 'mente cosciente' del soggetto, il quale, invece, \u00e8 evidentemente cosciente dell'evento, a un livello biologico fondamentale. A quanto pare il corpo del soggetto sa di questi avvenimenti dei quali, invece, non \u00e8 a conoscenza lo strato alto del cervello\" e discusso da Joseph Chilton Pearce in \"Exploring the Crack in the Cosmic Egg\").\u00bb\nIl metodo Ganzfeld.\nNegli anni settanta un altro parapsicologo americano, Charles Honorton, si interess\u00f2 di telepatia introducendo un nuovo metodo di studi, chiamato tecnicamente \"Ganzfeld\" (dal tedesco \"campo uniforme\"). Negli esperimenti di Honorton un soggetto (\"percipiente\") veniva isolato sensorialmente applicando ai suoi occhi due mezze palline da ping-pong e alle sue orecchie una cuffia che emetteva un \"rumore di fondo\". In queste condizioni di deprivazione sensoriale, il soggetto doveva cercare di recepire immagini o informazioni inviate da un'altra persona (\"agente\") posta in un'altra stanza.\nAnche Honorton pensava di aver trovato risultati statisticamente positivi a favore dell'esistenza della telepatia, ma di nuovo le critiche furono numerose. In particolare, lo psicologo scettico Ray Hyman intavol\u00f2 un serrato dibattito con Honorton, rifiutando le conclusioni di quest'ultimo e la significativit\u00e0 dei risultati.\nLe critiche di Hyman vertevano sul fatto che i resoconti degli esperimenti non descrivevano protocolli ottimali n\u00e9 i dati erano accompagnati dalle appropriate analisi statistiche. Hyman present\u00f2 quindi un'analisi in cui si sosteneva che i risultati positivi degli esperimenti erano da imputare a tre difetti (errata randomizzazione della scelta del target, errore nella randomizzazione delle procedure di giudizio e insufficiente documentazione). Honorton da parte sua sottopose lo studio di Hyman a un esperto di statistica (David Saunders) che afferm\u00f2 che lo studio di Hyman era errato poich\u00e9 si fondava su pochi casi e che aveva sbagliato nella procedura di analisi.\nIn un comunicato congiunto pubblicato nel 1986, Honorton e Hyman concordarono nell'affermare che i dati complessivi \"non possono ragionevolmente essere spiegati dalla pubblicazione selettiva o dalle analisi multiple\" e che per potere trarre delle conclusioni gli esperimenti andavano replicati. Nello stesso comunicato, i due proposero standard metodologici pi\u00f9 stringenti ai quali i futuri esperimenti si sarebbero dovuti conformare.\nNel 1999 Milton e Wiseman hanno pubblicato un articolo che sottolineava la non replicabilit\u00e0 dei risultati di Bem e Honorton.\nI risultati e le critiche.\nLa comunit\u00e0 scientifica ad oggi non ritiene provata l'esistenza della telepatia. Gli scettici da parte loro affermano che gli esperimenti che evidenzierebbero l'apparente esistenza della telepatia sono il risultato di auto-convincimento o di veri e propri imbrogli. Nella comunit\u00e0 parapsicologica invece c'\u00e8 un largo consenso sulla affermazione che taluni fenomeni telepatici sono esistenti e reali.\nSia i parapsicologi che gli scettici concordano sul fatto che molte manifestazioni presentate come prove di telepatia altro non sono che frutto di tecniche quali il cold reading.\nGli scettici aggiungono inoltre che non \u00e8 stata ancora elaborata una tecnica in grado di dare risultati statisticamente significativi. Questa mancanza di riproducibilit\u00e0 del fenomeno spinge a concludere che non esiste prova dell'esistenza di tali poteri telepatici, ponendo altres\u00ec l'accento su tutti quei casi in cui si sono scoperte falle ed errori negli esperimenti oltre che, pi\u00f9 raramente, delle frodi."}
{"id": "9427", "revid": "22475", "url": "https://it.wikipedia.org/wiki?curid=9427", "title": "Telecinesi", "text": ""}
{"id": "9434", "revid": "92723", "url": "https://it.wikipedia.org/wiki?curid=9434", "title": "Regno di Sardegna (1324-1720)", "text": "Il Regno di Sardegna ebbe inizio formalmente a Roma \u2013 come \"Regnum Sardiniae et Corsicae\" \u2013 nell'antica basilica di San Pietro il 4 aprile del 1297 allorch\u00e9 papa Bonifacio VIII, per risolvere la contesa tra Angioini e Aragonesi circa il Regno di Sicilia (che aveva scatenato i moti popolari passati alla storia come Vespri siciliani), attraverso la bolla \"Ad honorem Dei onnipotenti Patris\" invest\u00ec il re d'Aragona Giacomo II dello \"ius invadendi\" sulla Sardegna e sulla Corsica.\nIl nuovo regno fu poi realizzato giuridicamente e territorialmente dagli Aragonesi il 19 giugno del 1324 limitatamente alla sola Sardegna in quanto gli Aragonesi non riuscirono a sottrarre la Corsica ai Genovesi, nonostante i vari tentativi.\nNel corso del XV secolo venne utilizzata la denominazione di \"Regnum Sardiniae\" e la monetazione coniata fin dall'istituzione del regno porter\u00e0 il riferimento alla sola Sardegna.\nLo Stato sardo.\nIl Regno di Sardegna era uno Stato vero e proprio, con un territorio ben definito, con un popolo ed un ordinamento giuridico, inserito in una confederazione a cui capo era un unico sovrano, i cui atti, a seconda delle situazioni, portavano uno, alcuni o tutti i titoli di cui lo stesso sovrano era portatore.\nFaceva inizialmente parte del variegato complesso di Stati che formavano la Corona d'Aragona e, dal 1479 in poi, la Corona di Spagna.\nOttenne il controllo totale dell'isola solo nel 1420, quando gli Aragonesi, sconfitto definitivamente il Giudicato di Arborea, ultimo a capitolare, ne incamerarono i territori.\nL'unificazione del Regno.\nDurante il XIII secolo, al tempo di Pietro III d'Aragona, la corona di Aragona era protesa verso un'audace espansione politica e mercantile su tutta l'area mediterranea, in netta concorrenza con le marinerie pisane, genovesi e veneziane alle quali contendeva il predominio sui ricchi mercati orientali. Grazie ad una rotta d'altura chiamata \"ruta de las islas\", attraverso le isole Baleari, la Sardegna, la Sicilia, la Grecia e Cipro, e per mezzo di empori lungo queste tappe intermedie, i catalani riuscivano a dimezzare i tempi di percorrenza delle navi mercantili, con un gran risparmio sui costi nella tratta da Barcellona a Beirut. La Sardegna, per la sua posizione strategica, era una base indispensabile per questo audace progetto in quanto i suoi porti costituivano un approdo ideale per le navi che percorrevano quelle rotte. Da quando poi Giacomo II d'Aragona, ricevuta la corona del regno di Sardegna e Corsica, si trov\u00f2 nella condizione di non poter sostenere economicamente la dispendiosa conquista militare e si trov\u00f2 nella necessit\u00e0 di invocare l'aiuto dei suoi sudditi, allora l'Isola rappresent\u00f2 per i catalano-aragonesi una terra che prometteva facili arricchimenti.\n Rispondendo positivamente al loro sovrano, contribuirono in prima persona al finanziamento delle spedizioni militari, spinti dalla certezza di una lauta ricompensa. A conquista avvenuta, infatti, il Re ricompens\u00f2 e premi\u00f2 generosamente chi aveva contribuito al successo, distribuendo cariche, prebende, terre e privilegi. La presa di possesso del Regno \u2013 come di consueto a quei tempi \u2013 fu dunque un'operazione militare vera e propria e si verific\u00f2 solamente nel 1324, sottraendo i territori della Gallura e del Cagliaritano ai Pisani. In quell'anno, nei pressi dell'attuale Cagliari, nacque il primo nucleo territoriale del regno di Sardegna. Le due isole in realt\u00e0 erano gi\u00e0 stabilmente conformate politicamente e fu in totale spregio della loro autonomia che il Papa dava al re d'Aragona piena \"licentia invadendi\", cio\u00e8 il permesso di occuparle militarmente per dare vita al regno di Sardegna e Corsica. I giudicati di Calari, di Arborea, di Torres e di Gallura erano stati sovrani, ciascuno dei quali \"superiorem non recognoscens\", formatisi come conseguenza dell'isolamento cui fu costretta l'Isola in seguito all'espansione islamica nel Mar Mediterraneo, tra VIII e IX secolo, ed al conseguente ritiro da parte dei Bizantini. Dopo la conquista araba della Sicilia, il territorio sardo si ritrov\u00f2 gi\u00e0 diviso in pi\u00f9 entit\u00e0 autonome, sull'orma della suddivisione amministrativa bizantina. Ben presto queste entit\u00e0 amministrative presero fisionomia in quattro regni indipendenti e i loro rispettivi territori corrispondevano a quelli dei quattro \"lociservatores\" che l'amministrazione bizantina aveva lasciato in eredit\u00e0. L'origine storica dei regni sardi medievali risiederebbe, quindi, nell'evoluzione delle antiche circoscrizioni bizantine in entit\u00e0 sovrane autonome. Le repubbliche marinare di Pisa e di Genova avevano aiutato i sardi a liberarsi dalle scorrerie barbaresche, ma l'aiuto prestato ebbe come conseguenza una loro sempre pi\u00f9 crescente ingerenza, fino a quando non la occuparono militarmente e si spartirono tre dei quattro regni, fino ad allora rimasti indipendenti: il Giudicato di Cagliari, quello di Gallura e quello di Torres. Estese aree lungo tutta la costa orientale, dal Cagliaritano fino alla Gallura costituivano invece i territori d'oltremare del Comune di Pisa, mentre vasti erano i possedimenti delle ricche famiglie dei Doria, dei Malaspina e dei Donoratico nella parte nord occidentale. La Corsica, dal 1299 apparteneva stabilmente alla repubblica di Genova e, nonostante i vari tentativi di invasione, non fu mai conquistata. Ecco i principali avvenimenti che portarono alla unificazione del regno di Sardegna:\nIl Regno di Arborea e le guerre nazionaliste di Mariano IV.\nIl regno di Arborea fu quello che oppose una fiera resistenza e aspre furono le guerre che i regnicoli sostennero per unificare l'isola. Il regno di Sardegna fu svariate volte sul punto di soccombere definitivamente e di scomparire. Per lunghi periodi era ridotto unicamente alle citt\u00e0 fortificate di Castel di Castro e di Alghero, mentre tutto il restante territorio isolano era in mano arborense. Paradossalmente, l'invasione della Sardegna fu possibile grazie al contributo militare dato proprio dai sardi arborensi alla realizzazione della prima testa di ponte sull'isola per conto dei regnicoli. Scaturito da un errato calcolo politico, Ugone II de Bas Serra infatti si alle\u00f2 con Giacomo II di Aragona con il preciso piano di diventare suo luogotenente nei territori conquistati al Comune di Pisa. Anche se gi\u00e0 legittimamente sovrano del suo regno, ambiva governare direttamente ed indirettamente tutta la Sardegna e la Corsica. Dopo la sanguinosa battaglia di Lucocisterna il 29 febbraio 1324, le truppe arborensi collaborarono alla presa di Castel di Castro. Nel trattato di resa, sottoscritto da vincitore anche da Ugone II, i pisani rinunciarono ai loro possedimenti nel Cagliaritano e nella Gallura, tenendosi in feudo la citt\u00e0 di Cagliari, persa poi definitivamente l'anno seguente dopo la sconfitta della flotta pisana nelle acque del golfo degli Angeli. \nGli anni che seguirono lo sbarco sull'isola furono per il regno assai tormentati. Nel 1347, con la salita al trono di Mariano IV di Arborea, figlio di Ugone II, inizi\u00f2 un lungo periodo di guerre accompagnato da terribili epidemie di peste. Intelligente e colto, in un primo tempo alleato dei regnicoli, Mariano IV si rese ben presto conto che l'Isola era troppo stretta per due stati sovrani. La guerra fu dichiarata dalla Corona de Logu nel settembre 1353. Il suo esercito invase il Cagliaritano, cattur\u00f2 in uno scontro Gherardo della Gherardesca, comandante dei catalano-aragonesi e assedi\u00f2 Castel di Castro. Nel nord dell'Isola le sue truppe, insieme a quelle alleate dei Doria, riuscirono a prendere Alghero e posero sotto assedio la citt\u00e0 di Sassari. Il re di Sardegna Pietro il Cerimonioso reag\u00ec inviando una spedizione militare. Giunto nell'isola fall\u00ec per\u00f2 miseramente l'intento di fermare gli arborensi. L'11 luglio 1355 fu firmata la pace di Sanluri, assai vantaggiosa per Mariano IV anche se prevedeva la restituzione di Alghero. Dopo un decennio di pace, Mariano IV munito di una \"licenza invadendi\" rilasciata dal pontefice Urbano V in quanto il re d'Aragona non pagava alla Chiesa in censo pattuito al momento dell'incoronazione, il 18 ottobre 1365 riprese la guerra. Pietro il Cerimonioso allest\u00ec una nuova spedizione militare. Con a capo Pietro Martinez de Luna gli aragonesi sbarcarono sull'Isola ma furono duramente sconfitti in una furiosa e sanguinosa battaglia nei pressi di Oristano, nel giugno 1368. Ormai padrone della Sardegna, Mariano IV port\u00f2 avanti il suo disegno unificatore; continu\u00f2 la guerra e mise sotto assedio la citt\u00e0 di Sassari, questa volta espugnandola. Al regno di Sardegna e Corsica non restavano che le sole citt\u00e0 di Cagliari e di Alghero, che resistevano ancora rifornite via mare. Non riusc\u00ec per\u00f2 a coronare il suo sogno: proprio mentre si apprestava a dare la spallata finale, nell'estate del 1376, all'et\u00e0 di 57 anni mor\u00ec di peste. Alla morte di Mariano IV sal\u00ec al trono il figlio Ugone III. Questi aveva avuto un'educazione prettamente militare ed aveva seguito il padre nelle numerose campagne militari contro gli aragonesi. Seguendo la politica paterna rivolse i suoi sforzi alla continuazione delle ostilit\u00e0. Con le guerre di Mariano IV prima e con Ugone III poi gli arborensi erano ormai padroni dell'isola. Il diritto al tirannicidio se il sovrano non rispettava il giuramento del \"bannus-consensus\", port\u00f2 il popolo a condannarlo a morte a causa della sua ferocia. In seguito alla morte di Ugone III e dell'erede legittimo si apr\u00ec una difficoltosa fase di successione e la Corona de Logu chiam\u00f2 a regnare Federico Doria Bas, figlio primogenito di Eleonora d'Arborea e di Brancaleone Doria. Avendo per\u00f2 6 anni, govern\u00f2 per suo conto la madre Eleonora che fu reggente anche per l'altro figlio, Mariano V, divenuto giudice quando mor\u00ec il fratello all'et\u00e0 di 10 anni. Fu il marito Brancaleone che condusse la guerra contro il regno di Sardegna continuando il sogno unificatore di Mariano IV. Il 1\u00ba aprile 1391 ricus\u00f2 la pace del 1388 e alla testa del suo esercit\u00f2 occup\u00f2 Sassari. Insieme al figlio Mariano invase i territori aragonesi della costa nord orientale, espugnando i castelli della Fava (presso il paese di Posada), di Galtell\u00ec, di Pedreso e di Bonven\u00ec o San Michele, nei pressi di Cagliari. Ben presto conquist\u00f2 tutta la Sardegna settentrionale, rimase in mano aragonese solo Alghero e Santa Teresa di Gallura. A settembre si diresse verso Sud e il 3 di ottobre con il suo esercito entr\u00f2 a Iglesias e occup\u00f2 tutto l'Iglesiente: in meno di sei mesi, il regno di Sardegna e Corsica si era nuovamente ridotto alle sole citt\u00e0 di Alghero e di Cagliari.\nLa battaglia di Sanluri.\nVerso la fine del XIV secolo e gli inizi del XV secolo, la Sardegna sub\u00ec i devastanti effetti della morte nera che gi\u00e0 aveva seminato morte in tutta Europa. L'epidemia si diffuse in tutta l'isola decimando citt\u00e0 e villaggi gi\u00e0 fortemente provati dalle estenuanti guerre. Ovunque regnava morte e disperazione e in questo scenario apocalittico anche le operazioni militari si fermarono. Mor\u00ec Eleonora, mori anche il figlio Mariano V senza lasciare eredi. Alla Corona de Logu non rest\u00f2 che affidare il Regno agli eredi di Beatrice d'Arborea, sorella di Ugone III e di Eleonora, nonch\u00e9 moglie di Amerigo VI, visconte di Narbona; suo nipote, Guglielmo III di Narbona, fu allora designato giudice. Intanto, approfittando dei problemi di successione al trono arborense, il 6 ottobre 1408, un potente esercito, al seguito di Pietro Torrelles, generale di Martino I \"il Giovane\", re di Sicilia ed erede alla corona di Aragona, sbarc\u00f2 a Cagliari. L'8 dicembre arriv\u00f2 sull'isola anche Guglielmo III di Narbona ed il 13 gennaio 1409 fu incoronato ad Oristano re di Arborea. Dopo svariati tentativi di trovare un accordo diplomaticamente, non riuscendo a trovare nessun compromesso, la guerra fu inevitabile.\nI primi scontri avvennero in mare, quando il 1\u00ba giugno 1409, nel golfo dell'Asinara la flotta catalano-aragonese distrusse 6 galere genovesi mandate in aiuto agli arborensi, mentre il 30 giugno, le campagne di Sanluri furono teatro della battaglia decisiva tra il regno di Sardegna e Corsica ed il regno di Arborea. L'esercito di Guglielmo III di Narbona era composto da 17\u00a0000 fanti arborensi, duemila cavalieri francesi e mille balestrieri genovesi. L'esercito del regno di Sardegna e Corsica era composto invece da ottomila fanti e tremila cavalieri siciliani, aragonesi, valenzani e balearini. Meglio armati ed organizzati, sfondarono la parte centrale dello schieramento arborense, dividendolo in due tronconi. La battaglia fu durissima e si risolse in una vera disfatta per i sardo-giudicali. Venticinque giorni dopo la battaglia, Martino il Giovane mor\u00ec improvvisamente di malaria ed al suo posto, Pietro Torrelles, gi\u00e0 suo luogotenente, continu\u00f2 la guerra. Il 17 agosto 1409, nei pressi di Santa Giusta, si svolse la seconda battaglia e questa volta furono i catalano-aragonesi a subire gravissime perdite, sul campo lasciarono pi\u00f9 6.500 morti. Ma inspiegabilmente, Pietro Cubello, comandante degli arborensi al posto di Guglielmo di Narbona \u2013 andato in Francia per cercare rinforzi \u2013 non sfrutt\u00f2 appieno il vantaggio militarmente acquisito e si ritir\u00f2 in Oristano. Intanto affluivano ingenti rinforzi dalla Spagna e ben presto, riorganizzatisi, gli iberici espugnarono Bosa e misero sotto assedio Oristano. A questo punto della guerra, per motivi sconosciuti, Pietro Cubello, il 29 marzo 1410, si arrese senza combattere. Molti storici pensano ad una collusione con il nemico, anche perch\u00e9 di l\u00ec a poco, ricevette in feudo \u2013 dal re di Sardegna \u2013 il Marchesato di Oristano.\nResistenza arborense e genovese.\nMa il regno di Arborea, bench\u00e9 avesse perso la sua capitale e i territori storici, era ancora vivo e controllava tutta la Sardegna nord orientale. La capitale venne spostata a Sassari e Guglielmo III di Narbona, rientrato nell'isola, manteneva vivo il conflitto, aiutato dai genovesi e da Nicol\u00f2 Doria, figlio di Brancaleone Doria. Espugn\u00f2 il castello di Longosardo per poi minacciare direttamente Oristano. Il 6 maggio 1412, cerc\u00f2 di impadronirsi di Alghero al comando di un esercito composto da francesi e sassaresi, ma i catalani li respinsero. Ma con il passare del tempo, il regno si avviava ormai verso un'inesorabile decadenza. Malvisto dai sardi giudicali e sfiduciato, il 25 maggio 1414, Guglielmo III cerc\u00f2 un accordo con il Re di Sardegna. Gli vennero offerti 100.000 fiorini d'oro, ma improvvisamente, Ferdinando I di Aragona mor\u00ec prima di arrivare ad una conclusione. Al suo posto, sal\u00ec a sul trono della Corona il figlio Alfonso V di Aragona. Con lui al potere, la corona raggiunse la massima estensione territoriale e prese sul serio l'idea di unificare definitivamente tutti i territori del regno di Sardegna e Corsica. Da tempo in Spagna si stava allestendo una poderosa flotta per invadere la Corsica. Senza indugi, ruppe unilateralmente la pace con Genova e i vari trattati sottoscritti. Volle comunque portare prima a termine le trattative \u2013 gi\u00e0 intavolate dal padre \u2013 per l'acquisto dei diritti sulla corona di Arborea. Il 17 agosto 1420, ad Alghero, dopo pi\u00f9 di cinque secoli, per 100.000 fiorini d'oro fin\u00ec per sempre il Regno di Arborea. Di l\u00ec a poco, intanto, la spedizione contro la Corsica and\u00f2 incontro ad un completo fallimento.\nLa citt\u00e0 di Castelsardo, allora chiamata \"Castel Doria\" o \"Castelgenovese\" perch\u00e9 sotto il governo dei Doria, resistette ancora pi\u00f9 a lungo alla conquista catalano-aragonese, venendo occupata solo nel 1448, stesso anno in cui venne nominata citt\u00e0 regia. Dal Regno di Sardegna restavano cos\u00ec escluse solo le isole dell'arcipelago di La Maddalena, che vennero annesse solo in epoca sabauda da Vittorio Amedeo III di Savoia nel 1767-69, anche in questo caso sottraendone il controllo ai genovesi.\nLa rivolta di Leonardo De Alag\u00f3n e la Battaglia di Macomer.\nDopo la morte di Leonardo Cubello, marchese di Oristano e conte del Goceano, e del figlio Salvatore (1470), il marchesato fu rivendicato da Leonardo De Alag\u00f3n in quanto discendente per parte di madre ai Cubello. La rivendicazione di Leonardo, per\u00f2, incontr\u00f2 l'opposizione del vicer\u00e9 Nicola Carros, discendente di Ugone II di Arborea per parte di madre. A causa di queste tensioni fra opposte fazioni, ad Oristano scoppi\u00f2 una rivolta capeggiata da Leonardo De Alag\u00f2n. Il 14 aprile 1470, l'esercito del vicer\u00e9 \u2013 che si apprestava ad occupare la citt\u00e0 e a sedare i disordini \u2013 fu sconfitto dai rivoltosi nella battaglia di Uras. Nicol\u00f2 Carros rifer\u00ec al re di Sardegna del pericolo che il \u00ab\"Principe dei sardi\"\u00bb rappresentava, temendo che potesse scatenare una rivoluzione generale su tutta l'isola. Infatti il malcontento verso gli aragonesi aumentava tra gli arborensi che non avevano mai abbandonato il sogno di un'isola tutta indigena. Giovanni II allora, dopo aver concesso a Leonardo l'investitura del marchesato, allarmato, sentenzi\u00f2 nei confronti di tutta la famiglia Alag\u00f3n \u2013 una terribile condanna di morte e la confisca di tutti i beni concessi. A quel punto nel 1475, la rivolta si allarg\u00f2 ulteriormente e Leonardo de Alag\u00f3n, riallacciandosi alle eroiche gesta dei Giudici di Arborea, che combatterono contro il regno di Sardegna in difesa dell'indipendenza del loro regno, radun\u00f2 sotto le insegne del glorioso giudicato tutte quelle popolazioni dell'Isola insofferenti del dominio straniero. Dalla Spagna e dagli altri stati della Corona furono inviati rinforzi, mentre sull'isola una violenta epidemia di peste bubbonica devastava i villaggi e le citt\u00e0. La battaglia decisiva fu preceduta da sanguinosi scontri a Mores e ad Ardara. Il 19 maggio 1478, l'esercito del vicer\u00e9 sorprese i sardi ribelli nei pressi di Macomer. Lo scontro fu durissimo. Leonardo de Alag\u00f3n fu sconfitto dalle soverchianti forze aragonesi formate da contingenti di \"spingarderos\" e armate con potenti artiglierie giunte dalla Sicilia. Artale, il figlio di Leonardo mor\u00ec combattendo. Sul campo perirono dagli 8.000 ai 10.000 uomini. Leonardo de Alag\u00f3n fugg\u00ec a Bosa da dove si imbarc\u00f2 per raggiungere Genova. In alto mare fu per\u00f2 tradito, fatto prigioniero e consegnato all'ammiraglio aragonese Giovanni Villamar\u00ec che lo condusse a Valencia. Condannato a morte, successivamente la pena gli fu tramutata in carcere a vita. Fu rinchiuso nel castello di Xativa, dove mor\u00ec il 3 novembre 1494.\nLa Corona di Aragona.\nCon la riconquista di Granada \u2013 il 2 gennaio 1492 \u2013 i Cristiani recuperarono pienamente il controllo di tutta la Penisola Iberica, cio\u00e8 l'antica \"Hispania\" romana. Da quel momento la penisola rimase divisa in quattro territori cristiani: (Castiglia \u2014 al quale fu incorporato il territorio ancora irredento del Sultanato di Granada \u2014, Aragona, Navarra e Portogallo). Ferdinando II di Aragona e Isabella di Castiglia si sposarono a Valladolid il 17 ottobre 1469, con un accordo conosciuto anche come la \"concordia di Segovia\", nel 1475, i due sovrani avevano giurato di non fondere le due corone in un unico Stato e ciascuna entit\u00e0 conserv\u00f2 le sue istituzioni e le sue leggi. Entrambi infatti si chiamarono: \"re di Castiglia, di Aragona, di Le\u00f3n, di Sicilia, di Sardegna, di Cordova, di Murcia, di Jahen, di Algarve, di Algeciras di Gibilterra, di Napoli, conti di Barcellona, signori di Vizcaya e di Molina, duchi di Atene e di Neopatria, conti di Rossiglione e di Serdagna, marchesi di Oristano e conti del Goceano\". Castiglia e Aragona diventarono il regno di Spagna. L'isola sotto la potente corona di Spagna divenne un mondo pi\u00f9 propriamente spagnolo. Dopo la sconfitta subita da Leonardo de Alagon nel 1478, i nuovi arrivati infatti adottarono un indirizzo politico mirante a raggiungere il completo controllo del territorio, sia attraverso i feudatari nelle campagne che con gli ufficiali reali nelle citt\u00e0 non infeudate. Il 19 gennaio 1479, dal \"Supremo Consiglio di Aragona\", le due isole del Tirreno vennero separate nelle intitolazioni regie e \u2013 tranne che per il papato \u2013 il \u00abregno di Sardegna e Corsica\u00bb si chiam\u00f2 in tutta Europa unicamente \"Regno di Sardegna\".\nIl feudalesimo.\nTre mesi dopo la riconquista anti-musulmana, i \"re cattolici\" diedero inizio all'impresa di Cristoforo Colombo. Dopo il 12 ottobre 1492 inizi\u00f2 per il mar Mediterraneo il suo repentino declassamento a favore dell'oceano Atlantico. Proprio mentre tutta l'Europa era sconvolta da importanti cambiamenti culturali ed economici, il sistema feudale oramai scomparso negli altri Stati, nel regno di Sardegna rappresent\u00f2 invece uno degli aspetti pi\u00f9 caratteristici dell'organizzazione spagnola. Il feudo fu il mezzo con il quale la Corona di Aragona ricompens\u00f2 la nobilt\u00e0 aragonese, catalana e valenzana che, sia attraverso donativi, sia personalmente, aveva contribuito alla conquista del Regno. Ma fu anche \u2013 nel quadro dell'ordinamento costituzionale e amministrativo \u2013 un effettivo organo di governo e di presidio del territorio. Con l'infeudazione passavano al feudatario tutti i poteri spettanti al sovrano, sia sulla terra che sugli abitanti, esclusi pochi diritti riservati alla Corona, quali l'obbligo di prestazioni militari e l'obbligo di un donativo annuo in proporzione al numero degli abitanti il feudo. Una delle prime conseguenze di questo (gi\u00e0 allora) antiquato sistema, fu la scomparsa delle antiche classi rurali: scomparvero i grandi proprietari di terre cos\u00ec come le classi pi\u00f9 umili che lavoravano la terra, con la conseguente sparizione delle colture e con l'impoverimento generale delle campagne. E infatti, i problemi pi\u00f9 gravi e mai risolti restarono proprio quelli riguardanti le contrade agricole. Anche se costantemente furono poste all'attenzione dei rappresentanti spagnoli le questioni relative la dura vita condotta dai contadini, in pratica non fu mai fatto niente per migliorare la loro condizione. Ai tanti stenti si aggiunsero poi anche le epidemie di peste e di colera che falcidiarono l'isola mietendo numerosissime vittime, oltre a quelle che annualmente gi\u00e0 provocavano la malaria e le carestie. In quel periodo si andava cos\u00ec completando assai velocemente il processo di spopolamento del Regno: dopo l'epidemia di peste del 1680, negli anni che vanno dal 1678 al 1688, la popolazione pass\u00f2 da 337.000 a 253.000 abitanti. Quando poi in Spagna fu decisa la riorganizzazione del tribunale dell'Inquisizione, il provvedimento fu esteso anche al Regno di Sardegna e tra i processi pi\u00f9 clamorosi intentati dagli inquisitori, \u00e8 da ricordare quello contro Sigismondo Arquer, accusato di luteranesimo e mandato al rogo, a Toledo, nel 1571. Alla fine del XVII secolo ed agli inizi del XVIII secolo, quando la corona di Castiglia lasci\u00f2 il regno ai sovrani sabaudi, le condizioni economiche e sociali isolane furono veramente deprimenti.\nLe scorrerie barbaresche.\nAlleati con i francesi e con i corsari barbareschi tunisini e algerini guidati da Khayr al-Din (chiamato \u00abBarbarossa\u00bb), i turchi di Solimano il Magnifico razziarono costantemente le coste spagnole, italiane e sarde. Nel 1509 avevano messo a ferro e a fuoco Cabras, nel 1514 Siniscola subiva la stessa sorte e l'anno dopo ancora Cabras. Nel 1520 devastarono Sant'Antioco, Pula, Carbonara. Nel 1520 i francesi assalirono Castellaragonese (l'odierna Castelsardo), Terralba e Uras.Carlo I, allora sovrano del regno di Spagna, tent\u00f2 di porre rimedio al flagello dei pirati barbareschi e, radunata a Cagliari una grande flotta, nel luglio del 1535, si diresse contro la loro principale base, situata a Tunisi, senza per\u00f2 conseguire apprezzabili risultati visto che le scorrerie continuarono ancora. Nel 1538 i predoni saccheggiarono Porto Torres, nel 1540 fu la volta di Olmedo. Nel tentativo di porre rimedio a questa piaga, nel 1541, fu allestita un'altra spedizione, avente come obiettivo di assalire Algeri, ma la flotta fu distrutta da una terribile tempesta prima ancora di raggiungere la costa magrebina.\nFrontiera tra Islam e Cristianit\u00e0.\nDopo la vittoriosa battaglia di Lepanto nel 1571 contro Al\u00ec Pasci\u00e0 a cui prese brillantemente parte il Tercio de Cerde\u00f1a \u2013 sotto il comando del fratello del re di Sardegna, Don Giovanni d'Austria \u2013 e dopo la temporanea presa di Tunisi nel 1573, dal 1577 l'importante base barbaresca venne riconquista dai musulmani e da allora la pressione turca nel Mar Mediterraneo aument\u00f2 ulteriormente. Gli spagnoli persero l'avamposto africano pi\u00f9 orientale e furono obbligati ad arretrare la frontiera difensiva. Il Regno di Sardegna, che fino ad allora aveva avuto un ruolo secondario nello scacchiere difensivo mediterraneo, da allora in poi divenne un avamposto contro l'espansione ottomana: nell'isola passava quel confine invisibile che costituiva la frontiera tra paesi cristiani e musulmani. Si pose allora, urgentemente, il problema del potenziamento delle difese costiere e delle tre pi\u00f9 importanti piazzeforti marittime: la capitale del Regno, la citt\u00e0 di Alghero e la rocca di Castellaragonese, che costituivano l'ossatura nevralgica del sistema difensivo. Le incursioni barbaresche intanto diventavano ancora pi\u00f9 incessanti e non davano tregua. Per proteggere le popolazioni, come negli altri Stati della Corona, anche il regno di Sardegna si dot\u00f2 di una rete difensiva costiera. A partire dal 1572, sotto la direzione di Marco Antonio Camos, si inizi\u00f2 la costruzione di torri di avvistamento, poste in vista una dell'altra in modo da allertare la popolazione. Alla fine del Cinquecento quelle costruite sul mare erano ben 82. Dei grandi padelloni in ferro battuto, collocati in cima alle torri, servivano da contenitori per bruciare l'erica bagnata ed il bitume: si formava cos\u00ec un fumo denso e scuro, ben visibile da lontano. Ma nonostante gli sforzi sostenuti per rafforzare la sicurezza dell'isola, la difesa continuava ad essere abbastanza precaria anche perch\u00e9 le torri avevano il compito di segnalare l'imminente pericolo e dare l'allarme, ma gran parte di esse erano prive di adeguate guarnigioni e di armamento pesante. Si possono ancora ammirare lungo la costiera sarda un centinaio di queste torri: nella parte settentrionale da Stintino fino a Santa Teresa di Gallura, da Posada a Villasimius lungo la parte orientale, nonch\u00e9 da Carloforte ad Alghero, sulla costa occidentale. Restarono attive fino al 1815, quando dopo il Congresso di Vienna venne imposto agli stati barbareschi la fine della tratta degli schiavi. Furono smilitarizzate nel 1867 dal nascente Regno d'Italia.\nTentativo d'invasione francese del 1637.\nIniziata in Boemia nel 1618 tra cattolici e protestanti, la guerra dei Trent'anni fu trasformata dal cardinale Richelieu in lotta politica contro la dinastia degli Asburgo di Spagna e d'Austria. Durante questo conflitto, una flotta di quarantasette vascelli, al comando di Enrico di Lorena, conte di Harcourt, il 21 febbraio 1637, sbarc\u00f2 nei pressi di Oristano e saccheggi\u00f2 la citt\u00e0 per circa una settimana. Non volendo poi affrontare le milizie del Regno che arrivavano in soccorso della citt\u00e0 assalita, i francesi si ritirarono precipitosamente, abbandonando anche gli stendardi che oggi sono custoditi nella cattedrale di Oristano. Dopo questo tentativo di invasione, si rese necessario ed urgente munire il regno di una flotta navale di difesa, ma le galee varate negli anni successivi furono solamente tre.\nLa guerra di successione spagnola e la guerra della quadruplice alleanza.\nAgli inizi del XVIII secolo, quasi tutte le case regnanti in Europa erano unite tra di loro da legami di parentela. Quando un sovrano moriva senza lasciare eredi, si aprivano dure lotte per la successione al trono, lotte che spesso sfociavano in vere e proprie guerre: una di queste fu la guerra di successione spagnola che vide Spagna e Francia affrontare Austria, Prussia, Inghilterra, Portogallo, Repubblica delle Sette Province e gli Stati Sabaudi. La guerra scoppi\u00f2 nel 1700 quando, a 39 anni, Carlo II di Spagna mor\u00ec senza figli che potessero succedergli. Prima di morire, nelle sue ultime volont\u00e0, indic\u00f2 come erede il duca d'Angi\u00f2, suo nipote. Ci\u00f2 provoc\u00f2 le preoccupazioni delle altre potenze europee che temevano l'unione delle corone di Spagna e Francia e proposero come erede l'arciduca d'Austria, Carlo d'Asburgo. Il conflitto invest\u00ec anche il Regno di Sardegna e nel 1708, una flotta anglo-olandese, composta da quaranta vascelli, si present\u00f2 nel golfo di Cagliari. La capitale del Regno, dopo un furioso bombardamento navale, si arrese il 13 agosto, aprendo le porte alla conquista dell'isola. Gli Alleati, dopo una serie di rovesci iniziali, vinsero battaglie decisive in Germania ed in Italia. Nel 1706 Torino, (per la difesa della quale Pietro Micca perse la vita in un eroico gesto), fu salvata dall'assedio francese da Eugenio di Savoia. L'Inghilterra dominava in lungo e in largo nel Mediterraneo arrivando ad occupare Gibilterra e riuscendo a sbarcare a Barcellona. In seguito agli aggiustamenti territoriali seguiti alla pace firmata a Utrecht nel 1713 il Regno di Sardegna pass\u00f2 agli Asburgo d'Austria mentre il duca di Savoia, Vittorio Amedeo II, ottenne il Regno di Sicilia con il relativo titolo regio. Successivamente, la Spagna riprese le ostilit\u00e0 nel tentativo di riappropriarsi della Sicilia e della Sardegna. Comandata dall'ammiraglio Stefano Mari, una flotta di centodieci navi cannoneggi\u00f2 Cagliari, mentre 8000 soldati sbarcarono sulla spiaggia del Poetto. Il 29 agosto 1717 la citt\u00e0 si arrese. Un anno dopo gli spagnoli riuscirono a prendere anche la Sicilia, ma la guerra si risolse in un disastro e furono sconfitti dall'Alleanza composta da Inghilterra, Savoia, Austria e Paesi Bassi.\nIl Regno di Sardegna ai Savoia.\nSegu\u00ec un nuovo trattato di pace (trattato di Londra del 1718), nel quale fu convenuto\u00a0\u2013 tra l'altro\u00a0\u2013 che il re Vittorio Amedeo II cedesse la Sicilia all'Austria in cambio della Sardegna. In ottemperanza al Trattato di Londra, fu sottoscritto all'Aia l'8 agosto 1720 l'accordo che sanciva il passaggio del Regno di Sardegna ai Savoia. Il titolo regio fu per l'antica casata la realizzazione di un obiettivo antichissimo, perseguito con costanza e tenacia attraverso i secoli. D'ora in avanti tutti gli stati appartenenti a Casa Savoia formeranno il \u00abRegno di Sardegna\u00bb o \u00abRegno sardo\u00bb: l'amministrazione statale utilizzer\u00e0 l'aggettivo \u00absardo\u00bb, dove richiesto, per tutti gli atti del Regno e i sudditi saranno chiamati \u00absudditi sardi\u00bb."}
{"id": "9436", "revid": "124268789", "url": "https://it.wikipedia.org/wiki?curid=9436", "title": "Regno d'Italia", "text": "Regno d'Italia \u00e8 una denominazione applicata a pi\u00f9 regni la cui sovranit\u00e0 territoriale riguard\u00f2, in periodi diversi, una parte ragguardevole o la totalit\u00e0 della regione geografica italiana.\nDiversi Stati monarchici, a partire dal Medioevo ai successivi periodi storici, vennero infatti rivendicati come \"Regno d'Italia\", oppure il loro governante venne incoronato \"re d'Italia\". \nL'ultimo Regno d'Italia fu quello proclamato nel 1861 dopo la seconda guerra d'indipendenza combattuta dal Regno di Sardegna per conseguire l'unificazione nazionale italiana, dopo le annessioni di gran parte degli Stati preunitari.\nStoria.\nI regni romano-germanici.\nDopo la caduta dell'Impero romano d'Occidente nel 476 e scomparsa l\"'imperatoria potestas\" gran parte della penisola italiana si trov\u00f2 sotto il potere di Odoacre, che governava col titolo di \"patrizio\" a nome di Giulio Nepote, formalmente ancora imperatore romano d'Occidente, per quanto esercitando un potere di tipo regio venne chiamato da molti cronisti del passato \"rex Italiae\", tra questi Cassiodoro nel Chronicon, impropriamente non avendo mai indossato la porpora. Dopo Odoacre si susseguirono in Italia una serie di regni guidati da re Ostrogoti. In seguito, quando i Longobardi nel 568 invasero l'Italia, instaurarono un loro regno che dur\u00f2 fino all'avvento di Carlo Magno re dei Franchi. \nIl Regno d'Italia nel Sacro Romano Impero.\nNel 774 Carlo Magno conquist\u00f2 il Regno longobardo assumendo il titolo di \"rex Langobardorum\", che nel 781 assegn\u00f2 al figlio Pipino, attribuendogli inoltre i territori del cessato regno. Dopo una breve parentesi in cui la dignit\u00e0 regale fu ereditata dal figlio di Pipino, Bernardo, il titolo fu appannaggio del primogenito dell'imperatore Ludovico il Pio. A partire dal regno del figlio di quest'ultimo, Lotario, si hanno le prime attestazioni del \"Regnum Italicum\" a fianco di \"Regnum Langobardorum\", pertanto il passaggio dal Regno dei Longobardi al Regno d'Italia fu un processo graduale. Con l'ascesa al trono imperiale di Ludovico II, primogenito di Lotario, la dignit\u00e0 regale in Italia divenne condizione necessaria per ottenere quella imperiale.\nSeguendo un fenomeno analogo a quello in corso nel Regno dei Franchi orientali, i grandi aristocratici della penisola cercarono di affermare il loro diritto a eleggere il proprio sovrano, ma il processo venne interrotto da Ottone I, che riusc\u00ec a riunire la corona d'Italia a quella imperiale. Una breve interruzione nella serie degli imperatori incoronati re d'Italia si ebbe nel 1002, quando approfittando della morte di Ottone III un nutrito gruppo di vassalli ostili al potere imperiale elesse Arduino d'Ivrea re d'Italia nella basilica di San Michele Maggiore a Pavia, che venne poco dopo deposto da Enrico II, il quale dopo averlo sconfitto alle chiuse della Valsugana gli tolse il titolo regale, facendosi a sua volta incoronare a Pavia re d'Italia. Tuttavia solo nel 1026, dopo l'incoronazione imperiale di Corrado II i due titoli divennero strettamente legati e diversi imperatori furono incoronati anche come re d'Italia, l'ultimo dei quali fu Carlo V.\nNel corso dei secoli quello di re d'Italia divenne sempre pi\u00f9 un mero titolo, al punto che dopo Carlo V venne abbandonato anche nella titolatura ufficiale. Nonostante ci\u00f2, sino allo scioglimento del Sacro Romano Impero nel 1806, l'Imperatore mantenne l'autorit\u00e0 di signore feudale rispetto agli stati dell'Italia settentrionale e centrale, con l'eccezioni della Repubblica di Venezia e dello Stato Pontificio. L'arcivescovo di Colonia aveva il titolo di arcicancelliere per l'Italia.\nIl Regno d'Italia napoleonico (1805-1814).\nIl 2 dicembre 1804 Napoleone si incoron\u00f2 imperatore dei francesi. In conformit\u00e0 col nuovo assetto monarchico francese Napoleone trasform\u00f2 anche la precedente Repubblica Italiana in Regno d'Italia e si autonomin\u00f2 re d'Italia: il 26 maggio 1805 a Milano vi fu l'incoronazione. Eugenio di Beauharnais, uomo del quale il Bonaparte si fidava ciecamente e del quale era sicuro di non dovere temere che perseguisse obiettivi politici propri, fu nominato vicer\u00e9.\nLa nuova forma data allo Stato italiano lo mise in contrasto con l'imperatore del neonato Impero austriaco Francesco II che, essendo prima di tutto imperatore dei romani, risultava \"de iure\" anche re d'Italia. La situazione si risolse con la guerra contro la Terza coalizione: l'Austria fu sconfitta (2 dicembre 1805) e il trattato di Presburgo (26 dicembre 1805) pose di fatto fine al Sacro Romano Impero che sarebbe tuttavia stato sciolto solo nel 1806.\nNel 1809 furono staccate l'Istria, la Dalmazia e le Bocche di Cattaro per formare le Province Illiriche sotto il controllo diretto francese e con capitale Lubiana.\nIl regno cess\u00f2 di esistere nel 1814 con la fine del periodo napoleonico: il 6 aprile 1814 Napoleone si disse pronto ad abdicare, atto che fu formalizzato l'11 aprile. Il 16 aprile seguente il Beauharnais comunicava di avere concluso anch'egli un armistizio con il feldmaresciallo austriaco Bellegarde, anche se sperava che il suo trono potesse essere salvato dalla disfatta napoleonica. Tuttavia, dopo i disordini milanesi del 20 aprile con il linciaggio a morte del ministro delle finanze Giuseppe Prina a opera della folla inferocita, Beauharnais cap\u00ec di non avere l'appoggio della popolazione. La gente lo identificava infatti con i detestati francesi e cos\u00ec il 26 aprile seguente abdic\u00f2, lasciando il giorno successivo l'Italia per ritirarsi in esilio in Baviera presso i suoceri.\nRegno d'Italia (1861-1946).\nIl periodo del regno di Vittorio Emanuele II di Savoia che va dal 1859 al 1861 (ovvero il periodo che va dai primi plebisciti alla proclamazione del Regno d'Italia) viene anche indicato come Vittorio Emanuele II Re Eletto. Infatti nel 1860 il Ducato di Parma, il Ducato di Modena, il Granducato di Toscana e la Romagna pontificia votano dei plebisciti per l'unione con il regno. Nello stesso anno con la vittoria della spedizione dei Mille vengono annessi i territori del Regno delle Due Sicilie, e con l'intervento piemontese le Marche e l'Umbria, tolte allo Stato della Chiesa. Tutti questi territori saranno annessi ufficialmente al regno tramite plebisciti, mentre il Nizzardo e la Savoia vengono ceduti alla Francia.\nCon la prima convocazione del Parlamento italiano del 18 febbraio 1861 e la successiva proclamazione del 17 marzo, Vittorio Emanuele II \u00e8 il primo re d'Italia. Nel 1866, a seguito della terza guerra di indipendenza, vengono annessi al regno il Veneto e Mantova sottratti all'Impero austriaco. Nel 1870, con la presa di Roma, al regno viene annesso il Lazio, incorporando definitivamente lo Stato della Chiesa. Nel 1871 con la , Roma viene dichiarata ufficialmente capitale d'Italia (prima lo erano state in ordine Torino e Firenze).\nSeguono i regni di Umberto I (1878-1900), ucciso in un attentato dall'anarchico Gaetano Bresci, e di Vittorio Emanuele III (1900-1946). Con quest'ultimo nel 1919 dopo la prima guerra mondiale vengono uniti al regno il Trentino, l'Alto Adige, la Venezia Giulia, l'Istria e Zara. Fiume \u00e8 unita al regno nel 1924.\nNel 1922 la monarchia non contrasta la presa del potere da parte del Partito Nazionale Fascista che nel giro di pochi anni trasforma il regno in una dittatura. Nelle colonie l'Italia prima consolida il suo dominio in Libia e poi conquista nel 1935 l'Impero etiopico, in seguito al quale Vittorio Emanuele III viene proclamato imperatore d'Etiopia. Nel 1939 infine il regime fascista si annette l'Albania per \"rimanere al passo\" della Germania nazista di cui l'Italia era alleata e Vittorio Emanuele III aggiunge ai suoi titoli quello di re d'Albania.\nSuccessivamente allo scoppio della seconda guerra mondiale l'Italia, a causa della propria incapacit\u00e0 militare, proclama lo stato di non belligeranza. Nel 1940 Benito Mussolini, che da pi\u00f9 parti era stato consigliato di non entrare in guerra, decide per\u00f2 lo stato di guerra dell'Italia a fianco della Germania, convinto della brevit\u00e0 della guerra e dalla velocit\u00e0 di conquista dei vari territori europei da parte della Germania. Si susseguono tuttavia gli insuccessi italiani e questo compromette il rapporto fra popolo e fascismo.\nNel 1943 il fascismo cade e il re riprende per breve tempo la centralit\u00e0 del ruolo politico come guida di uno Stato allo sbando. Tuttavia poi gli eventi di un'imminente invasione nazista dell'Italia a causa del voltafaccia nella guerra convincono Vittorio Emanuele III alla fuga con tutto il governo, compromettendo cos\u00ec definitivamente agli occhi degli italiani la figura dell'istituzione monarchica.\nSuccessivamente, nonostante il ritiro di Vittorio Emanuele in favore del figlio Umberto (prima come reggente durante la fase finale del conflitto e poi come re nel maggio del 1946), la monarchia perde il \"referendum\" istituzionale del 2 giugno 1946, dopo il quale il regno sarebbe diventato la Repubblica Italiana. Si conclude cos\u00ec la storia del Regno d'Italia dopo ottantacinque anni di esistenza. I Savoia sono stati banditi dalla repubblica per un lungo periodo conclusosi con la riforma costituzionale del 2002.\nIl dibattito.\nIl dibattito se sia corretta o meno l'impostazione di chi vede le varie entit\u00e0 statali, che nel corso dei secoli hanno assunto il nome di Regno d'Italia, come un qualche cosa di collegato \u00e8 stato al centro dell'attenzione non solo degli storici, ma anche delle aule parlamentari nel 1861, in occasione della scelta del nome che doveva assumere Vittorio Emanuele nell'assumere il titolo di re d'Italia.\nIn particolare fu Giuseppe Ferrari a sostenere che si doveva parlare di un unico regno e di conseguenza il re si sarebbe dovuto chiamare Vittorio Emanuele I, in quanto il primo di tale regno."}
{"id": "9438", "revid": "228587", "url": "https://it.wikipedia.org/wiki?curid=9438", "title": "Firebird", "text": ""}
{"id": "9440", "revid": "174925", "url": "https://it.wikipedia.org/wiki?curid=9440", "title": "Umberto I di Savoia", "text": "Figlio di Vittorio Emanuele II, primo re d'Italia, e di Maria Adelaide d'Austria, regina del Regno di Sardegna, morta nel 1855, il suo regno fu contrassegnato da diversi eventi, che produssero opinioni e sentimenti opposti.\nIl monarca viene ricordato positivamente da alcuni per il suo atteggiamento dimostrato nel fronteggiare sciagure come l'epidemia di colera a Napoli del 1884, prodigandosi personalmente nei soccorsi (perci\u00f2 fu soprannominato \"Re Buono\"), e per la promulgazione del cosiddetto codice Zanardelli, che apport\u00f2 alcune innovazioni nel codice penale, come l'abolizione della pena di morte.\nDa altri fu duramente avversato per il suo rigido conservatorismo (inaspritosi negli ultimi anni del regno), il suo indiretto coinvolgimento nello scandalo della Banca Romana, l'avallo alle repressioni dei moti popolari del 1898 e l'onorificenza concessa al generale Fiorenzo Bava Beccaris per la sanguinosa azione di soffocamento delle manifestazioni del maggio dello stesso anno a Milano, azioni e condotte politiche che gli costarono almeno tre attentati nell'arco di 22 anni, fino a quello che a Monza, il 29 luglio 1900, per mano dell'anarchico Gaetano Bresci, gli sar\u00e0 fatale.\nProprio dagli anarchici, Umberto I ricevette il soprannome di \"Re Mitraglia\". Fu anche il destinatario di uno dei biglietti della follia di Friedrich Nietzsche. Da Umberto I prende il nome l'omonimo stile artistico e architettonico.\nBiografia.\nInfanzia e giovinezza.\nUmberto nacque il 14 marzo 1844 a Torino, da Vittorio Emanuele II, allora duca di Savoia ed erede al trono sardo (il quale, quello stesso giorno, compiva 24 anni), e da Maria Adelaide d'Austria. Fu battezzato con i nomi di Umberto Rainerio Carlo Emanuele Giovanni Maria Ferdinando Eugenio: il primo in onore del fondatore della dinastia sabauda, Umberto I Biancamano, l'ultimo a ricordo del pi\u00f9 illustre esponente del ramo cadetto dei Savoia-Carignano, cui anch'egli apparteneva.\nSuoi padrini di battesimo furono i nonni paterni, il re di Sardegna Carlo Alberto e sua moglie Maria Teresa d'Asburgo-Lorena, facendo le veci dei loro consuoceri, ovvero Ranieri d'Asburgo, vicer\u00e9 del Lombardo-Veneto e Maria Elisabetta di Savoia-Carignano, sorella di Carlo Alberto. Umberto ricevette subito il titolo di principe di Piemonte, da sempre attribuito ai primogeniti della casa regnante. La sua nascita fu molto festeggiata dal popolo piemontese, nonch\u00e9 dalla famiglia reale, che cos\u00ec pot\u00e9 vedere assicurata la discendenza maschile. Egli trascorse tutta la sua infanzia, insieme con il fratello minore Amedeo, nel castello di Moncalieri, dove ricevette una formazione essenzialmente militare, avendo come istitutore il generale Giuseppe Rossi e fra gli insegnanti alcuni altri militari; fu questa dura disciplina che ne form\u00f2 il carattere, trasformandolo tuttavia in et\u00e0 adulta in una persona arida e dalle idee limitate, anche se altri lo ritennero \"leale, aperto, gentile\" e cordiale. Molto legato alla madre, Umberto sub\u00ec un profondo trauma quando questa mor\u00ec prematuramente, il 20 gennaio 1855.\nIntrapresa la carriera militare nel marzo del 1858, cominci\u00f2 col rango di capitano. Successivamente prese parte alla Seconda guerra d'indipendenza, distinguendosi nella battaglia di Solferino e San Martino del 1859. Divenuto erede al trono italiano dopo la nascita del Regno d'Italia il 17 marzo 1861, Umberto divenne maggiore generale nel 1863 e tenente generale nel 1864; non manc\u00f2 di completare la sua formazione con numerosi viaggi all'estero, come quando nel 1863 accompagn\u00f2 a Lisbona la sorella Maria Pia di Savoia che andava in sposa al re del Portogallo Luigi I, mentre l'anno successivo visit\u00f2 alcune corti europee amiche dell'Italia; nel 1865 era in visita a Londra mentre a Torino scoppiavano i tumulti per protestare contro il trasferimento della capitale a Firenze.\nNel 1866 fu inoltre a Parigi, mandato da suo padre per un colloquio privato con l'imperatore Napoleone III circa l'imminente conflitto che stava per scoppiare con l'Austria. Appunto nel 1866, prese parte con il fratello Amedeo alla Terza guerra d'indipendenza; si racconta che, mentre aspettava a Napoli di partire per il fronte, a una vecchina che piangeva per i due figli in guerra, abbia detto: \"Anche noi siamo due e non abbiamo pi\u00f9 la mamma.\"\nRaggiunto il fronte delle operazioni in Veneto, Umberto assunse il comando della XVI divisione di fanteria e partecip\u00f2 con valore allo scontro di Villafranca del 24 giugno 1866, che segu\u00ec la disfatta di Custoza. Fu uno dei comandanti militari italiani, tra quelli entrati in azione, il cui reparto non fu costretto a ripiegare dagli austriaci, riuscendo piuttosto a respingere numerosi e violenti attacchi degli ulani austriaci e guadagnandosi, per questo, la medaglia d'oro al valor militare.\nMatrimonio.\nIn quegli anni Umberto intrattenne una relazione sentimentale con la duchessa Eugenia Attendolo Bolognini Litta, il cui legame fu rafforzato poi dalla nascita del figlio Alfonso (morto in tenera et\u00e0) e che durer\u00e0 per tutta la vita. Umberto sapeva per\u00f2 che si sarebbe dovuto piegare a un matrimonio di convenienza, voluto dal padre per ragion di Stato. Infatti, subito dopo la fine della terza guerra d'indipendenza, che aveva portato all'unificazione del Veneto al Regno d'Italia, Vittorio Emanuele II pens\u00f2 di riappacificarsi con la casata asburgica con un matrimonio politico, dopo la temporanea alleanza con la Prussia di Bismarck.\nLa candidata fu l'arciduchessa Matilde d'Asburgo-Teschen, che per\u00f2 mor\u00ec tragicamente, ustionata dall'incendio del suo abito (ella stessa stava cercando di nascondere una sigaretta alla governante). Quindi, svanita questa possibilit\u00e0, il Presidente del Consiglio di allora, Luigi Federico Menabrea, propose come sposa la cugina di Umberto, la principessa Margherita di Savoia, figlia di Ferdinando di Savoia-Genova, fratello del re, e di Elisabetta di Sassonia, di 17 anni. Dapprima riluttante, il re d'Italia alla fine acconsent\u00ec. Quando il principe ereditario fece la sua proposta a Margherita, questa rispose: \"Sai quanto sono orgogliosa di appartenere a Casa Savoia, e lo sarei doppiamente come tua moglie!\".\nUmberto e Margherita si sposarono a Torino il 22 aprile 1868; furono le \"nozze del secolo\" di allora, e per quell'occasione re Vittorio Emanuele II cre\u00f2 il corpo dei corazzieri reali, che dovevano fungere da scorta al corteo regale, e l'Ordine della Corona d'Italia, con cui venivano premiati tutti coloro che si erano distinti al servizio della Nazione. Meta del viaggio di nozze furono alcune citt\u00e0 italiane, per meglio far conoscere i futuri monarchi italiani alla popolazione; quindi, dopo un soggiorno nella Villa reale di Monza, i neosposi partirono per un viaggio ufficiale a Monaco di Baviera e a Bruxelles, dove vennero accolti calorosamente.\nRientrata in Italia, la coppia reale si stabil\u00ec a Napoli, poich\u00e9 la principessa era incinta e si era deciso di farvi nascere l'erede al trono. La scelta della citt\u00e0 partenopea non era casuale, ma ben progettata a fini propagandistici, per far meglio notare i Savoia alle popolazioni meridionali, ancora in parte nostalgiche dei Borbone. Il lieto evento avvenne l'11 novembre 1869: il neonato, chiamato Vittorio Emanuele, come il nonno, fu nominato principe di Napoli.\nTuttavia il matrimonio tra Umberto e Margherita, pur con l'arrivo del figlio, non si rafforz\u00f2, poich\u00e9 la principessa avrebbe trovato il marito nel suo appartamento a conversare con la sua amante, la duchessa Litta. Pare che Margherita avesse minacciato di tornare da sua madre, ma poi, convinta dal suocero (che avrebbe detto: \"Solo per questo vuoi andartene?\") e facendo appello alla sua forza di volont\u00e0, decise di rimanere accanto a Umberto, sebbene avesse dichiarato di non considerarlo pi\u00f9 suo marito, per ritenerlo soltanto il suo sovrano. Del resto Margherita doveva sapere da tempo della relazione che risaliva a prima del matrimonio.\nQuando i due si incontrarono la prima volta la duchessa aveva 25 anni e Umberto 18.. Il fallimento del matrimonio, noto solo in ristretti circoli di corte, fu mascherato con una parvenza di felicit\u00e0 usata convenientemente anche a fini politici. Infatti, dopo la presa di Porta Pia il 20 settembre 1870, e la frettolosa visita di Vittorio Emanuele a Roma in dicembre dopo l'inondazione del Tevere, furono Umberto e Margherita a rappresentare la famiglia reale nella futura capitale d'Italia.\nSi deve soprattutto a Margherita il merito di aver posto le basi di una riconciliazione tra le due fazioni dell'aristocrazia romana: quella \"nera\" che, in fedele devozione al papa Pio IX, rifiutava di avere qualsiasi contatto con i sabaudi \"usurpatori\", e quella \"bianca\", di idee pi\u00f9 liberali, che invece aveva caldeggiato l'unione della citt\u00e0 con l'Italia. Il paravento del felice matrimonio sarebbe durato ancora a lungo e avrebbe raggiunto il culmine il 22 aprile 1893, quando furono celebrate con sfarzo le nozze d'argento. La mattina dei festeggiamenti a Roma furono sparati 101 colpi di cannone. Per tale occasione era prevista l'emissione di un francobollo speciale, detto appunto \"nozze d'argento di Umberto I\", che per\u00f2 non fu emesso\nRe d'Italia.\nAlla morte del padre Vittorio Emanuele II, il 9 gennaio 1878, Umberto gli succedette col nome di Umberto I sul trono italiano e di Umberto IV su quello sabaudo, dal momento che suo padre aveva stabilito, malgrado l'unit\u00e0 nazionale, il prosieguo della tradizione nominale sul trono sabaudo. Nello stesso giorno egli eman\u00f2 un proclama alla Nazione in cui affermava: \"Il vostro primo re \u00e8 morto; il successore vi prover\u00e0 che le istituzioni non muoiono!\" Il 17 gennaio 1878, giorno dei funerali del padre, Umberto I, accogliendo la petizione del Municipio di Roma, predispose l'inumazione della salma nel Pantheon di Roma, che fece diventare simbolicamente il mausoleo della famiglia reale e che ancora oggi accoglie le spoglie dei primi due sovrani d'Italia.\nRoma era un luogo simbolico, dal momento che la sua presa aveva rappresentato il completamento dell'agognata unit\u00e0 nazionale. Infine, il 19 gennaio, avvenne il solenne giuramento sullo Statuto albertino, nell'aula di Montecitorio, alla presenza di senatori e deputati. Molti erano i problemi da affrontare per il secondo sovrano d'Italia: l'ostilit\u00e0 del Vaticano, che, dopo la morte di papa Pio IX il 7 febbraio dello stesso anno e l'elezione al soglio di Leone XIII, continuava a disconoscere il Regno d'Italia, il tentativo di bloccare sia i fermenti irredentistici e repubblicani che attraversavano il Paese sia i propositi anti-unitari di certi circoli politici occulti, nazionali ed esteri, l'assoluta necessit\u00e0 di creare un ampio fronte di riforme sociali di cui potessero godere le classi meno abbienti, il rilancio dell'economia nazionale, gi\u00e0 da troppo tempo stagnante, e soprattutto l'urgentissimo problema di porre fine all'isolamento internazionale dell'Italia e di aumentare il suo prestigio in politica estera.\nGiur\u00f2 di agire, gi\u00e0 nel suo primo discorso della Corona, \"nel rispetto delle leggi\". Uno dei primi provvedimenti che Umberto I dovette affrontare da re furono le dimissioni, il 9 marzo, del gabinetto di Agostino Depretis, leader della Sinistra storica; il re, non ritenendo conveniente riaffidargli l'incarico, scelse Benedetto Cairoli, capo della sinistra moderata e politico da lui molto stimato, come nuovo presidente del Consiglio.\nIl problema pi\u00f9 spinoso che il suo governo dovette affrontare fu la crisi nei Balcani, nata dalla recente guerra tra Russia e Turchia, fatto per cui fu convocato dal cancelliere tedesco Bismarck il Congresso di Berlino. L'Italia, nel timore di prendere impegni troppo gravosi, non vi ottenne nulla.\nPrimo tentativo di assassinio.\nAppena salito al trono, Umberto I predispose subito un tour nelle maggiori citt\u00e0 del Regno al fine di mostrarsi al popolo e guadagnare almeno una parte della notoriet\u00e0 di cui aveva goduto il padre durante il Risorgimento. Venne accompagnato dalla moglie Margherita, dal figlio Vittorio Emanuele e dal presidente del Consiglio Benedetto Cairoli.\nPartito da Roma il 6 luglio 1878, il 10 luglio fu a La Spezia, dall'11 al 30 luglio soggiorn\u00f2 a Torino, il 30 fu a Milano, poi a Brescia e il 16 settembre si rec\u00f2 a Monza, dove assistette all'inaugurazione del primo monumento dedicato al padre Vittorio Emanuele II. Il 4 novembre i reali arrivarono a Bologna: il 7 incontrarono il poeta Giosu\u00e8 Carducci, di idee repubblicane, il quale, rimasto incantato dalla grazia e dalla bellezza della regina Margherita, scrisse per lei pagine di grande ammirazione e le dedic\u00f2 la celebre ode \"Alla regina d'Italia\".\nTre giorni dopo Umberto e Margherita erano a Firenze, il 9 novembre a Pisa e a Livorno, il 12 novembre si recarono ad Ancona, l'indomani a Chieti e poi a Bari. Il 16 novembre, alla stazione di Foggia, un certo Alberigo Altieri tent\u00f2 di lanciarsi verso il sovrano. Venne fermato in tempo, tanto che quasi nessuno si avvide del fatto e nemmeno la stampa ne fece parola. Tuttavia un'indagine della polizia port\u00f2 a scoprire come il giovane non avesse agito da solo, ma nell'ambito di \u00abun complotto per l'assassinio dell'Augusto sovrano\u00bb che aveva \u00abil proposito di farne eseguire il tentativo nelle diverse citt\u00e0 visitate\u00bb. Era l'avvisaglia di quanto sarebbe accaduto il giorno dopo.\nGiunto a Napoli il 17 novembre 1878, Umberto sub\u00ec un tentativo di assassinio che fece molto pi\u00f9 scalpore: si trovava, insieme alla moglie, il figlio e Cairoli, su una carrozza scoperta che si stava facendo largo tra due ali di folla, quando improvvisamente venne attaccato, con un coltello, dall'anarchico lucano Giovanni Passannante, il quale non riusc\u00ec nel proprio intento. Nel tentativo di uccidere il monarca, Passannante url\u00f2: \u00abViva Orsini, viva la repubblica universale\u00bb.\nIl re riusc\u00ec a difendersi e un ufficiale dei Corazzieri del seguito si scagli\u00f2 contro l'attentatore, ferendolo alla testa con la sciabola (il re sub\u00ec un leggero taglio a un braccio), mentre Cairoli, nel tentativo di bloccare l'aggressore, veniva ferito a una coscia. Il tentato assassinio gener\u00f2 numerosi cortei di protesta, sia contro sia a favore dell'attentatore, e non mancarono scontri tra forze dell'ordine e anarchici. A seguito del tentato regicidio, l'allora Capo della Polizia Luigi Berti fu costretto a rassegnare le dimissioni un mese dopo.\nIl poeta Giovanni Pascoli, durante una riunione di socialisti a Bologna, cominci\u00f2 la pubblica lettura di un componimento, consegnatogli da una persona presente alla riunione, inneggiante a Passannante. Accortosi del contenuto gett\u00f2 via la carta ed espresse parole di sdegno. Pascoli verr\u00e0 arrestato, in seguito, per aver protestato contro la condanna di alcuni anarchici che avevano manifestato in favore dell'attentatore. L'anarchico venne condannato a morte, ma Umberto I commut\u00f2 la sentenza in carcere a vita. Le pessime condizioni di Passannante in carcere suscitarono, comunque, polemiche da parte di alcuni esponenti politici.\nDopo l'attentato, il re, riconoscente, assegn\u00f2 al Presidente del Consiglio la medaglia d'oro al valor militare, ma il Parlamento, pur ammirandone il coraggio e la devozione, rimprover\u00f2 il governo circa la cattiva gestione della politica interna, in particolare riguardo alla sicurezza del re e dello Stato; fu quindi presentata un'interrogazione parlamentare che si concluse l'11 dicembre di quell'anno con le dimissioni del ministero, il quale fu nuovamente affidato a Depretis.\nDepretis, tuttavia, fu battuto alla Camera dei deputati il 3 luglio 1879 e dovette dare di nuovo le dimissioni: il governo pass\u00f2 nuovamente a Cairoli, il quale, per\u00f2, non avendo la maggioranza parlamentare necessaria, dovette coinvolgere parte della Sinistra moderata guidata da Depretis, che fu nominato ministro dell'Interno. Uno dei problemi pi\u00f9 urgenti che il governo dovette affrontare fu l'abolizione della tassa sul macinato, che aveva s\u00ec permesso il raggiungimento del pareggio di bilancio nel 1876, ma aveva causato l'ostilit\u00e0 della popolazione per l'aggravio sui beni di prima necessit\u00e0, ovvero i cereali.\nLo stesso Umberto, il 26 maggio 1880, all'apertura della XIV legislatura parlamentare, pronunci\u00f2 un discorso in cui si augurava che il Parlamento desse seguito all'abolizione della tassa sul macinato, del corso forzoso e alla riforma elettorale. Cos\u00ec, dopo una serrata discussione parlamentare, il 30 giugno 1880 la Camera vot\u00f2 la riduzione progressiva della tassa sul macinato (che sarebbe stata abolita definitivamente quattro anni dopo), mentre il 23 febbraio 1881 fu abolito il corso forzoso, in vigore dal 1866.\nNello stesso periodo i reali visitarono ufficialmente la Sicilia e la Calabria; quando giunse a Reggio Calabria, il sovrano si lasci\u00f2 andare a un bagno di folla, dicendo alle forze di sicurezza, preoccupate della sua incolumit\u00e0: \"Fate largo, sono in mezzo al mio popolo!\"\nTriplice alleanza e politica coloniale.\nNell'ottica della visibilit\u00e0 e del peso internazionale, Umberto I fu un acceso sostenitore della Triplice alleanza, soprattutto dopo l'occupazione francese della Tunisia nel 1881 e la successiva Alleanza dei tre imperatori tra l'Austria, la Germania e la Russia. Proprio in questo periodo, inoltre, il governo di Agostino Depretis venne a conoscenza che papa Leone XIII stava interpellando i ministri degli esteri stranieri a proposito di un loro possibile intervento per ripristinare lo Stato Pontificio.\nL'appoggio dell'Austria, la nazione cattolica pi\u00f9 prestigiosa, sarebbe stato di grande utilit\u00e0 per l'Italia al fine di stornare un'azione europea in aiuto del papato. Per l'Italia, la conclusione di un'alleanza con due potenze conservatrici sarebbe valsa sia ad assicurare la monarchia sabauda di fronte ai movimenti repubblicani di ispirazione francese, sia ad assicurarla dall'intervento di potenze straniere che avessero voluto ristabilire il potere temporale del papa.\nIn appoggio alle iniziative diplomatiche, fra il 21 e il 31 ottobre 1881 Umberto I e la moglie Margherita fecero visita a Vienna all'imperatore Francesco Giuseppe ed all'imperatrice Elisabetta. I monarchi italiani fecero un'ottima impressione alla corte viennese, specie Margherita, che a buon diritto, per grazia ed eleganza, venne paragonata all'imperatrice Sissi. Lo stesso Umberto, rigido, severo e austero, fece una cos\u00ec buona impressione che il cugino e antico avversario, Francesco Giuseppe, gli concesse la nomina a colonnello onorario del 28\u00ba Reggimento fanteria. Il gesto non manc\u00f2 di suscitare polemiche in Italia presso l'opinione pubblica, visto che il reggimento austriaco di cui il re era stato fatto colonnello era lo stesso che aveva partecipato alla battaglia di Novara del 1849 e all'occupazione di Brescia, partecipando attivamente alla spietata repressione che caus\u00f2 la morte di migliaia di uomini, donne e bambini bresciani.\nDi fronte alle insistenze della Germania, il ministro degli Esteri austriaco Gustav K\u00e1lnoky cedette all'idea di un'intesa con l'Italia e il 20 maggio 1882 fu firmato il primo trattato della Triplice alleanza.\nUmberto inoltre appoggi\u00f2 lo , con l'occupazione dell'Eritrea (1885-1896) e della Somalia (1889-1905). Il governo italiano aveva gi\u00e0 acquistato, il 10 marzo 1882, la baia di Assab dall'armatore Rubattino, il quale, a sua volta, l'aveva comperata dal sultano locale come scalo per le proprie navi. Quindi si pattu\u00ec con il governo inglese la successiva occupazione della citt\u00e0 portuale di Massaua, avvenuta il 5 febbraio 1885, nell'ottica di una profonda penetrazione in Sudan, da concordare con gli inglesi, impegnati nel sedare la rivolta mahdista.\nMa Londra respinse l'offerta d'aiuto italiana, non pi\u00f9 necessaria, e l'Italia si trov\u00f2 cos\u00ec \"incatenata ad una roccia del Mar Rosso\", senza concrete prospettive espansionistiche. Gli italiani cercarono allora di compensare il loro magro bottino coloniale occupando l'entroterra di Massaua, in direzione di Asmara, ma stavolta l'ostacolo fu rappresentato dai guerrieri etiopi del negus (imperatore) Giovanni IV, che il 27 gennaio 1887 tendevano un agguato ad una colonna italiana di 500 uomini comandata dal colonnello De Cristoforis presso Dogali, annientandola completamente.\nSolo pochi scamparono, e vennero ricevuti con tutti gli onori al Quirinale da Umberto e dalla moglie Margherita: un onore che non era toccato nemmeno ai reduci del Risorgimento. Malgrado ci\u00f2, la notizia dell'eccidio di Dogali ebbe l'effetto di una doccia gelata su Roma, dove spense gli ardori colonialisti e compatt\u00f2 l'opinione pubblica a chiedere la fine dell'avventura africana. Tutto infatti lo lasciava presagire: dimessosi il De Robilant, Depretis, che era stato messo in minoranza e che aveva malvisto l'impresa abissina, riottenne dal re l'incarico di formare il governo, grazie anche all'appoggio di Francesco Crispi e Giuseppe Zanardelli, a capo della cosiddetta Pentarchia, la pi\u00f9 forte formazione politica di sinistra. Tuttavia, nell'agosto dello stesso anno, il presidente del Consiglio mor\u00ec, e al suo posto and\u00f2 proprio Crispi, il quale, al contrario del predecessore, era un convinto assertore della politica africana. Lo dimostr\u00f2 inviando in Eritrea un contingente di 20.000 uomini al comando del generale Antonio Baldissera e chiedendo all'ambasciatore italiano ad Addis Abeba, conte Pietro Antonelli, di adoperarsi affinch\u00e9 l'Italia potesse trarre partito dalle lotte intestine che dilaniavano l'Etiopia.\nCi\u00f2 \u00e8 testimoniato anche da due lettere inviate a Umberto, rispettivamente dal negus Giovanni IV e dal suo acerrimo nemico, il re dello Scioa Menelik: nella prima, l'imperatore etiope cercava un accordo con il re italiano contro Menelik che, a sua volta, accusava Giovanni di averlo sobillato contro gli italiani. Le cose subirono una svolta quando, il 10 marzo 1889, Giovanni IV mor\u00ec in battaglia contro i Dervisci del Sudan; subito Menelik ne prese il posto come imperatore, con il nome di Menelik II, ignorando i diritti di ras Mangasci\u00e0, figlio naturale del defunto negus. Per meglio puntellare il suo potere, Menelik decise di patteggiare con l'Italia, accondiscendendo a firmare, il 2 maggio 1889, il trattato di Uccialli: in esso vennero infatti riconosciuti all'Italia i territori occupati in Eritrea e - a causa di un malinteso sulla traduzione dell'articolo 17 dello stesso trattato (che prevedeva, nel testo italiano, per il negus l'obbligo di farsi rappresentare da Roma per trattare con le altre potenze europee, mentre in quello etiope ci\u00f2 era solo facoltativo) anche il protettorato sull'Etiopia, in cambio di quattro milioni di lire.\nL'accordo fu poi siglato con l'invio nella capitale italiana di una delegazione etiope guidata da ras Makonnen, cugino dell'imperatore, che aveva il compito di portare il trattato e pattuire il prestito. I membri della delegazione furono prima ricevuti al Quirinale dai sovrani, poi vennero mandati in giro per le principali citt\u00e0 italiane per visitare arsenali, caserme, industrie belliche, al fine di impressionarli e mostrare la potenza militare del Paese. La missione ripart\u00ec il 2 dicembre dello stesso anno, riportando in patria il prestito e svariati doni, tra cui un quadro che raffigurava l'Ascensione di Ges\u00f9 al cielo con il re, la regina e Crispi in preghiera, mentre, da parte loro, gli etiopi avevano portato in dono un elefante. Inoltre, nel 1890 anche alcuni sultanati della Somalia accettarono il protettorato italiano, mentre quello stesso anno fu fondata ufficialmente la Colonia eritrea. Ma il malinteso diplomatico (noto come \"beffa di Uccialli\"), avrebbe non molto tempo dopo gettato le premesse della prima campagna d'Africa Orientale. Tutto ebbe inizio nel dicembre 1893, quando Menelik non si serv\u00ec del governo di Roma per trattare alcune questioni commerciali con la Francia, denunciando il trattato firmato pochi anni prima, e termin\u00f2 Il 1\u00ba marzo 1896 con la decisiva battaglia di Adua, catastrofica per le armi italiane. In Italia i contraccolpi furono gravissimi: Crispi fu costretto a dimettersi e scomparve dalla scena politica; al suo posto and\u00f2 Antonio di Rudin\u00ec, che dovette firmare la successiva pace di Addis Abeba del 26 ottobre 1896, che prevedeva l'annullamento del trattato di Uccialli e la piena sovranit\u00e0 dell'Etiopia, mentre concedeva agli italiani di tenere tutti i territori precedentemente conquistati. Codesta disfatta provoc\u00f2 la fine temporanea dell'avventura coloniale italiana, che si arrest\u00f2 fino al 1911, con la conquista della Libia.\nPolitica interna.\nPer quanto riguarda la politica nazionale, Umberto I affianc\u00f2 l'operato del governo di Francesco Crispi nel suo progetto di rafforzamento interno dello stato. \u00c8 durante il suo regno che si definisce la figura del Presidente del Consiglio (1890): infatti Umberto non presiedeva il consiglio dei ministri, ma si limitava a ricevere il presidente dopo le riunioni di gabinetto e, sentita la sua relazione, a firmare i provvedimenti del ministero, assumendosi, con il tempo, anche responsabilit\u00e0 che, anche se condivise da lui personalmente, erano collettive e parlamentari. La sua attivit\u00e0 politica fu anche contrassegnata da un atteggiamento autoritario, dovuto forse alla grave \"crisi di fine secolo\", dove insurrezioni e moti, come quelli dei Fasci dei Lavoratori in Sicilia e l'insurrezione della Lunigiana (1894) lo portarono a firmare provvedimenti come lo stato d'assedio. A seguito di questi e di altri gravi avvenimenti si procedette allo scioglimento, da parte del governo Crispi, del Partito Socialista, delle Camere del Lavoro e delle Leghe Operaie.\nUmberto appoggi\u00f2 quindi i governi ultra conservatori di Antonio di Rudin\u00ec (1896-1898) e di Luigi Pelloux (1898-1900) che rafforzarono le tensioni sociali in tutta l'Italia. Sotto Umberto I avvenne l'introduzione del codice penale Zanardelli (1889), un corpo normativo liberale che port\u00f2 alcune riforme, come l'abolizione della pena di morte e una certa libert\u00e0 di sciopero. Il progetto venne approvato con il consenso pressoch\u00e9 unanime di ambedue le Camere.\nDurante il suo regno, il sovrano port\u00f2 solidariet\u00e0 alle popolazioni colpite da calamit\u00e0 naturali, intervenendo in prima persona con aiuti materiali e opere risanatrici. Gi\u00e0 nel 1872, quando era ancora principe, si rec\u00f2 in Campania tra gli sciagurati dell'eruzione del Vesuvio. Appena salito al trono, nel 1879, assistette i siciliani colpiti dall'Etna e nel 1882 and\u00f2 in Veneto, deturpato da piogge torrenziali. Nel 1884 giunse a Napoli, afflitta dal colera, e in quell'occasione pronunci\u00f2 la famosa frase, incisa sulla stele a ricordo del triste evento: \"A Pordenone si fa festa, a Napoli si muore. Vado a Napoli\".\nIl 1888 vide un gesto politicamente importante e personalmente coraggioso: Umberto I visit\u00f2 la Romagna, una terra considerata ostile alla monarchia e molto pericolosa, per la prevalenza di repubblicani, di socialisti e di anarchici. In preparazione, vennero svolte apposite manovre militari, a scopo dissuasivo. In realt\u00e0 la visita si svolse senza incidenti perfino a Forl\u00ec, patria di Aurelio Saffi, uomo di riferimento dei repubblicani. Ad accogliere il re intervenne anche l'ex Presidente del Consiglio Alessandro Fortis.\nNel 1893 Umberto I fu implicato nello scandalo della Banca Romana, ove il re fu accusato di aver contratto elevati debiti e l'allora presidente del consiglio Giovanni Giolitti gli avrebbe garantito la copertura, per la lealt\u00e0 che giur\u00f2 alla monarchia e per l'appoggio che egli aveva avuto da casa Savoia negli anni precedenti.\nSecondo attentato.\nIl 22 aprile 1897 il sovrano sub\u00ec un secondo attentato da parte di Pietro Acciarito. L'anarchico si mescol\u00f2 tra la folla che salutava l'arrivo di Umberto I presso l'ippodromo delle Capannelle a Roma e si butt\u00f2 verso la sua carrozza armato di coltello. Il re not\u00f2 tempestivamente l'attacco e riusc\u00ec a schivarlo, rimanendo illeso. Acciarito venne arrestato e condannato all'ergastolo. Analogamente a Passannante, la sua pena fu molto rigida ed ebbe gravi conseguenze sulla sua salute mentale.\nCome il precedente tentato regicidio, si ipotizz\u00f2 una cospirazione anti-monarchica (sebbene Acciarito avesse smentito tutto, dichiarando di aver agito da solo) e vennero arrestati diversi esponenti socialisti, anarchici e repubblicani, che furono sospettati di aver avuto collusioni con l'estremista. Tra questi venne incarcerato un altro anarchico di nome Romeo Frezzi, un amico di Acciarito, perch\u00e9 in possesso di una foto dell'attentatore.\nFrezzi mor\u00ec al terzo giorno d'interrogatorio. Sorsero alcune illazioni sul suo decesso (suicidio e aneurisma) ma l'autopsia conferm\u00f2 che la morte avvenne per sevizie subite dagli agenti di pubblica sicurezza, nel tentativo di estorcere una confessione di connivenza con Acciarito. La vicenda suscit\u00f2 sommosse popolari contro la monarchia.\nMoti di Milano.\nIl re fu criticato dall'opposizione anarchico-socialista e repubblicana italiana per aver insignito con la Gran Croce dell'Ordine militare di Savoia il generale Fiorenzo Bava Beccaris che il 7 maggio 1898 aveva ordinato l'uso dei cannoni contro la folla a Milano per disperdere i partecipanti alle manifestazioni di protesta popolare (la cosiddetta \"protesta dello stomaco\") causati dal forte aumento del prezzo del grano in seguito alla tassa sul macinato (1868-1884) , compiendo un massacro. La repressione cost\u00f2 pi\u00f9 di cento morti e oltre cinquecento feriti secondo le stime della polizia dell'epoca, sebbene alcuni storici ritengano che tali stime siano state approssimate per difetto.\nDopo i fatti di Milano, il governo del generale Pelloux intraprese una svolta autoritaria, accingendosi a sciogliere le organizzazioni socialiste, cattoliche e radicali e a limitare la libert\u00e0 di stampa e di riunione. Esponenti politici come Filippo Turati e Andrea Costa, accusati di aver promosso la rivolta, furono arrestati e, in breve tempo, scarcerati. Lo storico Ettore Ciccotti simpatizz\u00f2 apertamente per gli insorti milanesi e, con l'accusa di propaganda sovversiva, fu rimosso dall'incarico di docente presso l'accademia scientifico-letteraria di Milano e costretto a fuggire in Svizzera per scongiurare l'arresto.\nTale atteggiamento venne per\u00f2 bloccato alla Camera dove, ricorrendo all'ostruzionismo, i socialisti costrinsero Pelloux a sciogliere le Camere e ad andare a nuove elezioni, che videro una decisa avanzata della sinistra. Pelloux si dimise e Umberto I, in rispetto delle libert\u00e0 garantite dallo Statuto, accett\u00f2 di assegnare la carica di Presidente del Consiglio a Giuseppe Saracco, che diede il via a una politica di riconciliazione nazionale. La premiazione del generale Bava Beccaris fu la causa dell'ultimo e letale attentato al monarca per opera di Gaetano Bresci.\nAssassinio.\nIl 29 luglio 1900 Umberto I fu invitato a Monza alla cerimonia di chiusura del concorso ginnico organizzato dalla societ\u00e0 sportiva \"Forti e Liberi\"; egli non era tenuto a presenziare, ma fu convinto dalla circostanza che al saggio sarebbero state presenti le squadre di Trento e Trieste, ai cui atleti - infatti - stringendo le mani, disse: \"Sono lieto di trovarmi tra italiani\" (frase che non pass\u00f2 inosservata e che scaten\u00f2 un uragano di applausi).\nSebbene fosse solito indossare una cotta di maglia protettiva sotto la camicia, a causa del gran caldo e contrariamente ai consigli degli attendenti alla sicurezza, quel giorno fatidico Umberto non la indoss\u00f2. Tra la folla si trovava anche l'attentatore, Gaetano Bresci, un anarchico pratese emigrato negli Stati Uniti, con in tasca una rivoltella a cinque colpi.\nIl sovrano s'intrattenne per circa un'ora ed era di ottimo umore: \u00abFra questi giovanotti in gamba mi sento ringiovanire\u00bb. Decise di andarsene verso le 22.30 e si rec\u00f2 verso la carrozza, mentre la folla applaudiva e la banda intonava la Marcia Reale.\nApprofittando della confusione, Bresci fece un balzo in avanti con la pistola in pugno e spar\u00f2 alcuni colpi in rapida successione. Non si \u00e8 mai appurato con precisione quanti, ma la maggior parte dei testimoni disse di aver sentito l'eco di almeno tre. Umberto difatti venne raggiunto a una spalla, al polmone e al cuore. Ebbe appena il tempo di mormorare: \u00abAvanti, credo di essere ferito\u00bb, prima di cadere riverso sulle ginocchia del generale Ponzio Vaglia, che gli sedeva di fronte in carrozza.\nSubito dopo i carabinieri, comandati dal maresciallo Locatelli, cercarono, riuscendovi, di sottrarre il Bresci al linciaggio della folla, traendolo in arresto. Intanto la carrozza col sovrano ormai cadavere era giunta alla reggia di Monza; la regina, avvisata, si precipit\u00f2 all'ingresso gridando: \u00abFate qualcosa, salvate il re!\u00bb. Ma non c'era ormai pi\u00f9 nulla da fare; Umberto era gi\u00e0 spirato.\nIl regicidio suscit\u00f2 in Italia un'ondata di deplorazione e di paura, tanto da indurre gli stessi ambienti anarchici e socialisti a prenderne le distanze; Filippo Turati, ad esempio, rifiut\u00f2 di difendere il regicida in tribunale. Molti di coloro che l'avevano criticato in vita, tra cui il liberale Papafava, ebbero parole di cordoglio per il defunto (\u00abGli volevamo pi\u00f9 bene di quanto credessimo\u00bb) e il repubblicano Bovio disse che l'indignazione suscitata dall'attentato aveva allungato la vita alla monarchia di parecchi decenni. Il poeta Giovanni Pascoli scrisse di getto l'inno \"al Re Umberto\", dedicato al sovrano scomparso.\nIl 9 agosto venne celebrato il funerale religioso a Roma: nonostante fosse un gioved\u00ec torrido, due gremite ali di folla seguirono il feretro. Tuttavia si era instaurato un tale clima di psicosi, che bast\u00f2 un mulo imbizzarrito di una rappresentanza del corpo degli Alpini per scatenare un fuggi-fuggi generale al grido \"Gli anarchici!\". Tale fu il terrore che questo coinvolse anche il gruppo dei principi, tanto che Nicola I del Montenegro balz\u00f2 davanti al genero Vittorio per fargli da scudo contro un eventuale attentato.\nRistabilita la calma, la salma del defunto re venne tumulata nel Pantheon accanto a quella del padre; il 13 agosto divent\u00f2 giorno di lutto nazionale.\nMolte furono le voci che si alzarono - contro o a favore - il gesto di Bresci, immediatamente messe a tacere dall'introduzione del nuovo reato di \"apologia di regicidio\", per il quale vennero tratti in arresto due religiosi: don Arturo Capone, parroco a Salerno, e fra' Giuseppe Volponi, un francescano di Roma. Quest'ultimo fu condannato a 8 mesi di carcere ed a mille lire di multa (28 agosto).\nBresci venne processato il 29 agosto e condannato il giorno stesso all'ergastolo, in quanto la pena di morte era in vigore solo per alcuni reati militari, puniti dal Codice penale militare di guerra. Bresci mor\u00ec suicida il 22 maggio 1901 in circostanze molto dubbie (impiccato nella propria cella), sebbene si dicesse che fosse rimasto vittima di un pestaggio da parte delle guardie.\nIl 29 luglio 1901, a un anno dalla sua uccisione, la memoria di Umberto I fu solennemente celebrata a Monza con grandi eventi: un imponente pellegrinaggio, deposizione di numerose corone, discorsi, messe, concerti, e la declamazione dell'ode \"XXIX Luglio\" di Adolfo Resplendino da parte dell'allora quattordicenne attrice Paola Pezzaglia.\nIl luogo dell'attentato, a Monza, \u00e8 segnato da una cappella in memoria del re ucciso, costruita nel 1910, su disegno dell'architetto Giuseppe Sacconi, per volont\u00e0 del figlio del re, Vittorio Emanuele III.\nDiscendenza.\nUmberto I e Margherita di Savoia ebbero un solo figlio:\nTitoli.\nSua Maest\u00e0 Umberto I, per grazia di Dio e per volont\u00e0 della Nazione,"}
{"id": "9442", "revid": "2108263", "url": "https://it.wikipedia.org/wiki?curid=9442", "title": "Vittorio Emanuele III di Savoia", "text": "Figlio di Umberto I di Savoia e di Margherita di Savoia, alla nascita ricevette il titolo di Principe di Napoli, nell'evidente intento di sottolineare l'unit\u00e0 nazionale, raggiunta da poco.\nIl suo lungo regno (46 anni) vide, oltre alle due guerre mondiali, l'introduzione del suffragio universale maschile (1912) e femminile (1945), delle prime importanti forme di protezione sociale, il declino e il crollo dello Stato liberale (1900-1922), la nascita e il crollo dello Stato fascista (1925-1943), la composizione della questione romana (1929), il raggiungimento dei massimi confini territoriali dell'Italia unita e le maggiori conquiste in ambito coloniale (Libia ed Etiopia). Mor\u00ec poco pi\u00f9 di un anno e mezzo dopo la fine del Regno d'Italia.\nA seguito della vittoria nella prima guerra mondiale venne appellato \"Re soldato\".\nDetenne un ruolo fondamentale nell'affermazione del fascismo, nella promulgazione delle leggi razziali, nelle guerre coloniali e nell'entrata in guerra durante la seconda guerra mondiale a cui segu\u00ec la precipitosa fuga dalla capitale dopo l'armistizio del 1943 lasciando esercito e civili a loro stessi. Nel 1946 comp\u00ec un tardivo tentativo di salvare la monarchia abdicando a favore del figlio. In Italia gli odonimi a lui dedicati sono 409 e sono distribuiti in maniera difforme.\nBiografia.\nInfanzia e giovinezza.\nPrimi anni ed educazione.\nVittorio Emanuele nacque a Napoli l'11 novembre 1869, dove i genitori si trovavano in visita. Oltre che con i nomi di Vittorio Emanuele Ferdinando, in onore dei nonni, sua madre Margherita volle che venisse battezzato anche con i nomi di Maria e Gennaro, in modo da distendere i rapporti con la Chiesa (all'epoca pessimi) e conquistare l'affetto dei sudditi napoletani.\nIl giovane principe non ebbe un'infanzia molto felice: un po' perch\u00e9 la tradizionale educazione pedagogica di Casa Savoia, severa e di carattere militare, non favoriva gli slanci affettuosi e un po' perch\u00e9 nessuno dei suoi genitori (con i quali gli era permesso desinare solo due volte a settimana) si occup\u00f2 mai di lui. Dopo la nascita venne infatti affidato a una balia locale per l'allattamento, mentre per la sua prima educazione Margherita scelse una \"nurse\" irlandese di nome Elizabeth Lee, detta familiarmente \"Bessie\", vedova di un ufficiale britannico e soprattutto cattolica osservante.\nElla rimase per quattordici anni assieme al giovane principe e fu probabilmente l'unica persona per la quale egli abbia mai sviluppato un affetto filiale. Inoltre Vittorio Emanuele soffriva tremendamente per le sue carenze fisiche e ci\u00f2 lo port\u00f2 a sviluppare un carattere schivo e riflessivo fino al limite del cinismo: sembra che una volta Margherita gli avesse proposto di passeggiare assieme per Roma ed egli rispose alla madre: \u00abE dove vuoi andare a mostrarti con un nano?\u00bb.\nPer compensare le carenze fisiche, il giovane Vittorio svilupp\u00f2 un amore quasi morboso per lo studio e il lavoro di scrivania: pare che a dieci anni fosse in grado di ricordare a memoria tutto l'albero genealogico e l'ordine di successione di Casa Savoia da Umberto Biancamano in gi\u00f9.\nA nove anni torn\u00f2 in visita a Napoli con suo padre, da pochi mesi salito al trono, sua madre e il primo ministro Benedetto Cairoli. In carrozza, questi si accorse di dare la sinistra al principe e fece per cambiar di posto, ma Umberto lo trattenne. Fu per questa svista di cerimoniale che Cairoli pot\u00e9 interporre il proprio corpo fra quello del re e il pugnale del cuoco Passannante. Il piccolo principe ebbe la sua divisa di marinaretto imbrattata dal sangue di Cairoli ma, dicono, rimase impassibile, anche se poi viene detto che la sera scoppi\u00f2 in un pianto dirotto tra le braccia della sua tata Bessie.\nFiglio unico di cugini primi, crebbe nel tipico ambiente familiare sabaudo, rigido e militare; come suo precettore fu scelto, su suggerimento del principe di Germania Federico III, il colonnello di Stato Maggiore Egidio Osio, che era stato \"attach\u00e9\" militare all'ambasciata italiana a Berlino. Uomo molto duro, imperioso e abituato al comando, impresse al principe un'educazione sul modello prussiano del re in arme. Pare che appena insediato avesse detto al suo pupillo: \u00abSi ricordi che il figlio di un re, come il figlio di un calzolaio, quando \u00e8 asino \u00e8 asino\u00bb. Alcuni dicono che la severit\u00e0 di Osio ebbe effetti deleteri sul carattere del futuro sovrano, rendendolo ancora pi\u00f9 insicuro e introverso; tuttavia questo fatto viene smentito anche dal rapporto di amicizia che il principe continu\u00f2 a serbare con il suo precettore, intrattenendo una corrispondenza quasi giornaliera e difendendolo dalle accuse rivoltegli.\nEbbe educazione accurata, comprendente tra l'altro la frequenza della prestigiosa Scuola militare Nunziatella di Napoli, che complet\u00f2 con lunghi viaggi all'estero. Elevato al rango regio, divenne solito frequentare le sedute d'inaugurazione dell'Accademia Nazionale dei Lincei, cos\u00ec come di altre associazioni di stampo scientifico, alle quali si avvicinava per i suoi interessi. Tra tutte le sue passioni, in ambito culturale, svettavano forse la numismatica, la storia e la geografia: la sua conoscenza in queste materie era riconosciuta ad alti livelli, anche fuori dal Regno (scrisse un trattato sulla monetazione italiana, il \"Corpus Nummorum Italicorum\"). In pi\u00f9 occasioni Vittorio Emanuele venne chiamato, in virt\u00f9 della sua profonda conoscenza in campo geografico, come mediatore nei trattati di pace. Venne riconosciuto come arbitro per la disputa territoriale dell'isola di Clipperton tra Francia e Messico e per la disputa del Pirara.\nAl di fuori degli impegni istituzionali, risiedeva nei soggiorni piemontesi nei castelli di Racconigi e di Pollenzo. Qui, secondo i resoconti ufficiali di corte, praticava la lettura e l'agricoltura, studiando le tecniche che l'avrebbero portato a fondare a Roma l'Istituto internazionale di agricoltura.\nEstimatore di William Shakespeare, parlava quattro lingue, il piemontese e il napoletano, ma non amava n\u00e9 il teatro, n\u00e9 i concerti.\nCongedo da Osio e periodo napoletano.\nAl compimento dei vent'anni, Vittorio Emanuele prese congedo dal colonnello Osio, essendo ormai diventato maggiorenne e pari grado del suo precettore, con il quale continu\u00f2 tuttavia a mantenere una corrispondenza quasi giornaliera. Per fargli fare pratica di comando, fu assegnato al 1\u00ba Reggimento fanteria \"Re\" a Napoli, dove rimase per ben cinque anni. In quel di Napoli strinse amicizia con il principe Nicola Brancaccio, che riusc\u00ec a vincere la ritrosia e la timidezza del giovane Vittorio Emanuele, instradandolo alla vita notturna napoletana fatta di teatri non propriamente \"rispettabili\" e camerini delle attrici.\nPer il giovane principe il periodo napoletano fu forse il pi\u00f9 felice della sua vita: impar\u00f2 a parlare fluentemente il napoletano ed ebbe anche diverse amanti, tra cui la baronessa Maria Barracco (pare che dalla relazione sia nata pure una figlia), anche se la sua preferenza andava alle attrici e alle ballerine. Nel suo ruolo di comandante dimostr\u00f2 una rigidit\u00e0 sfociante nella pignoleria, tanto che, stando alle sue lettere a Osio, risult\u00f2 essere una vera e propria bestia nera per i propri sottoposti; in una lettera scrisse: \u00abIl mio Plotone di Allievi Ufficiali ha raggiunto il numero di 104 allievi; fra breve saranno 103 perch\u00e9 ne ho scacciato uno per aver rubato ad un compagno; sono convinto della necessit\u00e0 di spaventarli sui primordi.\u00bb\nProbabilmente l'unico pi\u00f9 pignolo di lui era il suo comandante, il generale Giuseppe Ottolenghi di Sabbioneta, che non perdeva occasione per strapazzare il principe su eventuali mancanze di forma e ci\u00f2 dava a Vittorio l'estro per affibbiare al suo superiore (di origine israelitica) nomignoli come \u201cGiuseppe l'Ebreo\" o \"Povero Maccabeo\". Tuttavia non si trattava di antisemitismo, quanto di una piccola ripicca personale verso il proprio superiore.\nUn fatto poco noto ai pi\u00f9 \u00e8 che durante il suo periodo di stanza a Napoli entr\u00f2 in conflitto con un suo parigrado che all'epoca comandava il 10\u00ba Reggimento dei Bersaglieri: quel colonnello era Luigi Cadorna e tra i due nacque una feroce antipatia che dur\u00f2 tutta la vita e che ebbe evidenti conseguenze vent'anni dopo, durante la Grande Guerra.\nMatrimonio.\nLa questione del matrimonio del giovane principe divenne oggetto di estrema preoccupazione per Umberto I di Savoia e Margherita: nessun Savoia era giunto alla soglia dei venticinque anni scapolo, ma Vittorio non mostrava alcun'intenzione di sposarsi. Questo divenne un caso di importanza internazionale all'interno della Triplice Alleanza, di cui l'Italia faceva parte: lo stesso kaiser Guglielmo II s'interess\u00f2 al caso e, approfittando di una visita a Berlino di Vittorio, affront\u00f2 il giovane principe di petto, redarguendolo: \u00abPerch\u00e9 non vi decidete a prendere moglie?\u00bb e in quel frangente il principe, seppur cos\u00ec giovane, dimostr\u00f2 tutta la sua caparbiet\u00e0, tenendogli testa e dicendogli di non impicciarsi dei suoi affari.\nLa corte sabauda fece un tentativo di combinare un fidanzamento con la principessa Maud del Galles, figlia terzogenita di Edoardo VII del Regno Unito, ma le trattative fallirono per l'opposizione della regina Margherita, la quale, dimostrandosi persino pi\u00f9 intransigente del papa, voleva che la fanciulla abiurasse la sua fede anglicana prima delle nozze con suo figlio. Alcuni, tra cui il ministro Brin, sospettavano che in realt\u00e0 la questione religiosa fosse una scusa, in quanto la regina non voleva che la futura nuora offuscasse la sua celebrata bellezza. Neppure il tentativo di fidanzamento con la principessa danese Luisa di Schleswig-Holstein-Sonderburg-Gl\u00fccksburg and\u00f2 a buon fine, questa volta per l'opposizione dello stesso principe ereditario: egli infatti non voleva sentire parlare di matrimoni combinati, soprattutto perch\u00e9 il risultato di queste unioni (spesso tra consanguinei) le vedeva ogni mattina davanti allo specchio e ne era cos\u00ec conscio che non aveva difficolt\u00e0 di fronte al generale Porro, suo Capo di Stato Maggiore, ad ammettere con schiettezza: \u00ab\"Ch'am varda nen. A sa ben che mi i son f\u00f2tu 'ntle gambe!\"\u00bb.\nAl fine di scongiurare un simile rischio, venne combinato il matrimonio tra il ventisettenne principe di Napoli e una principessa montenegrina, Elena, la cui famiglia era molto legata, da vincoli politici e familiari, alla Corte di San Pietroburgo. Allo stesso tempo, il matrimonio con un'esponente della pi\u00f9 antica famiglia autoctona di principi balcanici, nonostante la relativa povert\u00e0 e l'inferiorit\u00e0 del lignaggio, se comparato a quello sabaudo, rafforzava la politica italiana nelle regioni al di l\u00e0 dell'Adriatico. Tuttavia furono non pochi negli ambienti di corte e politici a storcere il naso a questa unione, considerando che i Savoia erano la pi\u00f9 antica dinastia europea dopo gli Hohenzollern, mentre Nicola I del Montenegro era poco pi\u00f9 di un principe-pastore.\nIl fidanzamento tra Vittorio ed Elena fu una vera e propria \"congiura\", alla quale parteciparono praticamente tutte le case regnanti europee, e l'unico a esserne all'oscuro fu proprio il giovane principe. Il primo incontro tra i due avvenne a Venezia nel 1895, durante l'inaugurazione dell'Esposizione Internazionale dell'arte: per sicurezza Elena era stata fatta accompagnare dalla sorella Anna, nell'eventualit\u00e0 che Vittorio preferisse l'una all'altra. Tuttavia la preferenza del principe and\u00f2 proprio a Elena, che era riuscita a colpirlo con la sua bellezza slava e gli occhi da \"daina ferita\". Il secondo incontro tra i due avvenne tredici mesi dopo a Mosca, durante i festeggiamenti per l'incoronazione dello zar Nicola II, e finalmente il giovane Vittorio si dimostr\u00f2 veramente interessato alla giovane Elena, tanto che decise di parlarne ai suoi genitori. Naturalmente il principe non sapeva nulla della congiura ai suoi danni ed era timoroso che Umberto e Margherita s'incollerissero per questa sua infatuazione per la figlia di un principe-pastore; invece, con somma sorpresa di Vittorio, i genitori non solo non s'arrabbiarono, ma furono talmente felici da gettargli pure le braccia al collo in un raro momento di tenerezza.\nIl matrimonio, per nulla sfarzoso, fu celebrato al Quirinale con rito civile, seguito da quello religioso cattolico nella basilica di Santa Maria degli Angeli e dei Martiri il 24 ottobre 1896. A celebrare le nozze fu monsignor Piscicelli, Gran Priore di Bari. Per commemorare l'evento fu previsto un francobollo, noto come \"Nozze di Vittorio Emanuele III\", che per\u00f2 non venne mai distribuito e del quale esistono, al giorno d'oggi, 100 esemplari in tutto. Al suo arrivo in Italia, il 19 ottobre 1896, Elena del Montenegro aveva abiurato al credo ortodosso, sua fede d'origine, e professato il credo cattolico nella basilica di San Nicola di Bari.\nLa coppia, felicissima dal lato affettivo, tard\u00f2 ad avere figli. Dopo quattro anni nacque la principessa Jolanda (1901), che nel 1923 sposer\u00e0, non senza iniziali impedimenti per la disparit\u00e0 di nobilt\u00e0, il conte Giorgio Carlo Calvi di Bergolo. Dopo la nascita di Mafalda (1902), che sposer\u00e0 nel 1925 il langravio Filippo d'Assia, arriv\u00f2 l'atteso erede maschio, Umberto (1904), Principe di Piemonte, che nel 1930 sposer\u00e0 Maria Jos\u00e9 del Belgio. La quartogenita, Giovanna (1907), sposer\u00e0 nel 1930 Boris III di Bulgaria e, infine, l'ultimogenita, Maria Francesca (1914), sposer\u00e0 nel 1939 il principe Luigi di Borbone-Parma.\nAscesa al trono e orientamento politico.\nLa notizia dell'assassinio del padre Umberto I di Savoia, ucciso il 29 luglio 1900 a Monza per opera dell'anarchico pratese Gaetano Bresci, giunse a Vittorio Emanuele mentre si trovava in crociera nel Mediterraneo con la moglie Elena del Montenegro: fino ad allora il Principe di Napoli aveva considerato la propria ascesa al trono ancora lontana, data l'et\u00e0 del padre, che al momento del regicidio aveva 56 anni.\nIl giovane re si mise subito all'opera e, appena due giorni dopo la morte del padre, convoc\u00f2 il Presidente del Consiglio Giuseppe Saracco per un colloquio, del quale lo stesso lasci\u00f2 un dettagliato resoconto: Saracco era appena uscito dalla camera ardente del defunto re, quando Vittorio Emanuele lo convoc\u00f2 nel suo studio; senza dargli tempo di pronunciare le solite parole di cordoglio, il nuovo re gli mostr\u00f2 le carte che si ammucchiavano sul tavolo. Erano decreti su cui il padre non aveva fatto in tempo ad apporre la firma, ma che secondo lui andavano poco d'accordo con la Costituzione. Saracco replic\u00f2 che la valutazione di costituzionalit\u00e0 non era competenza del re, il quale doveva limitarsi a firmare come sin allora aveva sempre fatto. Il giovane re per\u00f2 rispose \nSaracco, che oltre tutto passava per un grande esperto di Diritto, si sent\u00ec offeso e offr\u00ec seduta stante le dimissioni. Vittorio Emanuele fece finta di non sentire, ma insistette che i decreti, prima che alla firma, gli fossero portati in lettura. Dopodich\u00e9 spieg\u00f2 al presidente come concepiva i doveri suoi e quelli altrui. \nIl 2 agosto 1900, a pochi giorni dal regicidio, nel suo primo discorso alla nazione il nuovo re elencava i capisaldi della sua visione politica.\nL'11 agosto giur\u00f2 fedelt\u00e0 allo Statuto nell'aula del Senato, davanti al presidente Giuseppe Saracco e ai due rami del Parlamento, disposto alle sue spalle. Nel discorso, scritto di proprio pugno, il nuovo re delineava una politica conciliante e parlamentarista: Dopo l'incoronazione, il neo-re ordin\u00f2 a Guido Cirilli la progettazione e la costruzione di una cappella commemorativa al padre dove era stato assassinato; facendo questo, il re Vittorio Emanuele III fece abbattere la sede della Societ\u00e0 Ginnastica Monzese Forti e Liberi di Monza e la fece ricostruire dall'altro lato di viale Cesare Battisti.\nInfine, la riconciliazione nazionale voluta dal sovrano prese forma con il Regio Decreto 11 novembre 1900, n. 366, nel quale il re concedeva l'amnistia per i reati di stampa e per i delitti contro la libert\u00e0 di lavoro e condonava la met\u00e0 delle pene irrogate per i moti popolari del 1898. Nel 1901 venne emessa la prima serie di francobolli, che inaugur\u00f2 le lunghe emissioni filateliche del suo regno; tale serie, detta \"Serie Floreale 1901\", portava intrinsecamente la novit\u00e0 di usare il nuovo stile detto Liberty, che negli anni a venire fu appunto italianizzato in \"Floreale\".\nPolitica estera: tra Triplice Alleanza e nuove intese.\nSecondo la tradizione sabauda e nel rispetto delle prerogative statutarie, Vittorio Emanuele III esercit\u00f2 una rilevante azione nel campo della politica estera e militare. Salutato da molti osservatori come \"antitriplicista\", egli, pur mantenendosi nel solco della Triplice, sostenne il riavvicinamento alle altre Potenze escluse dall'alleanza e contro le quali essa potenzialmente era stata costituita: la Russia, che ostacolava i disegni di espansione austriaci, e la Francia, di cui i tedeschi temevano il desiderio di rivincita.\nRiavvicinamento alla Francia.\nLa normalizzazione dei rapporti con la Repubblica francese era cominciata qualche anno prima dell'ascesa al trono di Vittorio Emanuele, con la firma delle tre convenzioni tra l'Italia e la Tunisia del 30 settembre 1896 e successivamente con l'accordo commerciale italo-francese del 21 novembre 1898, che poneva termine alla guerra doganale tra le due potenze. Nel dicembre del 1900, con lo scambio di note Visconti Venosta-Barr\u00e8re, il governo italiano ottenne un primo riconoscimento francese del suo interesse per la Tripolitania-Cirenaica. L'accordo ebbe l'effetto di svuotare la Triplice Alleanza di una parte del suo contenuto, legato al contrasto italo-francese nel Mediterraneo.\nL'accordo venne rinforzato nel luglio del 1902 dallo scambio di note Prinetti-Barr\u00e8re, che impegnava le due potenze a mantenersi neutrali nel caso di conflitto con altre Potenze. Il ravvicinamento italo-francese fu suggellato dalla visita a Parigi di Vittorio Emanuele, insignito della Legion d'onore dal presidente \u00c9mile Loubet, nell'ottobre del 1903, ricambiata a Roma nel 1904.\nLa politica estera italiana disegnava cos\u00ec un sistema che avrebbe reso meno rigida la divisione tra \"blocchi di potenze\" che avrebbe portato alla deflagrazione del conflitto mondiale: in questo contesto, si spiega il comportamento italiano alla conferenza di Algeciras sul Marocco del 1906, in cui il rappresentante italiano Visconti Venosta fu istruito a non appoggiare la Germania di Guglielmo II.\nRussia e Balcani.\nLo stabilirsi di buoni rapporti con la Russia, di cui la pi\u00f9 evidente manifestazione di ravvicinamento era stata in et\u00e0 umbertina il matrimonio di Vittorio Emanuele con Elena di Montenegro, era il necessario corollario delle direttrici di politica estera nell'area balcanica, il cui \"status quo\", che almeno formalmente la Triplice s'impegnava a mantenere, era minacciato dalla inarrestabile crisi dell'Impero ottomano e dai confliggenti appetiti austriaci e russi, fra i quali l'Italia intendeva inserirsi, cercando di limitare i tentativi dell'alleato asburgico volti a mutare la situazione a proprio vantaggio, in violazione dell'articolo VIII del trattato.\nL'Italia guardava ai Balcani quale potenziale area d'influenza per la propria economia. Di fronte alle mire espansionistiche della Serbia, Vittorio Emanuele si pose quale mediatore per la creazione di uno Stato cuscinetto che impedisse a Pietro I lo sbocco sull'Adriatico: l'Albania. Il comportamento austriaco, che nel 1908 aveva annesso senza preavviso la Bosnia ed Erzegovina, suscitando forti proteste da parte serba e russa, oltre che italiana, port\u00f2 il governo italiano a stringere accordi con quello russo: il 24 ottobre 1909 venne firmato tra le due Potenze il trattato di Racconigi, che da parte russa poneva fine alla politica di accordi esclusivi con l'Austria sui Balcani, per i quali si prospettava l'attuazione del principio di nazionalit\u00e0 e un'azione diplomatica comune delle due Potenze in tal senso; inoltre, la Russia riconosceva l'interesse italiano per la Tripolitania-Cirenaica.\nArbitrati internazionali.\nI tradizionali buoni rapporti con il Regno Unito e la stima in ambito internazionale per il re d'Italia vennero confermati nella scelta di Vittorio Emanuele come arbitro per stabilire i confini tra Brasile e Guyana britannica nel 1903-1904 e per i confini in Barotseland tra Portogallo e Gran Bretagna nel 1905. Anche Francia e Messico ricorsero nel 1909 all'arbitrato di Vittorio Emanuele III per definire il possesso dell'isola di Clipperton.\nIstituto internazionale per l'agricoltura.\nCoerentemente con il proprio pensiero umanitario, nel 1905, accogliendo la proposta di David Lubin, Vittorio Emanuele III si fece personalmente promotore a livello internazionale della fondazione dell'Istituto internazionale di agricoltura, evolutosi nel secondo dopoguerra nella FAO, con l'obiettivo di abbattere la piaga della fame mondiale.\nL'Ente era finanziato prevalentemente attraverso i contributi degli Stati aderenti, che andavano da un minimo di 12\u00a0500 lire a un massimo di 200\u00a0000 lire. Vittorio Emanuele III, che era abituato a sostenere con i propri averi le molte istituzioni scientifiche e caritative da lui patrocinate, partecipava con la somma annua di 300\u00a0000 lire, che si aggiungevano alla donazione della palazzina che doveva servire da sede all'Istituto.\nPolitica interna: apertura a sinistra e pace sociale.\nL'operato di Vittorio Emanuele III in politica interna riguarda in primo luogo la realizzazione della pace sociale, attraverso una legislazione volta a superare \"l'ardente contrasto fra capitale e lavoro\". La pace sociale e la necessit\u00e0 di operare con equit\u00e0 tra le classi sociali sono, infatti, temi ricorrenti dei discorsi della Corona, normalmente redatti di proprio pugno dal re.\nNella visione politica del sovrano, punto fondamentale per il raggiungimento della desiderata pace sociale era \"conseguire una pi\u00f9 elevata condizione intellettuale, morale ed economica delle classi popolari\", in particolare assicurando un completo livello di istruzione a tutti i cittadini.\nLe leggi promulgate tra 1900 e 1921 nell'ambito della legislazione sociale voluta da Vittorio Emanuele III riguardano la tutela giuridica degli emigranti (1901), la tutela del lavoro delle donne e dei minori (1902), le misure contro la malaria e per la chinizzazione (1902), l'istituzione dell'Ufficio del lavoro (1902), l'edilizia popolare (1903), gl'infortuni sul lavoro (1904), l'obbligo del riposo settimanale (1907), l'istituzione della Cassa nazionale delle assicurazioni sociali (1907), la mutualit\u00e0 scolastica e l'istituzione della Cassa nazionale per la maternit\u00e0 (1910), l'assistenza a favore dei colpiti da disoccupazione involontaria (1917). Sempre nel 1917, fu istituita l'Opera Nazionale Combattenti.\nDato l'interesse di Vittorio Emanuele III per la questione sociale, molti contemporanei lo dipinsero come un \"re socialista\". Attento alle esigenze di progresso del Paese, che alla vigilia della Grande Guerra era divenuto la settima Potenza industriale al mondo, diede lo \"status\" di ente morale nel 1908 alla Societ\u00e0 italiana per il progresso delle scienze fondata nel 1839.\nContribu\u00ec finanziariamente alla fondazione a Milano della prima \"Clinica di medicina del lavoro\" d'Europa e di uno dei primi istituti per lo studio e la cura del cancro.\nAttentati.\nIl 14 marzo 1912 il muratore romano Antonio D'Alba, anarchico, spar\u00f2 due colpi di pistola contro di lui, mancandolo. Poche ore dopo il fallito attentato, Vittorio Emanuele ricevette la visita dei socialisti riformisti Ivanoe Bonomi, Leonida Bissolati e Angiolo Cabrini, che si felicitarono con il re; questo gesto diede poi il pretesto alla maggioranza del PSI di espellere i tre riformisti, colpevoli di aver appoggiato il quarto governo Giolitti nella guerra contro la Turchia. Fra i socialisti il pi\u00f9 intransigente fu Benito Mussolini, che accus\u00f2 i riformisti di connivenze con il \u00abgregge clerico-nazionalista-monarchico\u00bb, dichiarando \u00abO col Quirinale o col socialismo!\u00bb.\nIl 12 aprile 1928, mentre inaugurava la VIII edizione della Fiera Campionaria di Milano, Vittorio Emanuele fu bersaglio di un sanguinoso attentato dinamitardo: una bomba esplosa fra la folla, assiepata in attesa di vedere il re, uccise venti persone fra donne, bambini e militari presenti. Il re non venne tuttavia colpito. Furono arrestati i repubblicani Ugo La Malfa, Lelio Basso e Leone Cattani. Fu accusato, in modo infondato, Mario Giampaoli, segretario del Fascio di combattimento di Milano, rimasto coinvolto pochi mesi dopo nello scandalo Belloni.\nNel 1941, durante una visita in Albania, il Re Imperatore fu oggetto di un terzo attentato: un giovane, Vasil Laci Mihailoff, spar\u00f2 cinque volte, ma nessuno dei colpi esplosi and\u00f2 a segno. Vittorio Emanuele III, rimasto impassibile, comment\u00f2: \"Spara ben male quel ragazzo\".\nRapporti tra Stato e Chiesa.\nIn politica ecclesiastica, Vittorio Emanuele si mostr\u00f2 restio ad aperture verso le pretese politiche della Chiesa cattolica: la firma, nel 1929, dei Patti Lateranensi \u00e8 da ascriversi pi\u00f9 all'iniziativa di Benito Mussolini che al monarca, che avrebbe fatto cadere un precedente tentativo di Orlando nell'immediato primo dopoguerra. In questo primo periodo, pur nel massimo rispetto delle istituzioni ecclesiastiche e della fede della propria Casa e degli italiani, il re volle mantenere il sistema di separazione fra Stato e Chiesa, senza ricucire per via concordataria o pattizia i rapporti rotti con la presa di Roma e con le campagne risorgimentali.\nNella vita privata Vittorio Emanuele era assai diverso dai propri predecessori per quanto riguardava i rapporti con la Chiesa. Il suo bisnonno Carlo Alberto era fortemente religioso; suo nonno Vittorio Emanuele II era un incredulo che tuttavia serbava un superstizioso timore per la Chiesa; suo padre Umberto era invece un agnostico osservante che in chiesa ci andava pi\u00f9 per dare l'esempio ai sudditi che non per convinzione personale, ma al contempo aveva un profondo rispetto per la gerarchia. Vittorio Emanuele era invece uno scettico che non credeva e non praticava: da giovane aveva coltivato letture positiviste (come Comte, Stuart Mill e Ardig\u00f2); tuttavia, pi\u00f9 che un laicista, egli era un \"ghibellino\" profondamente conscio del proprio ruolo come quello che la Chiesa aveva avuto nella storia del Paese e dunque ne diffidava.\nVittorio Emanuele, in effetti, considerava la questione romana risolta con la legge delle guarentigie, che assicuravano la piena autonomia al Pontefice, al quale venivano riconosciuti i diritti di legazione attiva e passiva e la cui persona veniva equiparata, per certi aspetti, specialmente di rilievo penale, a quella del re.\nUn alto livello di tensione nei rapporti tra Stato e Chiesa fu causato dalla visita del 1904 del presidente francese \u00c9mile Loubet a Vittorio Emanuele: la Santa Sede protest\u00f2 per il fatto che un capo di stato cattolico in visita a Roma avesse reso omaggio al re d'Italia prima che al papa. L'incidente produsse in Francia il rafforzamento delle posizioni anticlericali e la rottura delle relazioni diplomatiche con la Santa Sede.\nGuerra di Libia.\nLa visita dello zar Nicola nell'ottobre 1909 port\u00f2, tra le altre cose, al riconoscimento dell'influenza italiana nell'Africa che si affaccia sul mar Mediterraneo e, nello specifico, nell'area libica. Da ci\u00f2, gi\u00e0 si poteva scorgere l'inizio dell'impresa militare nella Tripolitania e nella Cirenaica nel 1911; non tard\u00f2, per giovare a questo fine, la divisione delle sfere di influenza nel Mediterraneo africano tra Francia e Italia a seguito delle crisi marocchine, nelle quali Vittorio Emanuele si schier\u00f2 a fianco di Parigi, riconoscendo, a sua volta, la priorit\u00e0 francese nell'area pi\u00f9 occidentale del Sahara.\nL'iniziativa coloniale italiana era, tuttavia, gi\u00e0 attiva sul continente africano. Gi\u00e0 era stata occupata l'Eritrea, mentre la Somalia era colonia dal 1907, ma le loro posizioni, sul Corno d'Africa, le rendevano remote e, in ogni caso, la loro conformazione territoriale e la scarsa importanza sul piano strategico non davano lustro alla politica coloniale italiana. L'Italia era anzitutto sul Mediterraneo e l'ultima terra ancora non posta sotto il dominio di una qualche potenza europea era la Libia.\nIl governo italiano ag\u00ec con cautela: la Cirenaica e la Tripolitania erano poste sotto il controllo dell'Impero ottomano, minato ormai da un cancro interno che lo rendeva un'entit\u00e0 ormai moribonda ma, in ogni caso, da non trascurare: la rivolta dei Giovani Turchi serv\u00ec come trampolino di lancio per l'operazione militare.\nIl 29 settembre 1911 inizi\u00f2 lo sbarco italiano in Libia, annessa, secondo decreto regio, il 5 novembre, senza considerare la grande debolezza dell'occupazione, che risentiva di un esercito ancora arretrato e la resistenza attiva dei capi tribali delle aree interne. Non a caso, nell'occasione dell'imminente prima guerra mondiale, la Libia non tarder\u00e0 a riprendersi, con l'esercito italiano tutto impiegato su altri fronti, un'autonomia praticamente completa. Nell'ambito della guerra italo-turca furono anche annesse, nel 1912, le isole greche del Dodecaneso. Con la pace di Losanna del 18 ottobre 1912 l'Impero ottomano riconobbe all'Italia il possesso della colonia Tripolitania e di quella Cirenaica.\nPrima guerra mondiale.\nNella prima guerra mondiale, Vittorio Emanuele III sostenne la posizione inizialmente neutrale dell'Italia. Molto meno favorevole del padre alla Triplice Alleanza (di cui l'Italia era parte con Germania e Impero austro-ungarico) e ostile all'Austria, promosse la causa dell'irredentismo del Trentino e della Venezia Giulia. Le vantaggiose offerte dell'Intesa (formalizzate nel Patto di Londra, stipulato in segreto all'insaputa del parlamento) indussero Vittorio Emanuele ad appoggiare l'abbandono della Triplice alleanza (4 maggio 1915) passando a combattere a fianco dell'Intesa (Francia, Gran Bretagna e Russia).\nA inizio maggio, l'azione neutralista di Giovanni Giolitti insieme alla diffusione di notizie circa concessioni territoriali da parte austriaca aprirono una crisi parlamentare. Il 13 maggio, Salandra rimetteva nelle mani del Re il mandato. \nGiolitti fu convocato di conseguenza dal Re, per formare il nuovo governo. Questi per\u00f2, con la Triplice intesa, decise di rifiutare l'incarico, cos\u00ec come altri politici convocati.\nIl 16 maggio Vittorio Emanuele respingeva ufficialmente le dimissioni di Salandra. Il 20 e il 21 maggio, a stragrande maggioranza, le due camere del Parlamento votarono a favore dei poteri straordinari al Sovrano e al Governo in caso di ostilit\u00e0. Il 23 maggio l'Italia dichiarava guerra all'Austria-Ungheria.\nFin dall'inizio delle ostilit\u00e0 sul fronte italiano (24 maggio 1915) fu costantemente presente al fronte, da allora il soprannome di \u00abRe soldato\u00bb. Durante le operazioni belliche affid\u00f2 la luogotenenza del Regno allo zio Tommaso, duca di Genova. Non si stabil\u00ec nella sede del quartier generale di Udine ma in un paese vicino, Torreano di Martignacco, presso Villa Linussa (da allora chiamata Villa Italia) con un piccolo seguito di ufficiali e gentiluomini.\nOgni mattina, segu\u00ecto dagli aiutanti da campo, partiva in macchina per il fronte o a visitare le retrovie. La sera, quando ritornava, un ufficiale di Stato Maggiore veniva a ragguagliarlo sulla situazione militare. Il Re, dopo aver ascoltato, esprimeva i suoi pareri, senza mai scavalcare i compiti del Comando Supremo.\nSoggiorn\u00f2 brevemente a Monteaperta (presso l'ospedale militare del Gran Monte, attuale Rifugio A. N. A. Montemaggiore-Monteaperta) durante i combattimenti, vista la notevole importanza logistica di Monteaperta alle spalle del fronte.\nDopo la battaglia di Caporetto, per decisione concordata tra i governi Alleati durante la conferenza di Rapallo viene sostituito Cadorna con il generale Armando Diaz, l'8 novembre 1917, al convegno di Peschiera, il re ratific\u00f2 quanto gi\u00e0 sottoscritto dal Governo Orlando facendo sue le decisioni di questo. \nLa vittoria italiana port\u00f2 all'annessione all'Italia del Trentino e dell'Alto Adige (con Trento), della Venezia Giulia, di Zara e di alcune isole dalmate (tra le quali Lagosta).\nIl Re, tra il 1914 e il 1918, ricevette circa 400 lettere - anche minacciose e minatorie - di carattere prevalentemente anti-bellicista da individui di qualsiasi estrazione sociale, soprattutto bassa e composta da semi-alfabeti. Attualmente esse sono conservate nell'Archivio Centrale dello Stato in tre fondi, ma sono state digitalizzate e rese di pubblico dominio, essendo di grande interesse storico e linguistico.\nDal primo dopoguerra al primo Governo Mussolini.\nA causa della crisi economica e politica che segu\u00ec la guerra, l'Italia conobbe una serie di agitazioni sociali che i deboli governi liberali dell'epoca non furono in grado di controllare. Nel Paese si diffuse il timore di una rivoluzione comunista, simile a quella in corso in Russia e nel contempo le classi possidenti temevano di essere travolte dalle idee socialiste; queste condizioni storiche portarono all'affermarsi di movimenti politici antidemocratici e illiberali.\nUno di questi erano i Fasci di combattimento, movimento costituito nel 1919 dall'ex direttore dell'Avanti! Benito Mussolini. Al movimento erano collegate le squadre d'azione, che successivamente sarebbero state integrate nella Milizia Volontaria per la Sicurezza Nazionale. Mussolini aveva chiaramente scelto di forzare la situazione, ormai giunta a un\"impasse\". A fine ottobre 1922 Mussolini, eletto da un anno deputato alla Camera, fece dunque scattare il suo piano di occupazione del potere. Il 27 ottobre iniziarono i primi movimenti squadristici con l'occupazione, nell'Italia settentrionale, di prefetture e caserme. Vittorio Emanuele si precipit\u00f2 a Roma da San Rossore e comunic\u00f2 al primo ministro Luigi Facta la propria intenzione di decidere personalmente sulla crisi in atto.\nGli eventi delle ore successive sono molto confusi e non permettono ancora oggi di fornire una chiara ricostruzione degli eventi: Facta ebbe almeno due colloqui con il sovrano sia alla stazione di Roma sia a Villa Savoia, nei quali il Re avrebbe detto al Ministro che si rifiutava di deliberare \u00absotto la minaccia dei moschetti fascisti\u00bb per poi chiedere al Governo di prendere tutti i provvedimenti necessari e poi sottoporglieli per ottenere la sua approvazione. Di questi colloqui comunque le versioni sono assai discordanti (secondo una versione, Facta minacci\u00f2 le proprie dimissioni). La cosa assai strana per\u00f2 \u00e8 che, nonostante che la situazione fosse molto grave, il Primo Ministro, convinto fino all'ultimo che Mussolini bluffasse, se ne and\u00f2 a dormire come se nulla fosse salvo essere svegliato nel cuore della notte dai suoi collaboratori che lo informavano delle occupazioni fasciste e della calata delle colonne di camicie nere su Roma.\nAlle sei del mattino del 28 ottobre Facta riun\u00ec il Consiglio dei ministri, che deliber\u00f2, su precise insistenze del generale Cittadini, primo aiutante di campo del Re, il ricorso allo stato d'assedio per bloccare la marcia su Roma. Ma quando alle 9 Facta si rec\u00f2 dal Re al Quirinale per la controfirma, ricevette il rifiuto del monarca a sottoscrivere l'atto. Quando Vittorio Emanuele vide la bozza del proclama and\u00f2 su tutte le furie e, dopo aver strappato il testo dalle mani di Facta, in uno scatto di collera disse al Ministro: \u00abQueste decisioni spettano soltanto a me. Dopo lo stato d'assedio non c'\u00e8 che la guerra civile. Ora bisogna che qualcuno di noi due si sacrifichi\u00bb. Allora sembra che Facta abbia risposto: \u00abVostra Maest\u00e0 non ha bisogno di dire a chi tocca\u00bb. E si conged\u00f2.\nQuesto improvviso mutamento d'indirizzo non \u00e8 ancora stato chiarito dalla storiografia. Renzo De Felice, il maggiore storico del fascismo, abbozza un elenco di possibili motivi che potrebbero avere indotto il re a evitare lo scontro col fascismo, cio\u00e8:\nSecondo Mauro Canali bisogna aggiungerne un altro, riconducibile alla personalit\u00e0 del re, cio\u00e8 alla sua supposta pavidit\u00e0 che lo indusse a non sfidare sul terreno militare lo squadrismo fascista. \"Le sue preoccupazioni - aggiunge Canali - erano assolutamente fuori luogo, dato lo squilibrio delle forze in campo\". Infatti le forze dell'esercito di stanza a Roma erano molto superiori a quelle dei fascisti: 28\u00a0000 uomini contro qualche migliaio, ed equipaggiati alla meglio. Su questo dato concordano tutti gli storici, ma devono essere considerate le menzionate \"incertezze\" dei vertici militari, le pressioni della classe dirigente, la volont\u00e0 di evitare il deterioramento della crisi interna.\nIn conseguenza della decisione del Re, Facta present\u00f2 le dimissioni, subito accolte dal Sovrano. Il 29 ottobre 1922, Vittorio Emanuele, consultatosi con i massimi esponenti della classe dirigente politica liberale (Giolitti, Salandra) e militare italiana (Diaz, Thaon di Revel), dopo la bocciatura da parte mussoliniana di un possibile gabinetto Salandra-Mussolini, con l'intento di far rientrare il movimento fascista nell'alveo costituzionale parlamentare e di favorire la pacificazione sociale, affid\u00f2 al capo del fascismo Benito Mussolini, deputato dal 1921, l'incarico di formare un nuovo governo.\nMussolini, che s'indirizz\u00f2 al Parlamento con tono minaccioso (\"Avrei potuto fare di quest'aula sorda e grigia un bivacco di manipoli...\"), ricevette una larga fiducia dal Parlamento, ottenendo alla Camera 316 voti a favore, 116 contrari e 7 astenuti. Ricordiamo i voti favorevoli di Giovanni Giolitti, di Benedetto Croce, in seguito il massimo rappresentante dell'antifascismo liberale, e di Alcide De Gasperi, poi padre della Repubblica italiana, mentre Francesco Saverio Nitti lasci\u00f2 l'aula in segno di protesta. Il Governo, composto da quattordici ministri e sedici ministeri, con Mussolini capo del Governo e ministro ad interim di Esteri e Interni, era formato da nazionalisti, liberali e popolari, tra i quali il futuro presidente della repubblica Giovanni Gronchi, sottosegretario all'Industria.\nSecondo De Felice, \"senza il compromesso con la monarchia \u00e8 molto improbabile che il fascismo sarebbe mai potuto arrivare veramente al potere\".\nStato fascista (1925-1943).\nNell'aprile del 1924 vennero indette nuove elezioni, svoltesi tra gravi irregolarit\u00e0. Il deputato socialista Giacomo Matteotti, che aveva denunciato queste irregolarit\u00e0, venne rapito il 10 giugno 1924 e trovato morto il 16 agosto dello stesso anno. Il fatto scosse il mondo politico e apr\u00ec un semestre di forte crisi interna, risolto infine il 3 gennaio 1925 quando Benito Mussolini, rafforzato sul piano internazionale dal recente incontro con Chamberlain, rivendic\u00f2 la responsabilit\u00e0 non materiale dell'accaduto (\"Se il fascismo \u00e8 stato un'associazione a delinquere, io sono il capo di questa associazione a delinquere!\"), indicando al parlamento la procedura di messa in stato d'accusa conformemente all'articolo 47 del Regio Statuto. La Camera, dove l'opposizione era frantumata nelle molteplici correnti e incapace di accordarsi su strategie condivise, non procedette e Mussolini diede inizio, per via parlamentare, alla trasformazione in senso autoritario e poi totalitario dello Stato.\nIl Re, che fino ad allora aveva conservato il controllo dell'esercito, non si oppose. Del resto, il Parlamento, dove alla Camera per soli sette seggi gli iscritti al PNF erano la maggioranza assoluta, indebolito dalla secessione dell'Aventino, non aveva fornito alcun pretesto giuridico per chiedere le dimissioni di Mussolini n\u00e9 elaborato una credibile compagine di governo alternativa. N\u00e9 la scelta extraparlamentare dell'opposizione era riuscita a mobilitare le masse. Il Re rimase quindi in attesa di un'iniziativa parlamentare nel rispetto delle regole istituzionali.\nQuando il senatore Campello present\u00f2 a Vittorio Emanuele le prove della responsabilit\u00e0 del presidente del Consiglio dei ministri nel delitto Matteotti, il Re avrebbe risposto: \u00abSono cieco e sordo. I miei occhi e le mie orecchie sono la Camera e il Senato\u00bb.\nFrancesco Saverio Nitti, durante il suo esilio dovuto alle intimidazioni fasciste, invi\u00f2 una lettera al monarca in cui gli rivolse accuse di ignava connivenza con Mussolini e lo esort\u00f2 a prendere provvedimenti contro il regime. Il 27 dicembre inizi\u00f2 a essere pubblicato su \"Il Mondo\" e poi su altri giornali il memoriale dello squadrista Cesare Rossi, nel quale Mussolini veniva documentatamente indicato come mandante di un gran numero di atti di violenza politica prima del delitto Matteotti e, almeno implicitamente, anche di quest'ultimo. Ma nemmeno queste rivelazioni portarono il Re a dimettere Mussolini, il quale secondo la procedura avrebbe prima dovuto essere messo dal Parlamento in stato d'accusa.\nD'altronde grazie alla legge elettorale Acerbo e ai brogli denunciati da Matteotti, i fascisti avevano, sia pur di sette seggi, la maggioranza parlamentare assoluta. Il mancato ricorso all'articolo 47 non testimoniava, quindi, l'innocenza di Mussolini ma piuttosto il suo controllo sul Parlamento stesso. Nei giorni successivi, durante il gennaio del 1925, furono chiusi 35 circoli politici di opposizione, sciolte 25 organizzazioni definite \"sovversive\", arrestati 111 oppositori ed eseguite 655 perquisizioni domiciliari.\nNel novembre 1925 il Re firm\u00f2 le cosiddette Leggi fascistissime con cui furono sciolti tutti i partiti politici (tranne il PNF) e instaurata la censura sulla stampa. Con la legge del 24 dicembre 1925 venne modificato lo Statuto Albertino, attribuendo al Capo del Governo, responsabile solo di fronte al Re, la nomina e revoca dei ministri; nel 1926 il Re autorizz\u00f2 la nascita del Tribunale Speciale per la difesa dello Stato, che sottraeva alla magistratura ordinaria tutti i reati politici, e la formazione della polizia politica segreta (OVRA). Venne istituito il confino di polizia per gli oppositori. .\nApice del consenso al regime fascista.\nAl termine della vittoriosa guerra d'Etiopia le truppe italiane entrarono in Addis Abeba il 5 maggio 1936 e il 9 successivo Vittorio Emanuele III assunse il titolo imperiale. L'Impero etiope insieme alle altre colonie italiane (Eritrea e Somalia) furono unite nell'Africa Orientale Italiana. La conquista dell'Etiopia e del titolo imperiale furono progressivamente riconosciuti dalla maggior parte dei membri della comunit\u00e0 internazionale, tra cui l'Inghilterra e la Francia, con l'eccezione di Stati Uniti e Russia, nonostante l'imperatore etiopico in esilio Hail\u00e9 Selassi\u00e9 avesse denunciato presso la Societ\u00e0 delle Nazioni le gravi violazioni della Convenzione di Ginevra perpetrate dalle truppe italiane (luglio 1936).\nNel 1938, all'apice del consenso popolare del regime, che aveva ottenuto la firma del \"Manifesto della razza\" da parte di grandi esponenti della cultura italiana tra cui il futuro padre costituente Amintore Fanfani, il Re firm\u00f2 le leggi razziali del governo fascista, che introdussero discriminazioni nei confronti degli ebrei. Di formazione liberale, Vittorio Emanuele avvers\u00f2, sia pur non pubblicamente, queste disposizioni, che cancellavano uno dei pi\u00f9 notevoli apporti di Casa Savoia al Risorgimento Italiano, il principio di non discriminazione e di parit\u00e0 di trattamento dei sudditi indipendentemente dal culto professato stabilito nel 1848.\nIn effetti, l'attuazione delle leggi razziali fu alla base di un ulteriore inasprimento dei rapporti tra la Corona e il Duce, sempre pi\u00f9 stanco degli ostacoli frapposti dalla prima (rimasta l'unico serio freno-opposizione insieme alla Chiesa cattolica) e intenzionato a cogliere il momento opportuno per instaurare un regime repubblicano. In particolare scrive Galeazzo Ciano nel suo \"Diario 1937-1943\", giorno 28 novembre 1938: \"Trovo il Duce indignato col Re. Per tre volte, durante il colloquio di stamane, il Re ha detto al Duce che prova un'infinita piet\u00e0 per gli ebrei [...] Il Duce ha detto che in Italia vi sono 20.000 persone con la schiena debole che si commuovono sulla sorte degli ebrei. Il Re ha detto che \u00e8 tra quelli. Poi il Re ha parlato anche contro la Germania per la creazione della 4 divisione alpina. Il Duce era molto violento nelle espressioni contro la Monarchia. Medita sempre pi\u00f9 il cambiamento di sistema. Forse non \u00e8 ancora il momento. Vi sarebbero reazioni\".\nNell'aprile del 1939 venne conquistata l'Albania, della quale Vittorio Emanuele III, pur scettico sull'opportunit\u00e0 dell'impresa per \"prendere quattro sassi\", fu proclamato re.\nRapporti con Mussolini.\nI rapporti tra Vittorio Emanuele III e Mussolini non andarono mai al di l\u00e0 dei rapporti formali tra capo di Stato e capo del Governo. Il Re, di formazione liberale, durante tutto il periodo fascista non manc\u00f2 di ricordare positivamente a Mussolini e ai suoi collaboratori l'esperienza dello Stato liberale.\nVittorio Emanuele non cel\u00f2 le sue idee profondamente antitedesche in generale, e anti-naziste in particolare, idee che si rafforzarono durante la visita di Stato di Hitler a Roma nel maggio 1938. D'altra parte l'ostilit\u00e0 tra Hitler e Vittorio Emanuele III era reciproca e pi\u00f9 volte il dittatore austriaco naturalizzato tedesco e i suoi collaboratori suggerirono a Benito Mussolini di sbarazzarsi della monarchia.\nIl duce del Fascismo gi\u00e0 da tempo meditava l'abolizione dell'istituto monarchico, in modo da ritagliarsi maggiore spazio d'azione, ma rinvi\u00f2 pi\u00f9 volte la decisione a causa dell'ampio sostegno popolare alla monarchia.\nIl Re si mostr\u00f2 particolarmente ostile alle innovazioni istituzionali del regime, all'introduzione di nuove onorificenze e cerimonie che contribuivano a rafforzare il peso del capo del Governo, ai progetti di \"modifica dei costumi italiani\", come l'introduzione del saluto fascista, la questione del lei e, maggiormente, la questione razziale. Questa opposizione, sia pur non espressa pubblicamente, esasper\u00f2 le relazioni con Mussolini e gli ambienti pi\u00f9 radicali del partito fascista, fedeli al programma originario del partito e sostenitori della scelta repubblicana del regime.\nMussolini scrisse che il sovrano aveva cominciato a odiarlo fin dalla legge di costituzionalizzazione del Gran consiglio del fascismo (9 dicembre 1928), ma ritenne che la vera causa di frattura fosse il titolo di Primo Maresciallo dell'Impero, approvato per acclamazione dalla Camera il 30 marzo 1938 (sotto l'impulso di Starace, Costanzo e Galeazzo Ciano e certo non all'insaputa del duce) e conferito sia al Capo del Governo sia al Re (secondo Federzoni, allora Presidente del Senato \"non si poteva non usare un riguardo, del resto puramente formale, al Re\"): in un incontro privato, riferito dallo stesso Mussolini, Vittorio Emanuele III, pallido di collera, gli disse che avrebbe preferito abdicare piuttosto che subire quell'affronto.\nIl 28 dicembre 1939, l'incontro di Vittorio Emanuele III e papa Pio XII, la prima di un pontefice al Quirinale dopo la presa di Roma, fu letto come un tentativo in favore della pace in Europa.\nSeconda guerra mondiale.\nA seguito dell'avvicinamento tra Italia fascista e Germania nazista, simboleggiato dalla nascita dell'Asse Roma-Berlino dell'ottobre 1936 e della firma del Patto d'Acciaio del 22 maggio 1939, il 10 giugno 1940 Vittorio Emanuele III firm\u00f2 la dichiarazione di guerra, voluta fortemente da Benito Mussolini a Francia e Gran Bretagna, schierandosi a fianco dei tedeschi nella seconda guerra mondiale. Il Re aveva inizialmente espresso il proprio parere contrario alla guerra sia perch\u00e9 conscio dell'impreparazione militare italiana, sia perch\u00e9 da sempre filo-britannico e avverso alle politiche della Germania nazista. Nei mesi precedenti, Vittorio Emanuele III, tramite il ministro della Real Casa Acquarone, aveva messo in atto un tentativo di rovesciare Mussolini; la legalit\u00e0 formale sarebbe stata salvaguardata ottenendo un voto di sfiducia dal Gran consiglio del fascismo e Ciano, che rifiut\u00f2, sarebbe stato chiamato a guidare il nuovo governo. Lo schema sarebbe stato ripreso tre anni dopo a guerra ormai persa.\nDopo qualche effimero successo in Egitto e nell'Africa orientale, i disastri che sopravvennero fra l'autunno 1940 e la primavera 1941 (fallito attacco alla Grecia, sconfitte navali di Taranto e Capo Matapan, perdita di gran parte dei territori italiani in Libia, perdita totale dei possedimenti in Africa Orientale Italiana) rivelarono la debolezza delle forze italiane, che dovettero essere tratte d'impaccio dall'alleato tedesco sia nei Balcani (primavera 1941) sia in Africa settentrionale.\nVittorio Emanuele, sfuggito a un attentato durante una visita in Albania nel 1941, osserv\u00f2 con sempre maggior preoccupazione l'evolversi della situazione militare e il progressivo asservimento delle forze italiane agli interessi tedeschi, cui egli era inviso. La sconfitta nella seconda battaglia di El Alamein del 4 novembre 1942 port\u00f2 nel giro di pochi mesi all'abbandono totale dell'Africa e poi all'invasione alleata della Sicilia (sbarco in Sicilia, iniziato il 9 luglio 1943) e all'inizio di sistematici bombardamenti alleati sulle citt\u00e0 italiane.\nCaduta del Fascismo.\nQueste nuove sconfitte spinsero il Gran consiglio del fascismo a votare contro il supporto alla politica di Mussolini (25 luglio 1943). Lo stesso giorno, Vittorio Emanuele destitu\u00ec Mussolini, che, posto sotto custodia, riconobbe la sua lealt\u00e0 al Re e al nuovo governo Badoglio. Gi\u00e0 da giugno Vittorio Emanuele aveva intensificato i suoi contatti con esponenti dell'antifascismo, direttamente o mediante il ministro della Real Casa d'Acquarone. Il 22 luglio, all'indomani del vertice di Feltre tra Mussolini e Hitler e dopo il primo bombardamento di Roma, il sovrano aveva discusso con Mussolini della necessit\u00e0 di uscire dal conflitto lasciando soli i tedeschi e dell'evenienza di un avvicendamento alla presidenza del Consiglio. La regina Elena lasci\u00f2 scritto nelle sue memorie un resoconto dell'incontro che precedette l'arresto di Mussolini e la sua reazione successiva:\n\"Eravamo in giardino. A me non aveva ancora detto nulla. Quando un emozionato Acquarone ci raggiunse, e disse a mio marito \u00abIl generale dei carabinieri desidera, prima dell'arresto di Mussolini, l'autorizzazione di Vostra Maest\u00e0\u00bb. Io restai di sasso. Mi venne, poi da tremare quando sentii mio marito rispondere \u00abVa bene. Qualcuno deve prendersi la responsabilit\u00e0. Me l'assumo io\u00bb. Poi sal\u00ec la scalinata con il generale. Attraversavo l'atrio quando Mussolini arriv\u00f2. And\u00f2 incontro a mio marito. E mio marito gli disse \u00abCaro Duce, l'Italia va in tocchi\u2026\u00bb, Non lo aveva mai chiamato cos\u00ec, ma sempre \"eccellenza\". Io nel frattempo salii al piano superiore, mentre la mia dama di compagnia, la Jaccarino, attardandosi nella saletta era rimasta gi\u00f9 e ormai non poteva pi\u00f9 muoversi. Pi\u00f9 tardi mi rifer\u00ec tutto. Mi narr\u00f2 che mio marito aveva perso le staffe e si era messo a urlare contro Mussolini, infine gli comunic\u00f2 che lo destituiva e che a suo posto metteva Pietro Badoglio. Quando poi la Jaccarino mi raggiunse, dalla finestra di una sala, vedemmo mio marito tranquillo e sereno, che accompagnava sulla scalinata della villa, Mussolini, Il colloquio era durato meno di venti minuti. Mussolini appariva invecchiato di vent'anni. Mio marito gli strinse la mano. L'altro mosse qualche passo nel giardino, ma fu fermato da un ufficiale dei carabinieri seguito da soldati armati. Il dramma si era compiuto. Mi sentivo ribollire. Per poco non sbattei contro mio marito, che rientrava. \u00ab\u00c8 fatta\u00bb disse piano, lui. \u00abSe dovevate farlo arrestare\u00bb gli gridai a piena voce, indignata \u00ab..questo doveva avvenire fuori casa nostra. Quel che avete fatto non \u00e8 un gesto da sovrano\u2026\u00bb. Lui ripet\u00e9 \u00abOrmai \u00e8 fatta\u00bb e cerc\u00f2 di prendermi sotto braccio, ma io mi allontanai di scatto da lui, \u00abNon posso accettare un fatto del genere\u00bb dissi \u00abmio padre non lo avrebbe mai fatto\u00bb poi andai a rinchiudermi nella mia camera\".\nIl nuovo Governo Badoglio eredit\u00f2 il gravoso compito di elaborare una strategia di uscita dal conflitto e di garantire l'ordine pubblico all'interno del Paese. Le condizioni interne non rendevano realmente possibile la continuazione della guerra a fianco dell'alleato tedesco: urgeva quindi siglare un armistizio con le potenze alleate ed evitare che l'esercito tedesco, che a seguito degli accordi presi con il precedente Governo stava rafforzando la sua presenza nella Penisola, riversasse la sua potenza contro le truppe e la popolazione italiana. Il Governo annunci\u00f2 quindi la continuazione della guerra, ma intavol\u00f2 negoziati con gli Alleati.\nArmistizio.\nIl 3 settembre fu firmato a Cassibile l'armistizio con gli Alleati, che lo resero noto l'8 settembre contrariamente a quanto calcolato dal Governo Badoglio.\nIn effetti, l'annuncio dell'armistizio l'8 settembre colse di sorpresa il Re che aveva convocato al Quirinale Pietro Badoglio, il ministro Guariglia, i generali Ambrosio, Roatta, Carboni, Sandalli e Zanussi, l'ammiraglio De Courten, il maggiore Marchesi, il duca Acquarone e Puntoni, aiutante di campo del Re. Alla riunione Carboni e De Courten proposero di sconfessare l'armistizio e conseguentemente l'operato di Badoglio e di continuare la guerra a fianco dei tedeschi. La proposta, appoggiata inizialmente dalla maggioranza dei convenuti, dopo essere stata definita irrealistica da Marchesi, venne respinta da Vittorio Emanuele e Badoglio comunic\u00f2 l'armistizio ormai reso pubblico dagli Alleati.\nL'esercito, lasciato senza un chiaro piano d'azione in risposta a un'offensiva dell'ex alleato tedesco, si trov\u00f2 disorientato ad affrontare i colpi delle numerose unit\u00e0 tedesche che erano state inviate in Italia all'indomani della caduta di Mussolini. In effetti Badoglio, che riteneva che ai tedeschi sarebbe convenuto ritirarsi dall'Italia, come avrebbe voluto Rommel, comunic\u00f2 che le truppe italiane non dovessero prendere l'iniziativa di attacchi contro l'ex alleato, ma limitarsi a rispondere.\nLa notte tra l'8 e il 9 settembre il Re, dopo un'iniziale esitazione e convinto da Badoglio della necessit\u00e0 di non cadere nelle mani tedesche, fugg\u00ec da Roma alla volta di Brindisi, citt\u00e0 libera dal controllo tedesco e non occupata dagli anglo-americani, arrivando in mattinata del 9 settembre nel borgo abruzzese di Crecchio (CH) a pochi chilometri da Ortona, ospite al Castello ducale della famiglia dei duchi di Bovino. Lo Stato Maggiore invece ripieg\u00f2 a Chieti, a una trentina di chilometri di distanza da Crecchio, presso il Palazzo Mezzanotte. Trascorsa una giornata al castello, godendo di tutti i favori disponibili alla sua persona, Vittorio Emanuele prosegu\u00ec la fuga imbarcandosi a Ortona sulla Corvetta \"Baionetta\". Alla difesa di Roma, dichiarata citt\u00e0 aperta, il Re lasci\u00f2 il genero, il generale Giorgio Carlo Calvi di Bergolo, comandante del Corpo d'armata della citt\u00e0. Tuttavia, il maresciallo Badoglio, che probabilmente credeva ancora di poter raggiungere un qualche accordo con la Germania, non diede l'ordine di applicare il piano militare (\"Memoria 44\") elaborato dall'Alto comando per affrontare un eventuale cambio di fronte. Seguirono dure rappresaglie tedesche contro l'esercito italiano; la pi\u00f9 nota \u00e8 l'eccidio di Cefalonia.\nIl 12 settembre 1943 i tedeschi liberarono Mussolini, nel corso di un'operazione militare. Mussolini il 25 settembre successivo proclam\u00f2 la nascita della Repubblica Sociale Italiana a Sal\u00f2, dividendo anche di fatto in due parti l'Italia. Questa situazione termin\u00f2 il 25 aprile 1945, quando un'offensiva alleata e del ricostituito Regio Esercito insieme all'insurrezione generale proclamata dal CLN portarono le truppe dell'Asse alla resa.\n\"Regno del Sud\".\nLa fuga del Re e dei ministri militari a Brindisi lasci\u00f2 l'intero esercito italiano dislocato in patria e su tutti i fronti di guerra senza ordini al completo sbando, permettendo all'esercito tedesco di attuare senza problemi l'operazione Achse e sancendo la pi\u00f9 grave disfatta dell'esercito italiano che nell'arco di 10 giorni sub\u00ec 20\u00a0000 perdite e oltre 800\u00a0000 prigionieri.\nTuttavia la fuga permise la continuit\u00e0 formale dello Stato soprattutto agli occhi degli Alleati.\nIn questo modo gli Alleati vedevano garantita la validit\u00e0 dell'armistizio mentre la presenza di un governo legittimo evitava all'Italia l'instaurazione di un duro regime di occupazione, almeno nelle zone meridionali. A Brindisi venne fissata la sede del governo: assicuratosi il riconoscimento anglo-americano, Vittorio Emanuele dichiar\u00f2 formalmente guerra al Terzo Reich il 13 ottobre e gli Alleati accordarono all'Italia lo \"status\" di \u00abnazione cobelligerante\u00bb.\nNel frattempo si procedette alla riorganizzazione dell'esercito: il Re dovette affrontare la fronda dei ricostituiti partiti politici, allora ancora dei comitati di notabili, in particolare di quelli riuniti nel CLN di Roma presieduto da Bonomi. Anche da parte di notabili rimasti leali alla Corona, tra cui Benedetto Croce in un acceso discorso al Congresso di Bari, furono sollevate richieste di abdicazione del sovrano.\nMa Vittorio Emanuele non cedette neppure dinanzi alle forti pressioni esercitate dagli angloamericani, intendendo cos\u00ec difendere il principio monarchico e dinastico che lui stesso rappresentava e, al contempo, tentando di riaffermare almeno formalmente l'indipendenza dello Stato dalle ingerenze esterne, sebbene vada notato che diverse clausole del cosiddetto \"armistizio lungo\", di carattere essenzialmente politico, facevano gravare una pesantissima ipoteca sull'indipendenza dello Stato al cospetto delle Nazioni Unite che lo avevano costretto a una resa senza condizioni.\nLuogotenenza al figlio e abdicazione.\nIl 12 aprile 1944 un radiomessaggio diffondeva infine la decisione del Sovrano di nominare il figlio Umberto luogotenente a liberazione della Capitale avvenuta. La soluzione della Luogotenenza, istituto cui gi\u00e0 Casa Savoia era ricorsa pi\u00f9 volte in passato, venne caldeggiata dal monarchico Enrico De Nicola in un suo incontro con il Capo dello Stato. Il 5 giugno affid\u00f2 al sopracitato Umberto la Luogotenenza del Regno, senza per\u00f2 abdicare.\nAll'inizio del 1944, Benedetto Croce afferm\u00f2: \"Fin tanto che rimane a capo dello Stato la persona del presente re, noi sentiamo che il fascismo non \u00e8 finito, che esso ci rimane attaccato addosso, che continua a corroderci ed infiacchirci, che riemerger\u00e0 pi\u00f9 o meno camuffato\". Nel 1945, Arturo Toscanini dichiar\u00f2 a \"Time\" \"Sono fiero di tornare quale cittadino della libera Italia, ma non quale suddito del re degenerato e del principe di casa Savoia.\"\nIl 5 giugno 1944 \u00e8 una data che segna il passaggio dei poteri dal re al figlio Umberto, che cos\u00ec esercit\u00f2 le prerogative del sovrano dal Quirinale, senza tuttavia possedere la dignit\u00e0 di re, con Vittorio Emanuele che rimase a Salerno.\nIl sovrano, in un estremo ma tardivo tentativo di salvare la monarchia, il 9 maggio 1946, abdic\u00f2 a Napoli in favore del figlio Umberto II di Savoia circa un mese prima del referendum istituzionale del 2 giugno; l'autenticazione della firma del re, anzich\u00e9 dal Presidente del Consiglio, fu fatta da un notaio (Nicola Angrisano del collegio notarile di Napoli).\nLa sera stessa s'imbarc\u00f2 sul \"Duca degli Abruzzi\" per raggiungere l'Egitto, in volontario esilio.\nEsilio e morte.\nVittorio Emanuele III si ritir\u00f2 in esilio con la moglie, prima della consultazione referendaria, ad Alessandria d'Egitto, con il titolo di \u00abConte di Pollenzo\u00bb.\nDurante l'esilio egiziano il sovrano visit\u00f2 le zone di guerra dove il Regio esercito aveva combattuto pochi anni prima, fra cui El Alamein.\nMor\u00ec ad Alessandria il 28 dicembre 1947. Si spense quindi il giorno dopo la firma della Costituzione italiana che, con la XIII disposizione transitoria e finale, avrebbe visto lo Stato avocare a s\u00e9 i beni in Italia degli ex re di Casa Savoia e delle loro consorti. La morte di Vittorio Emanuele III in una casetta della campagna egiziana fu dovuta \u2014 come accertarono i medici \u2014 a una congestione polmonare degenerata in trombosi. L'ex sovrano ne soffriva ormai da cinque giorni allorch\u00e9, il 28, giunse la morte; spir\u00f2 alle 14:20, dopo essersi sentito male un'ultima volta alle 4:30 del mattino (era sempre stato mattiniero).\nLe ultime parole dell'ex re furono: \"Quanto durer\u00e0 ancora? Avrei delle cose importanti da sbrigare\", frase che egli rivolse al medico accorso al suo capezzale dopo il sopraggiungere di una paralisi. Qualche giorno prima, precisamente il 23 dicembre, Vittorio Emanuele III aveva invece detto: \"Viviamo proprio in un bel porco mondo!\"; tali parole furono rivolte al proprio aiutante di campo, il colonnello Tito Livio Torella di Romagnano, e si riferivano al fatto che Vittorio Emanuele aveva notato che nella corrispondenza giunta dall'Italia per le festivit\u00e0 natalizie brillavano per la loro assenza alcune missive di personalit\u00e0 da cui, evidentemente, si aspettava gli omaggi.\nLa scomparsa di Vittorio Emanuele III limit\u00f2 ogni avocazione al solo Umberto II. Il re d'Egitto Faruq dispose che il defunto avesse funerali di carattere militare (col feretro cio\u00e8 disposto su un affusto di cannone e scortato da un'adeguata rappresentanza delle forze armate egiziane); la salma di Vittorio Emanuele III \u2014 salutata durante le esequie da 101 colpi di cannone \u2014 fu tumulata nella cattedrale cattolica latina di Alessandria d'Egitto. D'altronde, per desiderio dell'estinto, sulla bara non furono deposti fiori; infatti, a chi volle onorarne la memoria, fu consigliato di seguire il suggerimento della regina Elena, ovvero di beneficiare la comunit\u00e0 italiana in Alessandria d'Egitto.\nIl 17 dicembre 2017, quasi in concomitanza con il settantesimo anniversario della morte, la salma di Vittorio Emanuele III \u00e8 stata rimpatriata a bordo di un aereo dell'Aeronautica Militare Italiana e tumulata nella cappella di San Bernardo del santuario di Vicoforte, a fianco della moglie Elena, i cui resti vi erano stati traslati da Montpellier due giorni prima.\nSecondo lo storico americano del fascismo Peter Tompkins, Vittorio Emanuele III sarebbe stato un \u201cmassone segreto della loggia di Piazza del Ges\u00f9\u201d. Tuttavia, questa diceria pare sia infondata e attribuibile piuttosto a una fantasia giornalistica. Infatti, l'idea secondo cui il Re sarebbe stato massone sarebbe nata, oltre che per il conclamato anticlericalismo del Re (poich\u00e9 all'epoca essere anticlericali era visto automaticamente come sinonimo di appartenenza alla Massoneria), a causa di un episodio occorso durante il funerale di re Umberto, durante il quale Vittorio Emanuele, spazientito dalla predica dell'officiante, avrebbe esclamato: \u00abQuanto la tirano lunga, questi preti!\u00bb. Da quella volta il Re fu etichettato come massone anche se, in realt\u00e0, non lo era.\nNumismatica.\nFu studioso di numismatica e grande collezionista di monete. Nel 1900 acquist\u00f2 dagli eredi la collezione Marignoli composta da circa 35\u00a0000 pezzi nei tre metalli. Pubblic\u00f2 il \"Corpus Nummorum Italicorum\" (1909 - 1943), opera in 20 volumi dove sono classificate e descritte le monete italiane. Lasci\u00f2 l'opera, incompiuta, in dono allo Stato italiano. La sua attivit\u00e0 di numismatico fu premiata nel 1904 con l'assegnazione della medaglia della Royal Numismatic Society.\nVolle una monetazione circolante ricca e varia, dando cos\u00ec vita a una vera e propria collezione tra le pi\u00f9 belle e seguite. Fece coniare inoltre molte monete in numero limitato esclusivamente per i numismatici. Alla partenza per l'Egitto il 9 maggio 1946, il Re scrisse al presidente del consiglio Alcide De Gasperi: \u00abSignor presidente, lascio al popolo italiano la collezione di monete che \u00e8 stata la pi\u00f9 grande passione della mia vita\u00bb. Tale collezione \u00e8 oggi parzialmente esposta nel piano seminterrato di Palazzo Massimo alle Terme a Roma.\nEpiteti.\nNel suo lungo regno, Vittorio Emanuele III ricevette dalla stampa, da eminenti uomini di cultura o da politici a seconda della corrente filomonarchica o antagonista a questa alcuni epiteti passati alla storia. Gli epiteti propagandistici celebrativi sono legati alla Grande guerra, alla sua assidua presenza al fronte, e alla sua \"alta guida\" delle operazioni belliche che portarono il Regno alla vittoria sul tradizionale nemico dell'Unit\u00e0 italiana: \"Re soldato\", \"Re di Peschiera\", \"Re della Vittoria\", o semplicemente \"Re Vittorioso\".\nDi riflesso alla sua politica improntata a idee di pace e protezione sociale, fu dipinto come il \"Re socialista\", e, similmente, per il suo appoggio a Giolitti fu noto come il \"Re borghese\".\nDopo l'8 settembre fu anche chiamato dai fascisti di Sal\u00f2 \"Re Fellone\", appellativo che rimase in una certa stampa.\nAlcune caratteristiche fisiche furono all'origine di altri nomignoli ideati negli ambienti antimonarchici o frutto di trovate goliardiche. Il Re venne soprannominato \"Sciaboletta\" a causa della bassa statura (1,53\u00a0m), che avrebbe reso necessaria la forgiatura di una sciabola particolarmente corta, per evitare che strisciasse sul terreno. Sempre con riferimento alla statura, fu chiamato \"Re Tappo\"; Mussolini lo defin\u00ec il \"Re bloccardo\".\nSimilmente, il Duca d'Aosta, riferendosi a Vittorio Emanuele e alla regina Elena (di origine montenegrina), li defin\u00ec \"Curtatone e Montanara\", guadagnandosi l'allontanamento da Corte e una missione in Africa.\nDiscendenza.\nNel 1896 spos\u00f2 la principessa Elena di Montenegro (1873\u20131952), figlia di Nicola I, re del Montenegro. Dal loro matrimonio nacquero cinque figli:\nAscendenza e osservazioni genetiche.\nL'albero genealogico di Vittorio Emanuele III ben evidenzia l'elevato livello di consanguineit\u00e0 dei matrimoni contratti nelle generazioni a lui precedenti: tre dei quattro nonni erano cugini di primo grado l'uno con l'altra, avendo tutti e tre per nonni la coppia formata da Carlo Emanuele di Savoia-Carignano e Maria Cristina di Sassonia-Curlandia.\nTitoli.\nSua Maest\u00e0 Imperiale e Reale Vittorio Emanuele III, per grazia di Dio e per volont\u00e0 della Nazione,"}
{"id": "9443", "revid": "4521645", "url": "https://it.wikipedia.org/wiki?curid=9443", "title": "Stato della Chiesa", "text": ""}
{"id": "9444", "revid": "1488558", "url": "https://it.wikipedia.org/wiki?curid=9444", "title": "Mozilla Firefox", "text": "Mozilla Firefox (conosciuto semplicemente come Firefox) \u00e8 un web browser libero e multipiattaforma, mantenuto da Mozilla Foundation. Nato nel 2002 con il nome \"Phoenix\" dai membri della comunit\u00e0 Mozilla, i quali volevano un browser stand-alone piuttosto che il raggruppamento Mozilla Application Suite, fino alla versione 56 ha usato il motore di rendering \"Gecko\", supportando gran parte dei nuovi standard web oltre ad alcune caratteristiche che sono state progettate come estensioni a questi ultimi; dalla versione 57, \"Gecko\" \u00e8 stato sostituito da \"Quantum\".\nLa sua diffusione raggiunse il picco massimo nel 2009 con il 32% dell'utenza, divenendo con la versione 3.5 il browser pi\u00f9 utilizzato; da quel momento inizi\u00f2 un lungo declino nel numero di utenti a causa della concorrenza di Google Chrome; nel dicembre 2014 Mozilla annunci\u00f2 che il browser aveva raggiunto cinquecento milioni di utenti. Nel gennaio 2016, la diffusione mondiale, come browser per PC desktop, si attestava tra il 9% e il 16%, rendendolo cos\u00ec il secondo browser pi\u00f9 diffuso.\nVersioni.\nFin dalla versione 4, Mozilla distribuisce una nuova versione di Firefox ogni sei settimane, dividendo lo sviluppo in fasi corrispondenti ai cosiddetti \"canali\" d'aggiornamento:\nUna lista delle funzionalit\u00e0, attualmente in via di sviluppo, che verranno incluse nelle prossime versioni di Firefox \u00e8 disponibile .\nIl nome e il logo.\nOrigine e significato del nome.\nSul sito ufficiale di Mozilla, nella sezione FAQ, relativamente al nome del browser si legge:\nIl panda rosso in lingua cinese \u00e8 conosciuto anche col nome di \"h\u01d4o h\u00fa\" (\u706b\u72d0), letteralmente tradotto come \"Firefox\" o \"volpe di fuoco\"; questa interpretazione \u00e8 quella che ha ispirato i creatori di Firefox.\nIl primo nome scelto fu \"Phoenix\" (\"fenice\", in inglese), per simboleggiare la rinascita dalle ceneri di Netscape. Tuttavia tale nome dovette essere cambiato poich\u00e9 era in conflitto con Phoenix Technologies, azienda produttrice di BIOS. Il nome scelto fu allora \"Firebird\", a sua volta abbandonato perch\u00e9 in conflitto con il database Firebird SQL. Il nome divenne infine \"Firefox\".\nSuccessivamente Mozilla scelse \"Minefield\" come nome per tutte le release alpha, pre-alpha, nightly e pre-nightly del suo browser Firefox. Dallo sviluppo della versione 5, i nomi scelti per indicare le release di sviluppo sono \"Nightly\", per identificare le versioni alpha e pre-alpha, e \"Aurora\" per quelle pre-beta.\nIl 3 dicembre 2010, Mozilla Foundation annunci\u00f2 di aver adottato due cuccioli femmina di panda rosso, nati il 14 giugno precedente allo zoo di Knoxville, in Tennessee.\nLa questione del logo.\nSecondo Jon Hicks, autore del logo di Mozilla Firefox, il panda rosso non evocava per\u00f2 la giusta immagine, e si ispir\u00f2 quindi a una pittura giapponese raffigurante una volpe.\nCaratteristiche.\nA differenza del precedente prodotto di punta di Mozilla Foundation, Mozilla Suite, Firefox non \u00e8 una \"suite\" di applicazioni bens\u00ec un browser web. La filosofia progettuale punta alla facilit\u00e0 d'uso, alla stabilit\u00e0, alla personalizzazione, al rispetto degli standard web, alla sicurezza, alla compattezza e alla velocit\u00e0. L'aspetto grafico pu\u00f2 essere modificato tramite i temi (l'equivalente delle skin in altri programmi) o i \"personas\", che modificano lo sfondo del browser. In Firefox \u00e8 inoltre possibile impostare l'apertura di pi\u00f9 home page, digitando nell'apposita finestra i siti desiderati separati dalla barra verticale \"|\".\nPer visualizzare le pagine web, Firefox sfrutta Quantum come motore di rendering, il quale supporta gran parte dei nuovi standard web oltre ad alcune caratteristiche che sono state progettate come estensioni a questi ultimi. Firefox \u00e8 stato progettato come prodotto multipiattaforma, ed \u00e8 disponibile per sistemi GNU/Linux, Microsoft Windows, macOS, OS/2 e Solaris. Firefox condivide con la Mozilla Suite l'intero codice sorgente oltre che la natura di software libero.\nFirefox \u00e8 nato nel settembre 2002 come una sperimentazione interna del gruppo di sviluppo di Mozilla. Ai tempi, con il progetto ancora finanziato dalla Netscape Communication Corporation, l'autonomia decisionale dei programmatori riguardo alle scelte di fondo del progetto era in qualche modo limitata e non era inusuale che si cercasse una maggiore libert\u00e0 di azione in piccoli progetti non ufficiali. Dave Hyatt (ora responsabile del browser Safari) e Blake Ross diedero dunque vita a Firefox come sperimentazione sull'usabilit\u00e0 e per dimostrare come fosse possibile adottare un approccio diverso nella produzione di un browser targato Mozilla.\nTra le sue caratteristiche vi sono un filtro integrato contro le finestre popup, il supporto per la comunicazione sicura SSL/TLS, la funzione di tabbed browsing per la navigazione contemporanea in pi\u00f9 siti (cosiddetta \"navigazione a schede\"), il download gratuito e il peso contenuto del file di installazione (meno di 14 megabyte per la versione per Windows). Firefox supporta i plug-in di Netscape e di Mozilla Suite e in pi\u00f9 \u00e8 basato su una struttura modulare che permette di aggiungere nuove funzionalit\u00e0 tramite l'uso delle estensioni, piccoli programmi scaricabili dal web e di facilissima integrazione in Firefox. Le estensioni modificano o aggiungono delle funzionalit\u00e0 riguardanti, ad esempio, l'aspetto, la sicurezza, la gestione dei file, la visualizzazione di notizie e di notifiche, l'integrazione con i social network, la gestione delle schede e lo sviluppo web.\nStrumenti di sviluppo web.\nFirefox integra di default una serie di strumenti di sviluppo web: \u00e8 dotato infatti di una \"console web\", di un \"debugger\", di uno strumento per l'analisi delle pagine e di un editor di stili. Altri utili strumenti, come il \"DOM Inspector\" e \"Firebug\", sono disponibili come estensioni.\nPiattaforma di sviluppo.\nUn altro obiettivo di Mozilla Suite, e nella fattispecie Firefox, \u00e8 quello di avere una piattaforma di sviluppo molto flessibile per creare interfacce utente in maniera rapida. L'architettura delle applicazioni, infatti, \u00e8 basata su standard come i CSS, RDF e JavaScript. Inoltre sono stati creati dei linguaggi di markup specifici come XML User Interface Language (XUL). In questo modo il codice sorgente di Firefox non \u00e8 solo libero, ma la stessa struttura architetturale del prodotto pu\u00f2 essere facilmente configurata secondo le proprie esigenze; mediante gli strumenti messi a disposizione \u00e8 infatti possibile creare estensioni facilmente integrabili nel browser.\nLe estensioni.\nLe estensioni per Mozilla Firefox sono scaricabili dal sito ufficiale, oppure da un menu interno integrato nel browser, similmente a quanto accade in alcune applicazioni che presentano una sorta di browser interno.\nAlcune delle estensioni pi\u00f9 popolari sono:\nElectrolysis.\nElectrolysis (E10S) \u00e8 un progetto di Mozilla che permette di separare l'esecuzione di plugin, contenuto e interfaccia del browser Mozilla Firefox. Il progetto garantisce a Firefox un'architettura multiprocesso, non dissimile da quella di Google Chrome. Questo ne riduce l'instabilit\u00e0, quindi il numero di crash oltre a un miglioramento delle performance. L'implementazione permette di:\nTale caratteristica \u00e8 disponibile a partire dalla versione 48 (ad eccezione degli utenti di Windows XP)\nFirefox su dispositivi mobili.\nInizialmente la versione per dispositivi mobili venne denominata \"Fennec\"; attualmente le due versioni per dispositivi mobili si chiamano Firefox per Android e Firefox per iOS.\nLa prima versione venne pubblicata il 28 gennaio 2010, compatibile con dispositivi Nokia Maemo.\nUna seconda versione (numerata 4.0 per uniformit\u00e0 con la versione desktop) usc\u00ec il 29 marzo 2011, e divenne compatibile anche con il sistema operativo Android.\nIl 12 novembre 2015 venne rilasciata una versione compatibile con i dispositivi iOS.\n\"Extended Support Release\".\nFirefox \"Extended Support Release\", abbreviato ESR, \u00e8 una versione di Firefox per aziende e organizzazioni che necessitano di supporto esteso. Ogni release \u00e8 basata sulla versione regolare ma, a differenza di quest'ultima, il ciclo di supporto ha la durata di un anno. Questa versione inoltre non include n\u00e9 nuove funzionalit\u00e0 n\u00e9 miglioramenti prestazionali (rilasciati ogni sei settimane), ma solo aggiornamenti che risolvono vulnerabilit\u00e0 gravi e pericolose.\n\"Spread Firefox\".\n\"Spread Firefox\" (diffondi Firefox), spesso abbreviato in SFX, \u00e8 un sito web, creato con software Drupal, che aveva lo scopo di far conoscere Mozilla Firefox fra gli utenti della rete. Il team del sito era composto da Blake Ross, cofondatore del progetto Firefox, Asa Dotzler, Rafael Ebron, Ian Hayward e Jamey Boje.\nNei primi tempi il sito, oltre a ospitare notizie e blog, era dotato, nella pagina principale, di un contatore che indicava, approssimativamente, il numero dei download effettuati del browser. Nel giugno del 2004 il sito ha subito un primo attacco informatico, da parte di un cracker, e nell'ottobre, quando il browser stava arrivando a quota 100 milioni di download, fu colpito di nuovo. La settimana successiva super\u00f2 quel traguardo. Dopo aver raggiunto questo numero di download, il counter venne tolto dalla pagina principale, ma non spar\u00ec del tutto ed \u00e8 tuttora funzionante tramite strumenti esterni. Dopo la diffusione della terza versione del browser di Mozilla il counter venne rimesso sul sito.\nNel dicembre 2004, SpreadFirefox cre\u00f2 Firefox Flicks, un sito che raccoglieva video pubblicitari di Firefox realizzati dagli utenti e metteva in palio dei premi, che venivano assegnati ai vincitori del concorso da una apposita giuria. Il concorso \u00e8 durato dal 21 dicembre 2004 al 14 aprile 2005. I vincitori del concorso sono stati annunciati il 27 aprile 2006.\nProgetti.\nProgetti derivati.\nAOL (\"America On Line\"), azienda che fino al 2005 finanziava il progetto Mozilla, ha annunciato che l'ultima versione di Netscape Navigator, presentata il 19 maggio 2005 con il nome di Netscape 8, fa uso del codice di Firefox come proprio fondamento.\nFlock era un browser per gestire contenuti di Social network in maniera semplificata, completamente basato su Firefox.\nGli sviluppatori di Debian GNU/Linux, non condividendo le scelte del team di Mozilla che pongono restrizioni sul nome e sul logo dei software (bench\u00e9 l'intero codice sia open source), hanno deciso di creare un fork dell'intera suite. Firefox \u00e8 stato rinominato Iceweasel, e con questo nome \u00e8 disponibile nei repository di Debian. A partire da Debian Stretch Mozilla Firefox \u00e8 di nuovo disponibile nei repository ufficiali.\nIceweasel era anche il nome del browser ufficiale del Progetto GNU, sempre fork di Firefox, con la differenza che non richiede l'installazione di componenti aggiuntivi non liberi (per esempio, utilizza Gnash al posto di Adobe Flash Player). Tale browser per\u00f2 ha cambiato nome in GNU IceCat per non generare confusione col browser di Debian.\nProgetti collegati.\nVi sono diversi progetti collegati con Firefox. Il primo \u00e8 Mozilla Thunderbird, il programma per gli utenti che vogliano consultare la propria posta elettronica e vogliano leggere e scrivere sui gruppi di discussione. Esiste poi Mozilla Sunbird, un'applicazione per la gestione di calendari.\nRecentemente \u00e8 stato anche introdotto un cellulare avente al suo interno il sistema operativo Firefox OS; attualmente dal sito \u00e8 possibile richiedere un telefonino avente Firefox OS con operatore TIM.\nLa diffusione di Firefox.\nLa diffusione in Europa dal 2008.\nSecondo la societ\u00e0 Xiti, in un sondaggio effettuato a marzo 2008, la diffusione di Firefox \u00e8 cresciuta notevolmente, soprattutto in Europa ove la diffusione media si \u00e8 attestata al 28,8% (+0,8% rispetto a dicembre 2007) e in Oceania dove si attesta attorno al 31,2%. I dati vedono una grande diffusione (oltre il 40%) in Finlandia (45,9%), in Polonia (44,0%) e in Slovenia (43,7%).\nRestano fedeli a Internet Explorer soprattutto paesi come Ucraina (15,2%), Paesi Bassi (16,4%) e Monaco (18,1%) dove Firefox si attesta a una percentuale del 15-20% circa. La diffusione in Italia si attesta attorno al 22,1% (+0,4% rispetto a dicembre 2007).\nL'incremento nella diffusione \u00e8 notevole considerando i dati di fine 2006 pubblicati sempre dalla societ\u00e0 Xiti che attribuivano a Firefox una diffusione in Europa pari al 23,1%, in confronto all'28,8% di inizio 2008.\nNel 2009, il dominio di Internet Explorer continua a disfarsi: a gennaio, per la prima volta la sua quota di mercato scende sotto quota 70% attestandosi al 67,5%; a fine marzo Firefox 3.0, con un percentuale dello 35,05%, diventa per la prima volta il browser pi\u00f9 popolare in Europa. Sempre nel 2009 Firefox raggiunge un miliardo di downloads.\nA ottobre 2009 Internet Explorer si porta al 65,7% di quota di mercato, il minimo storico da quando Net Applications stila le sue statistiche, Firefox pesa per il 23,8% del mercato e Safari per il 4,2 (quasi tutto localizzato tra gli utenti Mac). Seguono Google Chrome (3,2%) e Opera (2,2%).\nA dicembre 2009 Net Applications, conferma al comando della classifica dei browser pi\u00f9 utilizzati Internet Explorer, con uno share del 62,69%, seguito da Firefox, con il 24,61%, mentre il terzo posto spetta a Chrome, salito al 4,63%. Quarto \u00e8 Safari, con il 4,46%, quinto Opera, al 2,4%.\nA fine maggio 2010 l'utilizzo di Firefox 3.6 a livello europeo \u00e8 allineato a quello di Internet Explorer 8, al primo posto con circa 27%. Nel confronto fra tutte le versioni invece, Internet Explorer, anche se in calo, rimane il pi\u00f9 diffuso con il 43%, davanti a Firefox stabile intorno al 38,5% e Google Chrome in forte incremento, passato dal 7,5% al 9% in dieci settimane.\nSecondo StatCounter, a dicembre 2010 l'uso di Firefox in Europa ha superato quello di Internet Explorer. IE si ferma infatti al 37,52% mentre Firefox rimane pressoch\u00e9 stabile, con il 38,11%. Google Chrome continua a guadagnare punti percentuali, raggiungendo il 14,58%.\nA inizio giugno 2011, Firefox 4 \u00e8 stato scaricato circa 226 milioni di volte."}
{"id": "9447", "revid": "1855146", "url": "https://it.wikipedia.org/wiki?curid=9447", "title": "Duchi di Parma", "text": "I duchi di Parma, Piacenza e Guastalla (titolo nobiliare relativo al dominio sul Ducato di Parma e Piacenza) dal 1545 al 1802 e dal 1814 al 1859 furono i seguenti.\nIl duca di Parma fu anche duca di Piacenza, e duca di Guastalla a parte i primi anni del regno di Ottavio Farnese (1549-1556) e il periodo dei due duchi designati da Napoleone Bonaparte nel 1808. La dinastia Farnese detenne inoltre il titolo di duca di Castro dal 1537 fino al 1649.\nDuchi regnanti di Parma e Piacenza (1545\u20131735).\nBorbone di Napoli (1731\u20131735).\nIn seguito alla morte senza eredi di Antonio Farnese la corona passa ai Borbone di Spagna nella persona del futuro Carlo III, figlio di Elisabetta Farnese, secondo il Trattato dell'Aia.\nDominazione austriaca (1735\u20131748).\nLa guerra di successione polacca coinvolse pesantemente il ducato gettandolo nel caos dinastico. Mentre il duca Carlo I nel 1734 si lanciava alla conquista dell'austriaca Napoli, la sguarnita Parma veniva di converso occupata dalle armate germaniche, e in seguito ad un armistizio con la Francia l'imperatore Carlo VI si proclamava duca. A creare ulteriori dissidi si aggiunse l'alleato dei francesi Carlo Emanuele III di Savoia che disinibitamente si proclamava duca della Piacenza da lui occupata, battendovi addirittura moneta. La situazione fu chiarita solo dal Trattato di Vienna (1738), con cui si sanc\u00ec lo scambio fra Parma e Napoli.\nTuttavia l'imperatore Carlo non pass\u00f2 alla storia nella lista numeraria dei duchi parmensi. Alle suddette traversie belliche, infatti, si un\u00ec il fatto che anche a Parma si fece sempre indicare come imperatore, e mai come duca. Ancor di pi\u00f9 pes\u00f2 il dato legislativo che gli Asburgo sottomisero Parma all'amministrazione milanese, determinando \"de facto\" la transitoria perdita di soggettivit\u00e0 del ducato parmense. Questo periodo venne dunque assimilato ad un'annessione politica allo Stato di Milano.\nAll'imperatore Carlo VI il 20 ottobre 1740 successe la figlia Maria Teresa d'Asburgo che, con il Trattato di Aquisgrana (1748), accett\u00f2 la restaurazione borbonica.\nDuchi regnanti di Parma e Piacenza (1748\u20131802).\nCon il trattato di Aquisgrana, che segn\u00f2 la fine della guerra di successione austriaca, si decise che il ducato/principato di Parma e Piacenza venisse affidato alla dinastia dei Borbone, nella persona di Filippo di Borbone, figlio di Filippo V di Spagna e di Elisabetta Farnese. Dal 1748 inoltre, i duchi/principi di Parma furono anche duchi/principi di Guastalla in seguito all'annessione del ducato di Guastalla.\nOccupazione francese (1802\u20131814).\nDuchi onorari sotto Napoleone (1808\u20131814).\nIn accordo con il patto stretto tra Napoleone e il figlio del defunto Ferdinando, l'Impero francese dapprima pose il ducato sotto un commissariato, poi lo annesse direttamente come dipartimento del Taro, con l'eccezione di Guastalla assegnata al Regno d'Italia.\nCon l'incorporazione legale all'Impero, Napoleone volle creare due titoli onorifici con i soppressi titoli ducali di Parma e Piacenza dandoli ai suoi due ex colleghi dei tempi del Consolato: Jean-Jacques R\u00e9gis de Cambac\u00e9r\u00e8s (1753 \u2013 1824) ricevette dal 1808 fino alla caduta di Napoleone il titolo di \"Duca di Parma\". Nello stesso arco temporale, Charles-Fran\u00e7ois Lebrun (1739 \u2013 1824) ricevette il titolo di \"Duca di Piacenza\".\nDuca di Parma\nDuca di Piacenza\nDuchi regnanti di Parma e Piacenza (1814\u20131859).\nDopo la caduta di Napoleone, il Congresso di Vienna decise di restaurare il ducato di Parma e Piacenza affidandolo a titolo vitalizio all'arciduchessa Maria Luisa d'Austria, moglie di Napoleone ed ex imperatrice dei francesi. Alla sua morte si stabil\u00ec che il ducato sarebbe tornato ai Borbone-Parma, regnanti nel frattempo sul ducato di Lucca.\nBorbone di Parma (1847\u20131859).\nI seguenti duchi non regnarono pi\u00f9 su Guastalla, ceduta a Modena in cambio dell'alta Lunigiana.\nIn seguito al risorgimento il Ducato di Parma perse la propria indipendenza e, dopo un periodo di dittatura rivoluzionaria filosabauda, nel 1860 venne annesso tramite plebiscito al Regno di Sardegna andando a costituire il Regno d'Italia.\nIl deposto duca e i suoi eredi andarono a costituire i pretendenti al trono parmense."}
{"id": "9448", "revid": "83531", "url": "https://it.wikipedia.org/wiki?curid=9448", "title": "Sharm el-Sheikh", "text": "Sharm el-Sheikh (, , lett. \"Baia dello sceicco\", anche traslitterato come \"Sharm ash-Shaikh\", \"Sharm El Sheik\" ed \"El sheik\") \u00e8 una localit\u00e0 turistica egiziana posta nella parte meridionale della penisola del Sinai e bagnata dal mar Rosso.\nCentro amministrativo del Governatorato del Sinai del Sud, dalla fine degli anni novanta Sharm el-Sheikh ospita regolarmente conferenze politiche di alto livello alle quali partecipano tutte le pi\u00f9 importanti nazioni del mondo, oltre a numerosi incontri della Lega araba.\nLa citt\u00e0 si presenta principalmente come un grande centro, costituito in gran parte da villaggi e residence turistici spesso dotati di servizi di animazione. Gli abitanti, per la maggioranza, sono persone provenienti da altre zone dell'Egitto che lavorano nei centri turistici e risiedono a Sharm el-Sheikh per lavoro.\nGeografia e clima.\nSharm el-Sheikh \u00e8 situata all'estremit\u00e0 sud della penisola del Sinai, nel golfo di Aqaba, protetta da maestose montagne, quindi gode tutto l'anno di un clima molto caldo; infatti nei mesi estivi le temperature raggiungono livelli elevatissimi. In generale il clima \u00e8 secco e quindi il calore pi\u00f9 sopportabile, ma varia da zona a zona: nel Canale di Suez e nel golfo di \u02bfAqaba, per esempio, si concentrano le massime temperature, 45 gradi, e le minime, 15 gradi. In media, le temperature oscillano tra i 35\u00a0\u00b0C e i 45\u00a0\u00b0C in estate e i 20\u00a0\u00b0C e i 25\u00a0\u00b0C in inverno; i mesi pi\u00f9 freddi e variabili sono dicembre e gennaio. Anche se attrae turisti praticamente in ogni stagione, Sharm el-Sheikh offre il meglio delle condizioni climatiche nel periodo di marzo-maggio e settembre-novembre.\nLa stagione invernale, seppur mite e con un forte irraggiamento solare diurno, non offre, se non in sporadici giorni, temperature massime superiori ai 25\u00a0\u00b0C. Le temperature minime oscillano intorno ai 13 \u00b0C ma almeno una o due volte \u2013 in occasione delle irruzioni di aria fredda sul Mediterraneo orientale cui neanche il mar Rosso settentrionale pu\u00f2 dirsi al riparo \u2013 possono scendere anche sino a 7-8\u00a0\u00b0C. Considerando il forte vento che spira frequente nella zona, il clima invernale pu\u00f2 risultare piuttosto fresco e variabile, simile alla primavera italiana. A ci\u00f2 peraltro si deve aggiungere che la temperatura del mare oscilla intorno ai 21-23\u00a0\u00b0C, rendendo indispensabile \u2013 almeno per i meno temerari \u2013 l'uso di una muta per le immersioni.\nLe precipitazioni sono praticamente assenti anche in inverno: statisticamente Sharm riceve 10\u201315\u00a0mm all'anno di pioggia tra novembre e marzo, distribuita in maniera piuttosto irregolare di anno in anno. Il sole dunque splende per la maggior parte dei giorni disturbato talvolta, nelle giornate pi\u00f9 fresche, da passaggi di innocue nubi alte e stratificate.\nIl periodo estivo \u00e8 molto caldo: le temperature massime non scendono praticamente mai sotto i 35\u00a0\u00b0C (si raggiungono punte anche di 45\u00a0\u00b0C) e le minime rimangono sopra i 23\u00a0\u00b0C. Fortunatamente sono attenuate dal vento e dalla bassa umidit\u00e0 della zona (intorno al 20-30%) che rende abbastanza accettabile la temperatura percepita.\nQuanto alle temperature del mare \u00e8 possibile bagnarsi da aprile a met\u00e0 novembre senza problemi; agli inizi di settembre, quando raggiunge il suo picco, si possono registrare valori anche di 30\u00a0\u00b0C. Nei restanti mesi si aggira intorno ai 21\u201323\u00a0\u00b0C.\nStoria.\nPrima del 1967 Sharm el-Sheikh era poco pi\u00f9 che un villaggio di pescatori. Lo sviluppo commerciale dell'area inizi\u00f2 quando gli israeliani costruirono la citt\u00e0 di Ofira, 6\u00a0km a nord della baia di Naama. Fu il primo insediamento concepito appositamente per i turisti.\nQuando il Sinai torn\u00f2 sotto il controllo egiziano, nel 1982, il governo del paese si adoper\u00f2 per favorire lo sviluppo turistico del territorio. Investitori esteri che avevano scoperto il potenziale commerciale della localit\u00e0 durante gli anni dell'occupazione israeliana diedero il proprio contributo all'attivit\u00e0 edilizia. Contemporaneamente nacquero le prime leggi a tutela del paesaggio, che imposero anche delle altezze per gli edifici al fine di preservare le bellezze naturali.\nIl 23 luglio 2005 Sharm el-Sheikh fu teatro di sanguinosi attentati terroristici di matrice islamico-fondamentalista, che miravano a colpire il governo egiziano con azioni violente a danno del settore turistico. Gli attentati causarono la morte di 88 persone, di cui 57 egiziane, e il ferimento di altre 200, facendone l'attentato terroristico pi\u00f9 violento della storia d'Egitto in termini di perdite di vite umane dopo il massacro di Luxor del 1997.\nLa citt\u00e0 fu sede di varie conferenze di pace del Medio Oriente come quella del 4 settembre 1999, conclusasi con l'accordo sul ripristino del controllo palestinese della striscia di Gaza. Il 17 ottobre 2000 a Sharm si tenne un secondo summit dopo lo scoppio della seconda intifada, ma l'incontro non riusc\u00ec a porre fine alle violenze. Il 3 agosto 2005 si tenne a Sharm un incontro sul conflitto arabo-israeliano. Nel 2007 ebbe luogo nella cittadina un importante incontro in cui dignitari iracheni discussero della ricostruzione del paese. La citt\u00e0 ha ospitato il Forum economico mondiale per il Medio Oriente nel 2006 e nel 2008.\nInfrastrutture e trasporti.\nL'aeroporto internazionale di Sharm el-Sheikh (sigla: SSH) fornisce voli interni per Il Cairo, Hurghada, Luxor e Alessandria. Sono ormai numerosi i paesi serviti da voli charter: Italia, Germania, Svizzera, Regno Unito, Ucraina e Russia in particolar modo.\nPer quanto riguarda l'Italia, in aggiunta ai voli di linea EgyptAir che partono principalmente da Roma e Milano (con scalo al Cairo), il grande afflusso di turisti italiani a Sharm el-Sheikh ha portato all'istituzione di numerosi voli charter da altre citt\u00e0, nonch\u00e9 voli diretti da compagnie aeree quali Aircairo ed Air Arabia.\nIl porto di Sharm el-Sheikh, inizialmente privo di velleit\u00e0 turistiche, \u00e8 stato completamente adattato alle nuove esigenze degli ultimi anni, e ora fornisce servizi a numerosi yacht privati, navi da crociera e traghetti per Hurghada e Aqaba.\nPer gli spostamenti a corto raggio \u00e8 possibile servirsi di taxi, di piccoli ed economici furgoni adibiti a taxi collettivi oppure di auto in affitto.\nNumerosi pullman di linea offrono spostamenti a medio e lungo raggio, con ottimi prezzi e un discreto comfort.\nSubacquea e sport acquatici.\nSharm el-Sheikh \u00e8 diventata una meta importante per la pratica della subacquea, con sub provenienti da tutto il mondo. Situata nel Mar Rosso offre scenari subacquei di grande bellezza anche grazie alla splendida barriera corallina e una temperatura dell'acqua piacevole per le immersioni. Le immersioni subacquee, lo snorkeling, il windsurf e il canottaggio sono comunemente praticati dai turisti."}
{"id": "9449", "revid": "86599", "url": "https://it.wikipedia.org/wiki?curid=9449", "title": "Sinai", "text": ""}
{"id": "9452", "revid": "539155", "url": "https://it.wikipedia.org/wiki?curid=9452", "title": "Opera", "text": "L'opera \u00e8 il termine italiano di utilizzo internazionale per un genere teatrale e musicale in cui l'azione scenica \u00e8 abbinata alla musica e al canto. La denominazione \"opera\" \u00e8 la forma abbreviata di opera lirica o anche della locuzione sostantivale opera in musica. Non \u00e8 un caso che la parola \"opera\" sia usata invariabilmente in quasi tutte le lingue del mondo: anche se pure altre nazioni posseggono tradizioni operistiche di innegabile importanza e valore, il genere \u00e8 nato e si \u00e8 sviluppato in Italia, paese che per questo possiede il maggior numero di teatri d'opera al mondo e ha tra i suoi maggiori vanti l'essere universalmente considerata la patria dell'opera.\nTra i numerosi sinonimi, pi\u00f9 o meno appropriati, basta ricordare \"melodramma\", \"opera in musica\", \"teatro musicale\" e \"opera lirica\", espressione largamente impiegata dal linguaggio comune e mediatico. Il termine \u00e8 fortemente contestualizzato nel suo impiego, in quanto il vocabolo \"opera\", in italiano, \u00e8 un termine di origine latina che indica un lavoro in generale, particolarmente in ambito artistico.\nDall'agosto 2013, l'Associazione Cantori Professionisti d'Italia ha depositato presso il MIBACT il dossier per la Candidatura UNESCO per l'opera italiana, con l'intento di iscrivere l'opera all'interno del Patrimonio dell'Umanit\u00e0 protetto da UNESCO.\nCaratteristiche.\nll teatro di prosa opera per mezzo di scenografie e costumi e attraverso la recitazione. Il testo letterario appositamente composto, che contiene le battute pronunciate dai personaggi e le didascalie, \u00e8 denominato libretto. I cantanti sono accompagnati da un complesso strumentale di dimensioni variabili, anche di una grande orchestra sinfonica. Fin dal suo primo apparire, l'opera accese appassionate dispute tra gli intellettuali, tese a stabilire se l'elemento pi\u00f9 importante fosse la musica o il testo poetico.\nI soggetti rappresentati sono vari e possono corrispondere a taluni sottogeneri: serio, buffo, giocoso, semiserio, farsesco.\nL'opera si articola convenzionalmente in vari \"numeri musicali\", che includono sia momenti d'assieme (duetti, terzetti, concertati, cori, balletti) sia assoli (arie, ariosi, romanze, cavatine, cabalette).\nIn realt\u00e0 oggi il successo di un'opera deriva da un insieme di fattori alla cui base, oltre alla qualit\u00e0 della musica (che dovrebbe andare incontro al gusto prevalente, ma che talvolta presenta tratti di forte innovazione), vi \u00e8 l'efficacia drammaturgica del libretto e di tutti gli elementi di cui si compone lo spettacolo teatrale.\nUn'importanza fondamentale rivestono dunque anche la messinscena (scenografia, regia, costumi ed eventuali coreografie), la recitazione ma, soprattutto, la qualit\u00e0 vocale dei cantanti. Se le risorse per una produzione scenica sono insufficienti, soprattutto se il lavoro richiede una messa in scena particolarmente elaborata, l'opera pu\u00f2 essere eseguita in forma di concerto.\nLa storia dell'opera abbraccia un arco temporale di oltre quattro secoli, dalla fine del XVI al presente. Dopo la met\u00e0 del secolo XX la produzione di nuove opere si \u00e8 ridotta sensibilmente, anche a causa dell'affermarsi di nuove forme di spettacolo e intrattenimento, non pi\u00f9 legate alla dimensione del teatro, quali la cinematografia, la radiofonia e la televisione.\nNumeri, cantanti e ruoli.\nFino a quasi tutto l'Ottocento l'opera italiana \u00e8 suddivisa in \"numeri musicali\": arie, duetti, terzetti, concertati, cori, balletti, ecc.\nNel XVIII secolo singoli numeri sono raccordati da recitativi accompagnati solo dal basso continuo, noti come \"recitativi secchi\", nei quali si era evoluto il \"recitar cantando\" del melodramma della fine del XVI secolo. Nel teatro musicale comico francese e tedesco (vale a dire nei generi dell'op\u00e9ra-comique e del singspiel) i recitativi secchi sono sostituiti da dialoghi parlati.\nAria e recitativo hanno convissuto a lungo nel secondo Settecento e nei primi anni dell'Ottocento, finch\u00e9 il recitativo secco non cadde in disuso, venendo sostituito completamente da quello \"accompagnato\" dall'intera orchestra, ma sopravvivendo un po' pi\u00f9 a lungo nell'ambito del teatro comico. Il recitativo accompagnato sar\u00e0 invece inglobato nel numero insieme all'aria con la denominazione di \"scena\". \nI cantanti, e i ruoli che essi interpretano, sono distinti in rapporto al \"registro vocale\".\nLe voci maschili sono denominate, dalla pi\u00f9 grave alla pi\u00f9 acuta, basso, baritono, tenore. A essi si possono aggiungere le voci di controtenore (o contraltista) e di sopranista, che utilizzano un'impostazione in falsetto a imitazione della voce femminile. Esse eseguono ruoli un tempo affidati ai castrati.\nLe voci femminili sono classificate, dalla pi\u00f9 grave alla pi\u00f9 acuta, come contralto, mezzosoprano e soprano. Anch'esse eseguono oggi, molto pi\u00f9 di frequente delle corrispondenti voci maschili, i ruoli sopranili e/o contraltili scritti per le voci dei castrati.\nPanoramica storica.\nLa storia dell'opera abbraccia un arco cronologico-temporale di oltre quattro secoli, dalla fine del XVI al presente. Le origini dell'opera si fanno risalire al passaggio tra il XVI e il XVII secolo, quando un gruppo di intellettuali fiorentini, noto come Camerata de' Bardi, dal nome del mecenate che li ospitava, decide di formalizzare il nuovo genere. Le sue radici storiche risalgono per altro al teatro medievale e ad artisti come Guido d'Arezzo, un religioso italiano emulato in seguito anche all'estero, tipico esempio \u00e8 dato dalla religiosa benedettina Ildegarda di Bingen, quest'ultima nota per l'opera drammatica \"Ordo Virtutum\" composta nel 1151 circa, mentre le radici ideali affondano nel teatro antico e in particolare nella tragedia classica. D'altronde gi\u00e0 la commedia dell'arte cinquecentesca prevedeva al suo interno l'uso delle canzoni, cos\u00ec come il \"ballet de court\" francese ed il \"masque\" inglese mescolavano voci, strumenti, scene, mentre i drammi pastorali comprendevano ampi spazi musicali.\nL'opera ha poi enorme diffusione in et\u00e0 barocca, affermandosi soprattutto a Roma e Venezia. Spettacolo inizialmente riservato alle corti, e dunque destinato a una \"\u00e9lite\" di intellettuali e aristocratici, acquista carattere di intrattenimento a partire dall'apertura dei primi teatri pubblici, nel 1637 il Teatro San Cassiano a Venezia, il primo teatro moderno per struttura, per organizzazione, per gestione (basti pensare al palcoscenico con fondali dipinti intercambiabili, la platea e i palchetti da affittare) e nel 1639 il Teatro Santi Giovanni e Paolo di Venezia.\nTra i soggetti preferiti ci sono, nel corso del XVII secolo, i poemi omerici e virgiliani e le vicende cavalleresche, in particolare quelle narrate da Ludovico Ariosto e Torquato Tasso, con l'aggiunta di spunti comici, erotici, fantasiosi. La musica \u00e8 caratterizzata dall'onnipresente basso continuo, arricchito dalla presenza di strumenti a fiato e ad arco.\nAlla severit\u00e0 dell'opera degli esordi, ancora permeata dell'estetica tardo-rinascimentale e che trova l'espressione pi\u00f9 alta e originale nella figura di Claudio Monteverdi, subentra allora un gusto per la variet\u00e0 delle musiche, delle situazioni, dei personaggi, degli intrecci; mentre la forma dell'aria, dalla melodia accattivante e occasione di esibizione canora, ruba sempre pi\u00f9 spazio al recitativo dei dialoghi e, di riflesso, all'aspetto letterario, mentre il canto si fa sempre pi\u00f9 fiorito.\nNel frattempo, il compositore francese di origine italiana Jean-Baptiste Lully d\u00e0 vita all'opera francese, Henry Purcell fa nascere l'opera inglese e Heinrich Sch\u00fctz d\u00e0 origine all'opera tedesca.\nIn quest'ultima la frequente cantabilit\u00e0 che riscontriamo nelle opere italiane, poco adatta per la musica francese, viene abbandonata e si lascia spazio a una interpretazione musicale del testo.\nLo stile di canto, pi\u00f9 severo e declamatorio, \u00e8 prevalentemente sillabico. Ulteriori elementi di differenziazione rispetto al modello italiano sono costituiti dall'importanza assegnata alle coreografie e dalla struttura in cinque atti, che l'opera seria francese conserver\u00e0 fino a tutto il XIX secolo. Nacquero cos\u00ec la trag\u00e9die lyrique e l'op\u00e9ra-ballet.\nDalla fine del Seicento, le arie dell'opera italiana si compongono di due strofe poetiche intonate col \"da capo\", ossia ripetendo, con qualche variazione di stile, la prima strofa. Una forma impiegata fino alla fine del XVIII secolo. \u00c8 questo il secolo nel quale l'opera italiana \u00e8 riformata dai poeti Apostolo Zeno e Pietro Metastasio, i quali stabiliscono una serie di canoni formali, relativi sia all'impianto drammaturgico che alla struttura metrica delle arie, applicando le cosiddette unit\u00e0 aristoteliche e dedicandosi esclusivamente al genere serio.La scelta di Zeno e Metastasio di escludere ogni elemento comico dal teatro musicale serio determina la nascita dell'opera comica, dapprima in forma di intermezzo, poi come opera buffa.\nGeorg Friedrich H\u00e4ndel fu uno dei maggiori compositori del Settecento ed oggi molte sue opere sono eseguite frequentemente; tra queste, soprattutto \"Giulio Cesare\", \"Rinaldo\", \"Ariodante\" e \"Tamerlano\".\nLa seconda met\u00e0 del XVIII secolo registra anche l'azione riformatrice di Gluck e Mozart, in qualche misura anticipata, in Italia, da quella di Niccol\u00f2 Jommelli e Tommaso Traetta. La riforma consiste in una riduzione dell'ampollosit\u00e0 e della retorica canora a vantaggio di un chiaro svolgimento dell'azione e di una maggiore aderenza della musica a situazioni e personaggi. La struttura del melodramma italiano, in particolare, col passare dei decenni, si era infatti cristallizzata in una meccanica successione di recitativi e arie. Gluck realizza la sua riforma nell'ambito dell'opera seria, mantenendosi entro il filone di una classicit\u00e0 espressivamente austera, entro i generi dell'opera italiana prima e dell'opera francese poi; Mozart sviluppando liberamente il genere di ascendenza goldoniana del dramma giocoso, nelle sue opere italiane pi\u00f9 famose, nonch\u00e9 dando impulso alla nascente opera tedesca.\nAncora oggi \"Don Giovanni\", \"Le nozze di Figaro\", \"Die Zauberfl\u00f6te\" e \"Il ratto dal serraglio\" di Mozart sono tra le opere maggiormente eseguite nel mondo. Intanto in Francia divampa la \"querelle des bouffons\", un'accesa polemica tra i sostenitori dell'opera buffa italiana (tra cui gli enciclopedisti e in particolare Jean-Jacques Rousseau) e i seguaci dell'opera francese, scatenata dalla rappresentazione di un intermezzo di Pergolesi, \"La serva padrona\".\nNella seconda met\u00e0 del Settecento alcuni dei pi\u00f9 importanti maestri italiani, quali Piccinni e Sacchini e, pi\u00f9 tardi, Cherubini e Spontini, si stabiliscono a Parigi, ma lo scontro fra le tradizioni e le scuole operistiche italiana e francese non cessa, traducendosi nell'ennesima disputa parigina, che vede contrapposti i seguaci di Piccinni e quelli di Gluck.\nGli anni che vanno dal 1810 al 1823 sono dominati in Italia dalla figura di Gioachino Rossini, che da un lato porta a compimento l'esperienza dell'opera buffa, abbandonando la commedia realistica in favore di una comicit\u00e0 assoluta, con punte di moderno surrealismo, dall'altro ingloba nel genere serio elementi di importazione francese. Lo stesso Rossini, trasferitosi a Parigi, inaugura con \"Guillaume Tell\" il genere del \"grand op\u00e9ra\", destinato a un'enorme fortuna nei decenni seguenti.\nDopo di lui, in Italia, la distinzione tra i generi si attenua progressivamente. Situazioni e personaggi di commedia sono integrati sempre pi\u00f9 spesso nel teatro drammatico, proseguendo di fatto il breve esperimento dell'opera semiseria. Pi\u00f9 in generale, nel periodo post-rossiniano la componente aulica e moraleggiante lascia spazio all'elemento propriamente lirico, e in queste opere, che si collocano in una posizione sospesa fra l'estetica classica e quella romantica, assistiamo al trionfo del belcanto, liberato da ogni retorica.\nUna sterzata verso un romanticismo di gusto francese o al pi\u00f9 inglese, carico di contrasti drammatici ma anche caratterizzato da esplicite incursioni nel realismo, viene dal teatro di Giovanni Pacini, Saverio Mercadante, Vincenzo Bellini e Gaetano Donizetti. Sulla loro scia, ma con una maggiore attenzione alla rappresentazione, diretta o metaforica, della realt\u00e0 storica dell'Italia contemporanea e con una ben pi\u00f9 organica visione drammaturgica, si colloca la figura di Giuseppe Verdi, autore di alcune delle opere pi\u00f9 famose ed eseguite di sempre, quali \"Nabucco\", \"Rigoletto\", \"Il trovatore\", \"La traviata\", \"Aida\", \"Otello\" e \"Falstaff\".\nIn questa fase, che termina all'incirca con gli anni sessanta del XIX secolo, si assiste a una progressiva dilatazione delle forme chiuse, in particolare del numero, in favore di una nuova continuit\u00e0 drammaturgica.\nNel frattempo, l'opera francese sviluppa i generi contrapposti del grand op\u00e9ra (con messe in scena sfarzose e balli) e dell'op\u00e9ra-comique (con i dialoghi parlati), ciascuno legato a un teatro parigino. Con la seconda met\u00e0 del secolo si impone per\u00f2 un nuovo genere intermedio, l'op\u00e9ra-lyrique, elaborato da Charles Gounod a partire dal \"Faust\".\nIl modello francese ha un impatto decisivo anche sulla produzione operistica italiana degli anni settanta e ottanta dell'Ottocento, nella fase storica nota come \"transizione\", durante la quale, mentre decadono le vecchie forme convenzionali, si afferma il genere della Grande opera, rivisitazione italiana del vecchio grand op\u00e9ra francese.\nAssai meno fortunato rispetto al precedente, ma destinato a incidere ben pi\u00f9 a lungo e ben pi\u00f9 in profondit\u00e0 sull'evoluzione del teatro musicale europeo \u00e8 il modello alternativo di Richard Wagner. Muovendo da una debole tradizione operistica tedesca - i cui maggiori esponenti erano stati finora Mozart, Beethoven (\"Fidelio\") e Weber (\"Der Freisch\u00fctz\") - Wagner rivoluzion\u00f2 dalle fondamenta il genere operistico, eliminando le forme chiuse e il protagonismo dei cantanti e strutturando le sue partiture in chiave sinfonica intorno ai \"leitmotiv\" (temi conduttori). Il suo nuovo linguaggio, estremamente ardito, \u00e8 alle radici della musica moderna e nei decenni seguenti fu assorbito anche dalle scuole operistiche italiana e francese. Pi\u00f9 indipendente si mantenne la nascente scuola russa, con Michail Glinka prima e il Gruppo dei Cinque poi, che muoveva da premesse nazionalistiche.\nIn Italia il modello musicale wagneriano e quello teatrale-drammaturgico (e, in minor misura, lirico-musicale) dell'ultimo Verdi furono assorbiti e rielaborati in modo originale dai compositori della Giovane Scuola, affermatasi a partire dall'ultimo decennio del secolo, fra cui Pietro Mascagni, Ruggero Leoncavallo, Umberto Giordano, Francesco Cilea e soprattutto Giacomo Puccini autore di opere divenute celebri quali \"Manon Lescaut\", \"La boh\u00e8me\", \"Tosca\", \"Madama Butterfly\". Vanno infine segnalati gli apporti alla poetica della giovane scuola da parte di musicisti di \"transizione\", come Amilcare Ponchielli, Arrigo Boito e Alfredo Catalani, e del francese Georges Bizet, che con \"Carmen\" aveva aperto nuove strade alla lirica europea del tempo.\nIn questo periodo gli operisti italiani, accantonati i soggetti storici della grande opera, si orientarono tuttavia verso drammaturgie di tipo realista o addirittura verista (con la nascita del genere vero e proprio dell'opera verista), ben pi\u00f9 affini a quelle del teatro musicale francese del secondo Ottocento, in particolare al genere dell'op\u00e9ra-lyrique.\nDopo la met\u00e0 del secolo XX la produzione di nuove opere si \u00e8 ridotta sensibilmente, anche a causa dell'affermarsi di nuove forme di spettacolo e intrattenimento quali la cinematografia, la radiofonia e la televisione.\nTipologia.\nNel corso della storia si sono formati vari generi di opera lirica, con una continua contaminazione e derivazione di una dall'altra categoria, per seguire i gusti del pubblico o per creare da parte degli artisti soggetti e lavori originali. \nOpera seria.\nL'opera seria \u00e8 un genere tipico dell'opera italiana. Si contrappone storicamente al genere dell'opera buffa, al punto tale che la decadenza di quest'ultima, nel corso del XIX secolo, fin\u00ec per renderne prima incerti, poi irriconoscibili i contorni. I temi portanti dell'opera seria sono il dramma e le passioni umane.\nOpera buffa.\nSi svilupp\u00f2 a Napoli nella prima met\u00e0 del XVIII secolo come opera comica e da l\u00ec migr\u00f2 a Roma e nel nord Italia. Compositori famosi, compreso Mozart, Rossini, Donizetti e altri ancora, diedero un largo contributo allo sviluppo di questo genere operistico.\nMelodramma giocoso.\nIl \"melodramma giocoso\" o \"dramma giocoso\" \u00e8 un genere operistico che ebbe origine in Italia verso la met\u00e0 del XVIII secolo. Il termine venne per la prima volta usato da Giovanni Cosimo Villifranchi come prefazione al suo lavoro comico L'Ipocondriaco, per\u00f2 fu Carlo Goldoni che inizi\u00f2 ad impiegarlo regolarmente dal 1748. Un dramma giocoso ha un intreccio sentimentale o patetico concluso da un lieto fine e si colloca quindi a met\u00e0 strada tra l'opera seria e l'opera buffa.\nOpera semiseria.\nL'opera semiseria \u00e8 un genere operistico in cui convivono personaggi, forme e stili tratti dall'opera seria e dall'opera buffa. Storicamente il genere semiserio si afferm\u00f2 in Italia negli ultimi decenni del Settecento, sul modello della pi\u00e8ce au sauvatage francese. \nFarsa.\nLa farsa \u00e8 genere operistico diffuso tra l'ultima decade del XVIII secolo e le prime tre del XIX secolo principalmente a Venezia e a Napoli e in misura minore nel resto d'Italia. Si trattava normalmente di un'opera di carattere buffo con un solo atto, a volte rappresentata insieme a dei balletti.\nSingspiel.\nIl Singspiel (termine che significa letteralmente \"recita cantata\") \u00e8 un genere operistico in voga tra il XVIII e il XIX secolo, sorto e sviluppatosi in area tedesco-austriaca, caratterizzato dall'alternanza di parti recitate e parti cantate. A differenza dell'opera italiana, che prevede recitativi cantati, nel Singspiel i recitativi sono perci\u00f2 recitati, in lingua tedesca, come nel teatro di prosa.\nOp\u00e9ra-comique.\nL'op\u00e9ra-comique \u00e8 un genere operistico francese che conteneva dialoghi parlati. Essa deriv\u00f2 dal vaudeville dei Theatres di St Germain e St Laurent (ed in misura minore dal teatro della Com\u00e9die-Italienne). Il genere ebbe inizio con l'opera T\u00e9l\u00e9maque di Alain-Ren\u00e9 Lesage del 1715 ed ebbe termine soltanto nel XX secolo.\nGrand op\u00e9ra.\nIl grand op\u00e9ra \u00e8 un genere operistico che ha dominato la scena francese fra gli anni venti e gli anni ottanta dell'Ottocento, sostituendosi alla trag\u00e9die lyrique molto in voga nel XVII e XVIII secolo. I primi esempi compiuti di grand op\u00e9ra sono: La muta di Portici (La muette de Portici) di Auber (1828) e Guglielmo Tell (Guillaume Tell) di Rossini (1829).\nMusikdrama.\nMusikdrama, in italiano dramma musicale, \u00e8 un termine tedesco usato per indicare l'unit\u00e0 di prosa e musica. Coniato da Theodor Mundt nel 1833, \u00e8 stato adottato dal compositore Richard Wagner, assieme al neologismo Gesamtkunstwerk (opera d'arte totale), per definire le proprie opere, come L'olandese volante, Tannh\u00e4user e Lohengrin, la Tetralogia, Tristano e Isotta, I maestri cantori di Norimberga e Parsifal."}
{"id": "9453", "revid": "2111157", "url": "https://it.wikipedia.org/wiki?curid=9453", "title": "Fuoristrada", "text": "I fuoristrada (o tuttoterreno) sono veicoli a motore dotati di particolari caratteristiche, che li rendono adatti a muoversi oltre che sulle strade asfaltate, come i normali veicoli, anche al di fuori di esse, su fondi accidentati, a forte pendenza e a scarsa aderenza. Le possibili tipologie di fondo presenti lungo percorsi fuori strada sono: sterrato, ghiaioso, erboso, sabbioso, fangoso, roccioso, innevato, ghiacciato, guado. La capacit\u00e0 di affrontare ogni genere di fondo rende i veicoli fuoristrada in grado di raggiungere luoghi altrimenti preclusi ai veicoli convenzionali, risultando cos\u00ec estremamente versatili, tanto da aver trovato svariate applicazioni in campo civile (antincendio, soccorso, ecc.), militare (esercito, forestale, ecc.) e professionale (minerario, cantieristico, ecc.), oltre che per usi privati e ricreativi. Comunemente col termine \"fuoristrada\" si intendono specifiche autovetture, ma il termine \u00e8 riferibile anche a particolari autocarri (\"Unimog\"), motocicli (\"motocross\") e \"quad (quadriciclo fuoristrada).\"\nAspetti tecnici.\nLe dotazioni tecniche specifiche per fuoristrada con quattro ruote motrici su due assi (da cui la sigla \"4x4\"), ma applicabili analogamente anche su mezzi con pi\u00f9 ruote motrici su pi\u00f9 assi (\"6x6\", \"8x8\", etc.), sono:\nLe caratteristiche di un fuoristrada sono:\nGli accessori specifici per fuoristrada sono:\nC'\u00e8 da sottolineare che la meccanica aggiuntiva rispetto ai normali veicoli e l'installazione di numerosi accessori specialistici comportano anche un aggravio in termini di peso e di dissipazioni, quindi di consumi, oltre che di costi, gi\u00e0 dall'acquisto. Inoltre, le caratteristiche geometriche ideali per i fuoristrada sono esattamente opposte a quelle delle auto sportive (sagoma ampia e sollevata invece che fine e rasoterra, ruote esposte all'attrito con l'aria invece che ben carenate, etc.), pertanto penalizzanti dal punto di vista aerodinamico, altro aspetto incisivo sui consumi, sebbene pi\u00f9 significativo alle alte velocit\u00e0, campo generalmente inidoneo ai fuoristrada quindi evitato anche elettronicamente per garantirne stabilit\u00e0 in curva.\nAspetti storici.\nSebbene la trazione integrale fosse gi\u00e0 stata sperimentata su alcune autovetture (come la Mitsubishi PX33 o la GAZ-61), progenitrice degli odierni fuoristrada fu la celebre Jeep Willys MB, costruita negli Stati Uniti dal 1941, durante la seconda guerra mondiale, per scopi militari di trasporto leggero. Nel secondo dopoguerra, si diffuse progressivamente l'impiego privato di questo genere di veicoli, con finalit\u00e0 lavorative e ricreative. Modelli che hanno fatto \"storia\" a livello di mercato o nelle competizioni, quindi degni di nota, sono: in casa Land Rover, il Range Rover vero e proprio antesignano dei fuoristrada di lusso, mentre il Defender e il Discovery si distinsero nei memorabili Camel Trophy degli anni ottanta e novanta; il Mitsubishi Pajero, dominatore di ben 12 Rally Dakar; l'Iveco Massif, protagonista di massacranti spedizioni Overland; il Nissan Patrol e il Toyota Land Cruiser, diffusissimi nelle regioni pi\u00f9 impervie del pianeta; fra quelli di diretta derivazione militare si ricordano, infine, l'Hummer H1, il Jeep Wrangler e il Mercedes Classe G, mentre \u00e8 rimasta limitata soltanto alla realizzazione di qualche prototipo la versione civile dell'Iveco Lince.\nAspetti normativi.\nSul piano normativo internazionale, specifiche direttive europee classificano \"fuoristrada\" sia alcuni autoveicoli della categoria internazionale \"M\" (destinati al trasporto di persone, come le autovetture), sia alcuni autoveicoli della categoria internazionale \"N\" (destinati al trasporto di cose, come gli autocarri).\nLa fruibilit\u00e0 dei mezzi fuoristrada, inoltre, \u00e8 soggetta ad alcune limitazioni di legge. In generale, \u00e8 vietata la circolazione con veicoli a motore fuori dalle strade che si trovano all'interno di parchi nazionali, aree protette e riserve naturali. Esternamente ai perimetri di tali zone tutelate, \u00e8 invece prevista libert\u00e0 di guida anche fuori strada, salvo ulteriori restrizioni stabilite da specifici regolamenti locali e da segnaletica in loco. Per i veicoli fuoristrada modificati o elaborati, destinati all'uso agonistico, il rumore da essi prodotto \u00e8 sottoposto a limiti di emissione sonora, mentre per transitare sulla viabilit\u00e0 pubblica devono obbligatoriamente essere muniti di regolare targa.\nNecessit\u00e0 tipiche.\nLa guida in fuoristrada necessita di soluzioni e comportamenti specifici:"}
{"id": "9454", "revid": "124709586", "url": "https://it.wikipedia.org/wiki?curid=9454", "title": "Universiade", "text": "Le Universiadi (oggi ufficialmente Giochi mondiali universitari) sono una manifestazione sportiva multidisciplinare corrispondente ai Giochi olimpici (sia invernali, sia estivi). Il suo svolgimento \u00e8 biennale e vi partecipano gli atleti universitari, provenienti da ogni parte del mondo. Il nome \"Universiade\" \u00e8 una parola macedonia di \"Universit\u00e0\" e \"Olimpiade\", e racchiude anche in s\u00e9 uno dei concetti alla base di ogni genere di sport: l'universalit\u00e0.\nL'evento \u00e8 organizzato sotto l'egida della FISU.\nStoria.\nVarie edizioni di campionati sportivi universitari furono organizzate fin dal 1923, ma l'Universiade vera e propria fu ideata e organizzata dal dirigente sportivo Primo Nebiolo. La prima edizione si sarebbe dovuta tenere a Roma, sede delle Olimpiadi estive del 1960, ma gli impianti non erano pronti, e la manifestazione si tenne nel 1959 a Torino, che aveva gi\u00e0 costruito gli impianti necessari per festeggiare il centenario dell'Unit\u00e0 d'Italia nel 1961 e vedeva nella manifestazione la possibilit\u00e0 di compiere un \"test event\". Con l'occasione venne creata la bandiera con la \"U\" sovrastante o semicircondata da cinque stelle degli stessi colori dei cerchi olimpici (nell'ordine: blu, giallo, nero, verde e rosso) e venne adottato come inno il \"Gaudeamus igitur\".\nDa quel momento in poi, la FISU organizz\u00f2 regolarmente i giochi mondiali universitari, con una partecipazione crescente di nazioni e di atleti: all'Universiade estiva del 2005, a Smirne (Turchia), parteciparono 7800 atleti.\nIl Paese che ha ottenuto pi\u00f9 edizioni delle Universiadi \u00e8 l'Italia: dodici. L'ultima di queste \u00e8 la XXX Universiade (estiva), tenutasi a Napoli nel 2019, mentre la prossima sar\u00e0 la XXXII Universiade invernale, in programma a Torino nel 2025.\nLa citt\u00e0 a cui \u00e8 stato assegnato il maggior numero di edizioni \u00e8 Torino: quattro, delle quali due estive (1959 e 1970) e due invernali (2007 e 2025). Inoltre nel 1966 si \u00e8 svolta a Sestriere, comune della provincia torinese, la IV Universiade invernale.\nSempre a Torino ha inoltre luogo la tradizionale accensione della \"fiaccola del sapere\" che, analogamente alla fiamma olimpica, \u00e8 poi trasportata dalla staffetta di tedofori fino al luogo di svolgimento delle Universiadi.\nDiscipline.\nSecondo le regole stabilite dalla FISU nell'ottobre del 2008, le Universiadi estive constano di competizioni in 15 sport obbligatori, per un totale di:\nIl record di presenze per numero di atleti \u00e8 per l'edizione di Bangkok 2007 con 9.006 partecipanti, mentre il numero massimo di nazioni si \u00e8 registrato a Daegu 2003.\nLe Universiadi invernali invece organizzano competizioni in 8 sport obbligatori:\nI record di partecipazioni per numero di atleti e per numero di nazioni spettano entrambi all'edizione di Trentino 2013, con oltre 3000 atleti di 55 nazionalit\u00e0.\nPer entrambe, il Paese organizzatore pu\u00f2 proporre in aggiunta un massimo di tre sport opzionali."}
{"id": "9455", "revid": "1762651", "url": "https://it.wikipedia.org/wiki?curid=9455", "title": "Punto cieco", "text": "Il punto cieco, anche chiamato macchia cieca, \u00e8 una piccola area della retina che non contiene recettori per la luce, ed \u00e8 quindi cieca. \u00c8 stata scoperta solo nel XVII secolo dal fisico francese Edme Mariotte.\nCaratteristiche.\nIl punto cieco si trova in posizione mediale: a destra nell'occhio sinistro e a sinistra nell'occhio destro. In questo punto, i fasci nervosi provenienti dalle varie zone della retina si riuniscono a formare il nervo ottico, e vengono incanalati verso il cervello. La retina viene interrotta perch\u00e9 i fasci passano \"davanti\" ad essa, e non dietro come si potrebbe pensare, e devono quindi attraversarla quando formano il nervo ottico. La visione non viene disturbata da questi fasci, perch\u00e9 sono molto piccoli.\nIl campo visivo di ogni occhio contiene quindi un piccolo buco, che a rigor di logica dovrebbe essere nero. Per\u00f2 questo buco non viene notato consciamente, per due ragioni:\n\u00c8 importante sottolineare che, quando viene usato un solo occhio, ci\u00f2 che viene visto nell'area del punto cieco \u00e8 solo una supposizione da parte del cervello, e potrebbe essere sbagliata. Gli ottici usano speciali immagini che sfruttano questo meccanismo e permettono al soggetto di notare l'esistenza del punto cieco.\nCome trovare il punto cieco.\nCoprite l'occhio sinistro, ed osservate l'immagine qui sotto con l'occhio destro. Ponetevi ad una distanza di circa 30\u00a0cm dal monitor, e fissate con l'occhio destro la croce. \u00c8 importante fissare la croce senza muovere gli occhi.\nMuovendo avanti e indietro la testa, dovreste notare che il pallino a destra scompare e riappare alternativamente. Questo perch\u00e9, quando il pallino passa attraverso il punto cieco dell'occhio destro, il cervello usa l'area circostante (completamente bianca) per riempire il pezzo mancante; funziona anche coprendosi l'occhio destro e fissando il pallino."}
{"id": "9457", "revid": "123420992", "url": "https://it.wikipedia.org/wiki?curid=9457", "title": "Orostachys", "text": "Orostachys \u00e8 un genere di piante succulente appartenente alla famiglia delle Crassulacee, originario della zona temperata dell'Asia.\nIl suo nome deriva dal greco \"\u00f2ros\" (montagna) e stachys (spiga), per via dei suoi fiori a forma di appunto di spiga.\nLa struttura della pianta \u00e8 costituita da foglie carnose e spinose all'apice poste a cerchio decrescente fino a formare una rosetta; ognuna di queste rosette dopo aver sviluppato il suo fiore muore.\nLa coltivazione dell'Orostachys avviene in prevalenza nei giardini di montagna, in terriccio ben drenato e misto a sabbia molto grossolana, le innaffiature in estate dovranno avvenire quando la terra si presenter\u00e0 secca, mentre in inverno andranno sospese del tutto, inoltre in inverno dovr\u00e0 essere esposta ad una temperatura che non superi i 4\u00a0\u00b0C, ma allo stesso tempo non deve essere esposta a geli troppo prolungati.\nLa moltiplicazione avviene staccando una rosetta dalla pianta madre e invasandola o interrandola direttamente, meglio se in primavera.\nTassonomia.\nIl genere comprende le seguenti 13 specie:"}
{"id": "9458", "revid": "36426", "url": "https://it.wikipedia.org/wiki?curid=9458", "title": "Sovrani di Toscana", "text": "In questa pagina sono elencati i nomi dei vari reggenti che nei secoli (con vari titoli) ressero la Toscana (chiamata in epoca antica Etruria e poi Tuscia in et\u00e0 altomedievale) ovvero ne tennero la \"sovranit\u00e0\" \"de iure\" o \"de facto\".\nDuchi di Tuscia.\nDuchi longobardi di Tuscia, 576-797.\nControllavano l'area di Lucca\nSi ha inoltre notizia di:\nMarchesi o Margravi (\"duchi\") di Tuscia o Toscana, 797-1197.\nBonifaci di Baviera (797-931).\nI Bonifaci, discendenti da Bonifacio \"il Bavaro\", originariamente erano conti di Lucca, estesero il loro comando ai territori confinanti.\nBosonidi (931-1001).\nI Bosonidi erano parenti del re d'Italia Ugo di Arles, che diede ad essi l'incarico dopo aver rimosso i discendenti del casato precedente. In questo periodo fu attivo anche il conte palatino per la Toscana Teodigrimo di Toscana, capostipite dei Guidi.\nGuidi (1115-1124).\nMatilde, essendo senza eredi, adott\u00f2 Guido Guerra II dei conti Guidi. Dopo la morte di Matilde, nessun marchese o vicario riuscir\u00e0 pi\u00f9 ad esercitare una reale autorit\u00e0 sull'intera Toscana, che risulta divisa in numerosi comuni autonomi. \nGranduchi di Toscana, 1569-1801.\nMedici (1569-1737).\nDiversi furono i progetti delle grandi potenze riguardo alla successione al trono di Toscana: inizialmente a Gian Gastone fu imposto come erede Don Carlo di Borbone, duca di Parma e figlio cadetto del re Filippo V di Spagna; successivamente si decise che Don Carlo sarebbe diventato re di Napoli e che la Toscana sarebbe andata a Francesco Stefano di Lorena, fidanzato di Maria Teresa d'Austria.\nLorena (1737-1765).\nDurante il regno di Francesco Stefano, governarono in suo nome i Presidenti del Consiglio di Reggenza:\nGranduchi di Toscana, 1814-1860.\nAsburgo-Lorena di Toscana (1814-1860).\n\"Nel periodo tra la fuga di Leopoldo II e l'invasione austriaca della Toscana, lo stato fu retto da un governo provvisorio, che in un primo tempo proclam\u00f2 la Repubblica.\"\nIl 27 aprile 1859, allo scoppio della Seconda guerra di indipendenza italiana, con la popolazione che rumoreggiava e le truppe che davano segni di insubordinazione, Leopoldo II lasci\u00f2 Firenze, trovando rifugio presso la corte di Vienna. Quello stesso giorno, il Municipio di Firenze, constatata l'assenza di disposizioni lasciate dal sovrano, nomin\u00f2 un governo provvisorio, che resse le sorti dello stato fino all'annessione al Regno di Sardegna l'anno seguente. Leopoldo abdic\u00f2 ufficialmente solo il 21 luglio, e da quel momento suo figlio fu formalmente Granduca anche se non viveva a Firenze e non fu mai incoronato veramente. Il plebiscito, che si tenne l'11 marzo ed il 12 marzo 1860, pose fine al Granducato di Toscana. Ferdinando IV fu comunque ancora riconosciuto come legittimo Granduca dall'Impero austriaco, dalla Francia e da numerosi Stati europei. Forte di ci\u00f2, Ferdinando organizz\u00f2 un partito filo-autonomista e antiunitario, che avrebbe dovuto permettergli di rientrare nel proprio Stato. Con la Terza Guerra d'Indipendenza (1866), l'Austria, la Francia e gli altri Stati europei riconobbero formalmente il Regno d'Italia e ci\u00f2 tolse ogni possibilit\u00e0 a Ferdinando di riprendere possesso del granducato."}
{"id": "9459", "revid": "1909146", "url": "https://it.wikipedia.org/wiki?curid=9459", "title": "Governanti di Milano", "text": "Quello che segue \u00e8 un elenco dei sovrani di Milano che hanno governato l'omonima entit\u00e0 statuale, dal Medioevo fino al XVIII secolo. Tale elenco esclude i sovrani dello stato successore al ducato milanese, ovvero il Regno Lombardo-Veneto, quanto i Governatori di Milano, che detennero il governo diretto sul ducato dalla dominazione spagnola nel 1500 fino alla dissoluzione del ducato nel 1796.\nNote riguardo a titoli e numerazione.\nIl seguente elenco dei sovrani di Milano viene quindi fatto risalire all'ascesa di Ottone Visconti nel 1277. La numerazione viene inoltre considerata gi\u00e0 valida dal periodo della signoria (analogamente con altre dinastie come i Gonzaga del Mantova e gli Estensi di Ferrara e Modena). Va detto per\u00f2 che, generalmente, le dinastie italiane basavano la loro numerazione su una successione familiare e non statale, portando il loro cognome proprio (es. Visconti, Sforza) anzich\u00e9 quello dello stato come sovrani o nobili esteri (es. Francesco I di Francia, Renato d'Angi\u00f2).\nVisconti (1277\u20131447).\nI Visconti vantavano una lunga ascendenza comitale (da cui il cognome), ed un loro esponente Ottone era stato tra i primi ad arrendersi a Federico Barbarossa nel 1162, mantenendo da allora una costante fedelt\u00e0 familiare al Sacro Romano Impero e, di conseguenza, al partito ghibellino. Ci\u00f2 li pose in contrasto con i signori occulti di Milano, ovvero i guelfi Della Torre, che furono ostracizzati dai Visconti quando, nell'ambito della lotta interfamiliare esplosa nel 1273 con la nomina di Ottone Visconti ad Arcivescovo di Milano, vennero sconfitti nella battaglia di Desio (1277), permettendo l'instaurarsi della signoria viscontea.\nI Visconti detennero, salvo una breve parentesi dal 1302 al 1311 durante la quale Guido della Torre riusc\u00ec a riappropriarsi della citt\u00e0, ininterrottamente la signoria, associata al \"titolo di vicario imperiale della Lombardia\". Verso la fine del XIV secolo, le faide all'interno della famiglia si erano acuite, sfociando in morti sospette e cospirazioni e portando ad un progressivo declino della signoria frenato dal colpo di stato di Gian Galeazzo Visconti contro lo zio Bernab\u00f2, che pianificava l'eliminazione del nipote di cui aveva usurpato l'eredit\u00e0 paterna.\nCon la presa di potere di Gian Galeazzo, la signoria sub\u00ec un'evoluzione territoriale: dal 1387 al 1355, una serie di campagne militari aveva portato alla destituzione di molteplici signorie e liberi comuni e l'acquisizione di tutta la Lombardia (eccetto Mantova), Veneto (escluso Treviso, in mano alla Repubblica di Venezia), del Piemonte orientale e dell'Emilia (eccetto Modena e Ferrara, in mano agli Estensi), oltre che il soggiogamento della Repubblica di Genova, resa vassalla di Milano. A ci\u00f2 si aggiunse un duplice prestigio politico: nel 1389 il matrimonio tra la figlia Valentina e Luigi di Valois, Duca d'Orl\u00e9ans, fratello del re francese Carlo VI, e nel 1395 l'acquisizione del titolo di Duca di Milano dal re tedesco Venceslao di Lussemburgo.\nLa prematura morte di Gian Galeazzo nel 1402, poco dopo l'avvio dell'espansione verso la Toscana (nel 1399 era stata acquisita Pisa), sanc\u00ec la fine dei disegni espansionistici viscontei. Giovanni Maria Visconti, figlio e successore di Gian Galeazzo, cerc\u00f2 di arginare lo sfaldamento dello \"stato visconteo\" attraverso tattiche brutali, incluse razzie, espropri, omicidi e sacchi contro citt\u00e0 e opponenti, aumentando per effetto contrario i disordini e le cospirazioni che portarono nel 1412 al suo assassinio. Di conseguenza, la corona ducale pass\u00f2 a suo fratello Filippo Maria, che prefer\u00ec ricorrere all'astuzia diplomatica e a militari esperti per ricostituire il ducato, che non riusc\u00ec per\u00f2 ad arginare la limitazione del ducato alla sola Lombardia (eccetto Brescia e Mantova). Le sconfitte e la pressione crescente di vicini ambiziosi portarono il Visconti ad un crollo psicologico, che afflisse anche il governo del ducato e la sua vita privata, non generando alcuna prole legittima dal matrimonio e di conseguenza assicurando l'estinzione della dinastia viscontea, cos\u00ec come una guerra di successione, alla sua morte nel 1447.\nInterregno (1447\u20131450).\nIl 14 agosto 1447, ovvero il giorno seguente alla morte del duca Filippo Maria Visconti, un gruppo di giuristi dell'Universit\u00e0 di Pavia, una consorteria di nobili e l'arcivescovado, rappresentati rispettivamente da Giorgio Lampugnano, Vitaliano I Borromeo e Antonio Trivulzio, approfitt\u00f2 del vuoto di potere per restaurare uno stato repubblicano basato sulla limitrofa e ostile Repubblica di Venezia. Tale stato, chiamato poeticamente Aurea Repubblica Ambrosiana in onore del santo patrono di Milano, si trov\u00f2 tuttavia stritolata dalle rinnovate lotte fra guelfi e ghibellini, nonch\u00e9 dagli attacchi degli stati vicini, in primis Venezia.\nDurante questo periodo di vuoto di potere, si manifestarono diversi pretendenti al ducato, causando una vera guerra di successione:\nGrazie a risvolti sia militari che diplomatici, solo lo Sforza rimase pretendente al ducato e, approfittando di una rivolta popolare sobillata a Milano da Gaspare da Vimercate, riusc\u00ec nel 1450 a conquistare Milano e restaurare il ducato per elezione da parte del Consiglio dei Novecento ed acclamazione popolare.\nSforza (1450\u20131535).\nGli Sforza non avevano origini illustri: il capostipite del ramo milanese, Francesco, era figlio di Giacomo Attendolo (detto \"Sforza\"), piccolo nobile romagnolo e condottiero, e della sua amante Lucia Terzani. Le fortune della famiglia furono avviate gi\u00e0 da Attendolo, che aveva ricevuto come compenso per i suoi servigi militari la contea di Cotignola dall'Antipapa Giovanni XXIII, diversi feudi in Puglia dalla regina Giovanna II di Napoli e, grazie al primo matrimonio di Francesco con Polissena Ruffo, ulteriori feudi in Calabria. Fu proprio Francesco a divenire, uscendo vittorioso nella guerra di successione seguente alla morte di Filippo Maria Visconti, nuovo Duca di Milano nel 1450, quando fece ingresso in citt\u00e0 il giorno dell'Annunciazione al fianco della terza moglie Bianca Maria Visconti, figlia legittimata di Filippo.\nGli Sforza milanesi furono attivi protagonisti delle vicende del Rinascimento italiano, facendosi patroni di artisti e impegnandosi con la Pace di Lodi (1454) ad una pace quasi quarantennale in Italia. L'assassinio di Galeazzo Maria Sforza nel 1476 aveva tuttavia incrinato la stabilit\u00e0 del ducato, permettendo al fratello Ludovico il Moro di usurpare progressivamente il potere ducale, appropriandosene definitivamente alla sospetta morte del nipote nel 1494. La sua ambizione, accostata ad una sprovvedutezza diplomatica, contribu\u00ec alla guerra di Carlo VIII di Francia nel 1494, e istig\u00f2 le contese che scatenarono le guerre d'Italia tra il Regno di Francia ed il Sacro Romano Impero e che si rivoltarono contro gli Sforza, privati pi\u00f9 volte del ducato (rivendicato dai re francesi in virt\u00f9 della discendenza da Valentina Visconti), che alla morte dell'ultimo discendente Francesco II venne incamerato ai domini dell'Imperatore Carlo V, in ottemperanza al Congresso di Bologna.\nAsburgo di Spagna (1540\u20131700).\nLa morte di Francesco II Sforza nel 1535 aveva permesso all'Imperatore Carlo V, in ottemperanza a quanto stabilito dal Congresso di Bologna, di assorbire il Ducato di Milano nei suoi possedimenti. Tuttavia, l'11 ottobre 1540 questi aveva elevato suo figlio Filippo, Principe delle Asturie, a Duca di Milano, che era ancora rivendicato dai sovrani francesi. Fu solo con la Pace di Cateau-Cambr\u00e9sis (3 aprile 1559) che i francesi cessarono ogni pretesa al ducato, consolidando quindi il dominio del ramo spagnolo degli Asburgo sull'Italia, detenendo essi gi\u00e0 i regni di Sardegna, Sicilia e Napoli.\nBorbone di Spagna (1700\u20131714).\nNel settembre 1700, il re spagnolo Carlo II (detentore del ducato) si ammal\u00f2 gravemente e, dietro consiglio del primo ministro Luis Manuel de Portocarrero, indic\u00f2 nel suo testamento il cugino Filippo, Duca d'Angi\u00f2 (nipote abiatico del re francese Luigi XIV e bisnipote di Filippo IV di Spagna) suo erede al trono. Alla morte di Carlo II, occorsa il 1\u00ba novembre dello stesso anno, a Filippo d'Angi\u00f2 venne offerta la corona a patto che rinunciasse per se ed i suoi discendenti ad ogni eventuale rivendicazione al trono di Francia, acconsentendo e divenendo re il 16 novembre 1700. Temendo un ulteriore accrescimento del potere francese, Gran Bretagna e Paesi Bassi si coalizzarono l'anno seguente con l'Arciduca Carlo, pretendente austriaco, innescando la guerra di successione spagnola, alla cui conclusione nel 1714 si stabil\u00ec il passaggio del ducato milanese a Carlo, nel frattempo divenuto Sacro Romano Imperatore come Carlo VI.\nAsburgo d'Austria (1714\u20131780).\nLa Pace di Rastatt del 1714 aveva sancito la conclusione della guerra di successione spagnola, principalmente a beneficio dell'Imperatore Carlo VI, che aveva ottenuto il Ducato di Milano (oltre ai regni di Sardegna e Napoli) al fine di assicurarsi i confini meridionali dell'Arciducato d'Austria. La guerra di successione austriaca, esplosa alla morte di Carlo VI, conferm\u00f2 il dominio austriaco su Milano, che nel frattempo aveva annesso a s\u00e9 anche il Ducato di Mantova (1707), ingrandendo i suoi confini.\nAsburgo-Lorena (1780\u20131815).\nIl matrimonio tra Maria Teresa d'Austria (ultima degli Asburgo) e Francesco III di Lorena (ultimo dei Lorena), celebrato nel 1736, aveva portato ad un cambio \"virtuale\" della dinastia asburgica, ribattezzata Asburgo-Lorena in virt\u00f9 della duplice discendenza (e rivendicazioni). Di conseguenza, il controllo austriaco su Milano rimase sostanzialmente inalterato, se non per una rinascita culturale portata dall'Illuminismo italiano, incentivato dal dispotismo illuminato e dal giurisdizionalismo dei sovrani asburgici.\nLa Rivoluzione francese del 1789 port\u00f2, tuttavia, un'ondata di diffidenza verso le idee illuministiche, accostate ormai al repubblicanesimo e al giacobinismo, che all'ascesa nel 1792 di Francesco III (gi\u00e0 \"Francesco II\" come Sacro Romano Imperatore) si concretizz\u00f2 in una svolta autoritaria e conservatrice del regime, avvalorata da un polizia segreta e da un clima di sospetto anche dentro la corte viennese.\nContemporaneamente, nell'ambito delle Guerre rivoluzionarie francesi, la Repubblica francese aveva lanciato un'offensiva sull'Italia settentrionale, i cui stati principali (Milano, Sardegna-Piemonte, Parma e Modena) si erano coalizzati nell'orbita austriaca contro l'espansione della rivoluzione francese. Nel 1796 l'esercito francese, guidato da Napoleone Bonaparte, sconfisse decisamente gli austriaci nella Battaglia di Lodi (10 maggio), portando ad un'occupazione del Ducato di Milano e alla sua assimilazione nella repubblica sorella detta \"Repubblica Transpadana\" (15 novembre). Di conseguenza, da l\u00ec al Congresso di Vienna (11 aprile 1814), Francesco III rimase solo Duca \"titolare\" di Milano, che dopo la chiusura del Congresso venne assimilato assieme ai territori dell'ex-Repubblica di Venezia all'interno del Regno Lombardo-Veneto (7 aprile 1815), sotto la dominazione austriaca."}
{"id": "9460", "revid": "287204", "url": "https://it.wikipedia.org/wiki?curid=9460", "title": "Oroya", "text": "Oroya \u00e8 un genere di piante succulente della famiglia delle Cactacee, originario della zona delle Ande.\nDescrizione.\nSono piante dal fusto globoso e leggermente cilindrico, circondato da costolature con areole di spine giallo-arancio, con fiori che variano dal rosa-aranciato al rosso.\nTassonomia.\nIl genere \"Oroya\" comprende tre specie:\nColtivazione.\nLa loro coltivazione avviene in terra concimata particolarmente porosa e resa drenante da sabbia grossolana in modo da evitare i ristagni di acqua che porterebbero al marcire della pianta. Per questo viene consigliato un \"colletto\" di sabbia pura intorno alla base della pianta. L'esposizione vuole pieno sole e innaffiature fatte a terra completamente asciutta. In inverno resiste anche alle basse temperature mentre le innaffiature andranno sospese.\nLa riproduzione avviene per seme in terra fine e sabbia umida ad una temperatura di 21\u00a0\u00b0C; i germogli dovranno essere trapiantati dopo circa un anno; per via della lenta crescita del germoglio, a volte si preferisce fare un innesto su di una pianta pi\u00f9 grande in modo da ottenere esemplari pi\u00f9 robusti."}
{"id": "9461", "revid": "671029", "url": "https://it.wikipedia.org/wiki?curid=9461", "title": "Dogi della Repubblica di Venezia", "text": "Per oltre millecento anni, dal 697 al 1797, a capo della Repubblica di Venezia vi fu la figura del Doge (dal latino \"Dux\", guida, comandante): anticamente duca del dominio bizantino, poi sovrano elettivo, nei secoli trasformatosi in supremo magistrato e immagine della maest\u00e0 dello Stato, via via il doge perdeva potere e diveniva solo il simbolo di una Repubblica \"coronata\".\nSolitamente la persona selezionata come Doge era uno degli anziani saggi della citt\u00e0 e la sua antica residenza, dopo le precedenti a Heraclia ed a Metamaucum, era il Palazzo Ducale, simbolo del potere e della ricchezza della Serenissima.\nQuello che segue \u00e8 un elenco di tutti i 120 Dogi di Venezia, la cui carica era a vita, quindi, qualora non indicato diversamente, con la fine del dogado si intende la morte del doge in carica. Gli stemmi dei dogi dei primi secoli sono stati attribuiti a posteriori.\nPeriodo bizantino.\nVII secolo.\nMolti storici hanno messo in forte dubbio la storicit\u00e0 di Paulicio, sostenendo che all'epoca del suo presunto governo le lagune venete fossero ancora pienamente dipendenti da Bisanzio. \u00c8 comunque tradizionalmente considerato il primo doge di Venezia.\nVIII secolo (1\u00aa met\u00e0).\nIn rivolta contro la politica iconoclasta dell'imperatore di Bisanzio Leone III, l'assemblea popolare scelse di nominare direttamente il doge, prevaricando l'autorit\u00e0 imperiale.\n\"Magistri militum\".\nDopo l'assassinio del doge Orso in un conflitto tra Heraclia ed Equilium, non fu nominato un nuovo doge, abolendo la carica ducale, ma si introdusse un \"magister militum\" annuale.\nUna nuova ribellione pone fine al governo dei \"magistri militum\" e ottiene da Bisanzio il riconoscimento del diritto all'elezione ducale da parte dell'assemblea popolare.\nPeriodo ducale.\nRestaurata la carica ducale, inizia un periodo nel quale i dogi si presentano come sovrani eletti dall'assemblea popolare, ma spesso con la tendenza ad instaurare fasi dinastiche attraverso il meccanismo dell'associazione al trono di co-reggenti.\nXI secolo.\nUn tentativo di restaurazione dinastica da parte degli Orseoli produce una fase di reggenza per la mancanza di un candidato adatto all'incoronazione.\nRistabilendo la pienezza delle proprie prerogative, l'assemblea popolare esclude per legge la possibilit\u00e0 per i dogi di associarsi dei co-reggenti.\nPeriodo repubblicano.\nCon l'istituzione della Promissione ducale il potere dei dogi venne definitivamente imbrigliato, permettendo la nascita delle istituzioni repubblicane del \"Commune Veneciarum\" e poi, dalla fine del XIII secolo, della Repubblica oligarchica.\nXVIII secolo.\nL'ultimo doge, Ludovico Manin, fu costretto ad abdicare da Napoleone Bonaparte.\nInfatti, tra voci di congiure e l'ultimatum da parte dei francesi, il Maggior Consiglio di Venezia si riun\u00ec per l'ultima volta e, a favore di una Municipalit\u00e0 Provvisoria, la Repubblica fu dichiarata decaduta (\"Fine di Venezia\")."}
{"id": "9462", "revid": "287204", "url": "https://it.wikipedia.org/wiki?curid=9462", "title": "Pachyphytum", "text": "Pachyphytum \u00e8 un genere di piante succulente appartenente alla famiglia delle Crassulacee, endemico del Messico.\nIl suo nome deriva dal greco \"pachys\" (grosso) e da \"phyt\u00f2s\" (pianta).\nDescrizione.\nLa struttura di queste piante si presenta con fusto e foglie grossi e carnosi. Le loro foglie sono talmente carnose da assumere a volte una forma arrotondata e sono attaccate direttamente al tronco. I fiori riuniti a grappolo hanno le tonalit\u00e0 del rosso.\nTassonomia.\nIl genere \"Pachyphytum\" \u00e8 composto dalle seguenti 21 specie:\nColtivazione.\nLa coltivazione di \"Pachyphytum\" richiede un terriccio drenante e molto sabbioso, e al contempo anche molto leggero. La loro posizione richiede molta luce ma un'esposizione non diretta al sole in modo da evitare che le foglie cadano e la pianta perda in bellezza.\nLe innaffiature si faranno quando la terra apparir\u00e0 asciutta, mentre in inverno andranno sospese del tutto, inoltre in inverno andranno tenute ad una temperatura che non superi i 7\u00a0\u00b0C; diversamente si dovr\u00e0 procedere ad innaffiarle almeno una volta al mese.\nLa moltiplicazione avviene (oltre che per seme) per talea, staccando semplicemente una foglia dal tronco; dopo averla fatta asciugare bene, va appoggiata su un letto di sabbia per farla radicare; dopo di che si proceder\u00e0 all'invasamento."}
{"id": "9463", "revid": "124319355", "url": "https://it.wikipedia.org/wiki?curid=9463", "title": "Classe di simmetria", "text": "Una classe di simmetria o gruppo puntuale \u00e8 un gruppo di operazioni di simmetria che lasciano almeno un punto nella posizione originaria. Un oggetto isolato avrebbe infinite classi di simmetria, perch\u00e9 gli assi di rotazione sono infiniti, ma si pone come condizione che la simmetria sia presente in un reticolo. \nCon questa condizione sono possibili solo assi di rotazione di ordine 1, 2, 3, 4 e 6. Queste restrizioni riducono le simmetrie possibili in tre dimensioni a 32 che, in base ad alcune propriet\u00e0 comuni, sono raggruppate in 7 sistemi cristallini. Esistono due notazioni diverse per indicare convenzionalmente i vari tipi di simmetria: la notazione di Hermann-Mauguin che \u00e8 usata prevalentemente in campo cristallografico e quella di Sch\u00f6nflies usata in campo molecolare."}
{"id": "9464", "revid": "106456", "url": "https://it.wikipedia.org/wiki?curid=9464", "title": "Cary Grant", "text": "Inglese di nascita, ma trasferitosi negli Stati Uniti all'inizio degli anni venti, fu uno degli attori pi\u00f9 brillanti e affascinanti di Hollywood, dotato di una naturale e raffinata eleganza, di una notevole prestanza fisica e di un sottile senso dell'ironia. Ha recitato in un centinaio di film, in prevalenza commedie brillanti, non disdegnando per\u00f2 ruoli in pellicole sentimentali, drammatiche e in alcuni celebri thriller di Alfred Hitchcock, il quale ebbe a dichiarare che Cary Grant fu l'unico attore nella sua carriera che avesse veramente amato. Ian Fleming disse invece di essersi almeno in parte ispirato a Grant nel delineare il personaggio dell'agente segreto James Bond.\nL'American Film Institute lo ha inserito al secondo posto tra le pi\u00f9 grandi star della storia del cinema.\nBiografia.\nLe origini.\nFu compagno di classe di Paul Dirac presso la Bishop Road Junior School di Bristol.\nPrivato dell'affetto della madre (ricoverata in una clinica per malattie mentali) quando era ancora ragazzo, a quindici anni interruppe gli studi e, falsificando la firma del padre, riusc\u00ec a presentare un documento che lo autorizzava a partire con la compagnia di saltimbanchi di Bob Pender. Gir\u00f2 cos\u00ec gran parte delle province inglesi, imparando il mestiere di funambolo e di attore di \"music-hall\". Nel 1920 part\u00ec con la compagnia Pender alla volta degli Stati Uniti per partecipare allo spettacolo \"Good Times\" in programma a Broadway.\nOttenuto un discreto successo decise di rimanere in America ed esercit\u00f2 i pi\u00f9 svariati mestieri per mantenersi. Dopo tre anni ritorn\u00f2 brevemente in Inghilterra per poi ripartire definitivamente qualche mese dopo per gli Stati Uniti, dove riprese a esibirsi sui palcoscenici ballando, cantando e recitando fino ai primi anni trenta, quando entr\u00f2 a fare parte della casa di produzione Paramount in qualit\u00e0 di caratterista e \"factotum\".\nLa carriera.\nIniziata cos\u00ec la sua avventura hollywoodiana, nel 1932 la casa produttrice gli impose di cambiare il suo nome in Cary Grant, facendolo esordire sullo schermo con una piccola parte nel film \"This Is the Night\". Lo studio per\u00f2 lo confin\u00f2 a ruoli di seduttore in pellicole in cui giganteggiavano donne fatali come Marlene Dietrich in \"Venere bionda\" (1932) e Mae West in \"Lady Lou\" (1933) e \"Non sono un angelo\" (1933). Sempre nel 1933 affianc\u00f2 Fredric March nel film bellico \"L'aquila e il falco\".\nGrazie al regista George Cukor nel 1935 Grant ottenne il ruolo di protagonista, al fianco di Katharine Hepburn, nella commedia \"Il diavolo \u00e8 femmina\", in cui ebbe la possibilit\u00e0 di dimostrare le sue notevoli doti di attore brillante. Da allora Grant sarebbe stato il re della cosiddetta \"commedia sofisticata\", grazie al suo atteggiamento distinto e scanzonato, al suo impeccabile fascino e alla sua autoironia.\nSpesso al fianco dell'altrettanto dinamica Katharine Hepburn, Grant fu interprete di capolavori del cinema come gli esilaranti \"L'orribile verit\u00e0\" (1937) di Leo McCarey, \"Susanna!\" (1938) di Howard Hawks, \"Incantesimo\" (1938) e \"Scandalo a Filadelfia\" (1940) di Cukor, cimentandosi anche nel genere avventuroso con \"Gunga Din\" (1939) di George Stevens e con \"Avventurieri dell'aria\" (1939), ancora di Hawks, nel giallo con \"Occhioni scuri\" (1936) e nel drammatico con \"Il mio amore eri tu\" (1936).\nNegli anni quaranta e cinquanta Grant continu\u00f2 a mietere successi nella commedia: fu il superbo protagonista di \"Arsenico e vecchi merletti\" (1944), diretto da Frank Capra, e di due pellicole dirette da Howard Hawks, ovvero \"Ero uno sposo di guerra\" (1949) e \"Il magnifico scherzo\" (1952), e anche \"Ogni ragazza vuol marito\" (1948) di Don Hartman e \"La casa dei nostri sogni\" (1948) di H.C. Potter. \nA partire dagli anni quaranta si ciment\u00f2 con particolare fortuna anche nel thriller; sotto la regia del \"maestro del brivido\" Alfred Hitchcock fu protagonista nei film \"Il sospetto\" (1941) con Joan Fontaine, \"Notorious - L'amante perduta\" (1946) al fianco di Ingrid Bergman, \"Caccia al ladro\" (1955) con Grace Kelly, e \"Intrigo internazionale\" (1959) con Eva Marie Saint. Pur dichiarando di avere molto apprezzato il lavoro con attrici quali Ingrid Bergman e Audrey Hepburn la partner preferita di Grant fu Grace Kelly, della quale egli ammirava la naturalezza. L'intesa sul set di \"Caccia al ladro\" sfoci\u00f2 in una profonda e duratura amicizia che i due attori mantennero per il resto delle loro esistenze.\nDurante la met\u00e0 degli anni cinquanta Grant fond\u00f2 anche la sua personale casa di produzione, la \"Grantley Productions\", con cui produsse e interpret\u00f2 alcuni film distribuiti dalla Universal che ebbero un grande successo di pubblico: \"Indiscreto\" (1958), \"Operazione sottoveste\" (1959), \"Il visone sulla pelle\" (1962), \"Sciarada\" (1963), e \"Il gran lupo chiama\" (1964).\nNel corso della sua lunga carriera Cary Grant ricevette solo due candidature all'Oscar: nel 1942 con \"Ho sognato un angelo\" (1941) e nel 1945 con \"Il ribelle\" (1944); solo nel 1970 gli venne assegnato un premio Oscar alla carriera.\nTuttavia egli fu eletto dall'AFI la seconda pi\u00f9 grande star maschile del cinema e \"Premiere Magazine\" lo elesse la pi\u00f9 grande stella del cinema maschile di sempre.\nDopo essersi ritirato dalle scene nel 1966 con il film \"Cammina, non correre\" divenne dapprima consulente creativo, poi membro del consiglio di amministrazione di Faberg\u00e9, celebre casa di cosmetici. Parsimonioso al limite dell'avarizia, pretese - per contratto - che gli abiti indossati nei film restassero, a fine lavorazione, di sua propriet\u00e0. Negli ultimi anni della sua vita Cary Grant intraprese un \"tour\", \"Una conversazione con Cary Grant\", che lo port\u00f2 in numerosi teatri degli Stati Uniti e nel corso del quale rispondeva a domande postegli dal pubblico.\nParticolare il suo pensiero in materia di impegno nel sociale degli attori: Grant riteneva che non se ne dovessero occupare, come pure che non fosse affare loro intromettersi o schierarsi in politica. Nonostante questa ferma presa di distanza dalla politica, quando nei primi anni cinquanta ebbe inizio la famigerata stagione detta della \"caccia alle streghe\", Cary Grant fece sentire la sua voce denunciando quanto andava accadendo come attivit\u00e0 antidemocratiche e barbare e quando la commissione voluta dal senatore McCarthy tent\u00f2 di mettere sotto accusa Charlie Chaplin, solidarizz\u00f2 apertamente con il grande regista e attore inglese. \u00c8 noto un altro episodio che si pu\u00f2 fare risalire a questa sfera: una volta venne invitato dalla sua amica Betty Ford, moglie del presidente statunitense a una manifestazione organizzata dal partito repubblicano. Vi si present\u00f2, stando sempre accanto alla First Lady, ma una volta presa la parola, rivolgendosi alla gremitissima sala, disse \u00abringrazio la mia amica per avermi invitato a una iniziativa del vostro partito\u00bb.\nVita privata.\nLa vita sentimentale di Cary Grant fu molto movimentata, caratterizzata da ben cinque matrimoni. La prima moglie fu l'attrice Virginia Cherrill, con la quale rest\u00f2 sposato solo un anno, nel 1934; la seconda fu la miliardaria Barbara Hutton, che spos\u00f2 nel 1942 e dalla quale divorzi\u00f2 nel 1945; spos\u00f2 poi nel 1949 l'attrice Betsy Drake dalla quale divorzi\u00f2 nel 1962. Nel 1965 si un\u00ec in matrimonio con l'attrice Dyan Cannon, dalla quale ebbe la sua unica figlia, Jennifer, anche lei divenuta attrice; il matrimonio con la Cannon dur\u00f2 fino al 1968. La quinta e ultima moglie fu Barbara Harris, che spos\u00f2 nel 1981.\nPer ammissione della stessa attrice italiana negli anni sessanta Grant ebbe un flirt con Sophia Loren, all'epoca gi\u00e0 sposata con il produttore Carlo Ponti. Ha anche avuto una relazione con Maureen Donaldson dal 1973 al 1977.\nLa morte.\nIl 29 novembre 1986, mentre si trovava a Davenport (Iowa) per un \"tour\", Cary Grant fu colto da malore mentre stava impartendo le ultime direttive al suo staff in previsione di una esibizione teatrale serale (secondo un\u2019altra versione, invece, mentre era iniziato il suo show e aveva chiamato a un certo punto la moglie per avvertirla che si sentiva male). In un primo momento non volle andare in ospedale, pensando che non si trattasse di nulla di grave ed evitando cos\u00ec di attrarre l'attenzione dei media. Tuttavia dopo qualche ora, stante il visibile peggioramento delle sue condizioni, su insistenza della moglie Barbara fu ricoverato d'urgenza ma mor\u00ec la sera stessa, alle 23:22, per un'emorragia interna, dovuta a \"ictus\" fulminante.\nRispettando le sue volont\u00e0 non fu tenuto alcun funerale pubblico n\u00e9 alcuna iniziativa cerimoniale e il suo corpo fu cremato. Le ceneri, affidate alla moglie Barbara e alla figlia Jennifer, furono sparse in un luogo mai ufficializzato (si suppone nell'oceano Pacifico, ma la moglie ha poi precisato \"anche nel giardino della villa di Beverly Hills\")."}
{"id": "9467", "revid": "124243659", "url": "https://it.wikipedia.org/wiki?curid=9467", "title": "Gentoo", "text": "In informatica Gentoo (o Gentoo Linux, pronuncia \"gen-tu\", la \"g\" di \"Gentoo\" \u00e8 una \"g\" dolce, come in \"gentile\") \u00e8 una distribuzione GNU/Linux focalizzata sulla velocit\u00e0 di esecuzione e sulla possibilit\u00e0 di personalizzazione (prende il nome dal pinguino Pygoscelis papua, noto per essere il pinguino pi\u00f9 veloce sott'acqua); caratteristica principale \u00e8 il fatto di essere cosiddetto \"source-based\", ovvero l'installazione dei programmi avviene mediante la compilazione dei codici sorgenti sul proprio computer piuttosto che per mezzo di pacchetti gi\u00e0 precompilati: questo stretto rapporto con il codice sorgente la rende particolarmente adatta ad essere ottimizzata per l'hardware in uso e configurata secondo le esigenze dell'utente, andando per\u00f2 ad aumentare considerevolmente il tempo di aggiornamento dello stesso, soprattutto in macchine con poca RAM o una CPU poco potente.\nStoria.\nIl fondatore, Daniel Robbins, ricorda la nascita della distribuzione Gentoo in una serie di tre articoli intitolati \"Making the distribution\" (\"Costruire una distribuzione\"). Dopo aver sperimentato problemi di varia natura con il proprio sistema (inizialmente chiamato \"Enoch Linux\"), Robbins speriment\u00f2 il sistema operativo FreeBSD per diversi mesi, traendone vari spunti che integr\u00f2 nel proprio sistema di autocompilazione dei pacchetti: fu cos\u00ec che nacque Portage.\nGentoo Linux 1.0 venne pubblicata il 31 marzo 2002. Nel 2004, Robbins diede vita alla Gentoo Foundation come organizzazione non-profit e vi trasfer\u00ec ogni propriet\u00e0 intellettuale, lasciando la carica di \"Chief Architect\" (capo architetto) il 26 aprile dello stesso anno. Inizi\u00f2 a lavorare per Microsoft in una posizione che defin\u00ec \"far capire a Microsoft i progetti open source e basati sulla comunit\u00e0\" fino al 16 gennaio 2006.\nA capo della fondazione vi \u00e8 un comitato elettivo composto da cinque membri. L'annuncio venne dato a seguito dell'elezione il 2 marzo 2008. Vi \u00e8 poi un Consiglio di sette membri che si occupa di questioni pi\u00f9 prettamente tecniche e che viene eletto ogni anno dagli sviluppatori pi\u00f9 attivi. Alla fine del 2007, la licenza alla Fondazione venne revocata dallo stato del Nuovo Messico nel quale essa \u00e8 legalmente registrata, a seguito di un disguido burocratico poco chiaro. Ci\u00f2 provoc\u00f2 un certo imbarazzo nella comunit\u00e0 Gentoo, tanto che Robbins propose un suo ritorno per riprendere le redini della situazione.\nTuttavia, il 19 maggio 2008, lo stato del Nuovo Messico dichiar\u00f2 la \"Gentoo Foundation, Inc.\" di nuovo in regola ed operativa secondo la legge. Il 4 ottobre 2009 Gentoo ha celebrato il suo decimo anno di vita.\nDescrizione.\nCaratteristiche.\nLa scelta di offrire un sistema da compilare \u00e8 stata compiuta per permettere flessibilit\u00e0 e ottimizzazione delle prestazioni. Utilizzando le impostazioni di Portage, l'utente \u00e8 in grado di personalizzare ogni pacchetto del sistema, producendo eseguibili il pi\u00f9 possibile tarati per le proprie esigenze e il proprio hardware. Per questo motivo, Gentoo \u00e8 spesso definita \"metadistribuzione\" (oppure anche source distro), differenziandosi cos\u00ec dalle altre distribuzioni Linux che tradizionalmente offrono pacchetti binari precompilati, gi\u00e0 pronti per essere installati nel sistema. Per facilitare l'utente nelle operazioni di compilazione, Gentoo fornisce degli script chiamati ebuild. L'insieme degli ebuild \u00e8 parte di Portage, il sistema di gestione dei pacchetti ufficiale della distribuzione. Inoltre, la distribuzione offre supporto per i pacchetti binari, che hanno estensione .grp. Tuttavia solo i pacchetti che richiedono molte risorse (come Libre Office e Firefox) vengono forniti anche in formato binario.\nIl suo processo d'installazione risente dall'essere una distribuzione orientata alla compilazione dei programmi. Ogni volta che si verifica la necessit\u00e0 di installare un nuovo software o di aggiornarlo, la procedura richieder\u00e0 molto pi\u00f9 tempo rispetto alle installazioni tipiche con gli eseguibili gi\u00e0 pronti, questo in proporzione alla complessit\u00e0 ed estensione del sorgente da compilare ed alle ottimizzazioni che si utilizzano per esso (CFLAGS). Il kernel Linux, una intera suite da ufficio come LibreOffice (che \u00e8 pero anche disponibile come versione preocompilata: libreoffice-bin), progetti come Wine, sono esempi di software che richiederanno pi\u00f9 tempo macchina. Naturalmente questo incider\u00e0 in particolare in fase di installazione, quando ci saranno diversi software che dovranno subire la compilazione, e macchine particolarmente datate potrebbero anche richiedere giorni per completare il lavoro. \u00c8 anche possibile utilizzare distcc per far s\u00ec che la compilazione venga elaborata da pi\u00f9 computer e rendere quindi il processo di compilazione pi\u00f9 breve.\nLa procedura di compilazione sacrifica dunque la possibilit\u00e0 di una installazione veloce in cambio della possibilit\u00e0 di ottimizzare in base alle esigenze dell'utente e della macchina che si sta utilizzando. Un'insidia secondaria, a tal proposito, \u00e8 che le opzioni di compilazione, se scelte male, possono portare alla produzione di programmi poco stabili o addirittura pi\u00f9 lenti. In Gentoo sono presenti due rami, il ramo testing ed il ramo stable, \u00e8 possibile usarli separatamente o insieme (scegliendo quale ramo deve essere usato su un determinato pacchetto). Il ramo testing come si evince dal nome stesso, \u00e8 un ramo dove si \u00e8 primi a testare un determinato pacchetto, questo fa s\u00ec che si abbia sempre l'ultima versione disponibile del pacchetto che, non essendo stato testato potrebbe essere instabile. Il ramo stable invece \u00e8 il ramo consigliato in quanto i pacchetti prima di essere introdotti in questo ramo vengono testati. Il passaggio dal ramo stable a quello testing si effettua semplicemente aggiungendo il carattere \"~\" davanti all'architettura nel file /etc/portage/make.conf, mentre se si vuole passare da testing a stable si deve tenere in conto che questa operazione potrebbe essere abbastanza difficoltosa.\nIn Portage esiste la nozione di \"profilo\", cio\u00e8 una serie di preimpostazioni che possono aiutare molto nel processo di creazione del proprio sistema Linux personalizzato, \u00e8 possibile cambiare profilo tramite il tool . Tradizionalmente, sono presenti:\nNell'ottica di dare all'utente pi\u00f9 possibilit\u00e0 di scelta possibile (\"Gentoo is about choice\" \u00e8 uno degli slogan) gli sviluppatori hanno cominciato a offrire pacchetti precompilati di software maggiormente richiesto e oneroso da compilare, come Firefox, Libreoffice, Thunderbird etc. Da settembre 2020 \u00e8 possibile trovare nei repository ufficiali anche versioni precompilate del kernel linux. \nIn passato Gentoo forniva un insieme di pacchetti precompilati che venivano utilizzati per velocizzare l'installazione, questi costituivano la cosiddetta \"Gentoo Reference Platform\" (GRP).\nOpenRC.\nGentoo a differenza di molte altre distribuzioni GNU/Linux, utilizza come sistema predefinito di init a dipendenze OpenRC (mantenuto dagli sviluppatori stessi di Gentoo) che funziona grazie al programma init fornito nel sistema (su gentoo di default \u00e8 installato sysvinit) esso quindi non vuole andare a sostituire quelle che sono le funzioni degli init file Su Gentoo sono inoltre supportati systemd, epoch e runit\nInstallazione.\nGentoo pu\u00f2 essere installata in vari modi. Il metodo pi\u00f9 comune prevede l'utilizzo del Live CD di Gentoo che ci apre una shell dalla quale, tramite riga di comando, cominciamo ad impostare il sistema operativo, ma in generale l'installazione pu\u00f2 aver luogo da qualsiasi Live CD, oppure da una installazione di Linux gi\u00e0 presente in un'altra partizione del disco rigido tramite gli (l'unica installazione da stage ufficialmente supportata \u00e8 quella da stage3).\nL'installazione viene completata seguendo il e non \u00e8 indicata per i nuovi utenti Linux o per coloro che non vogliono avere a che fare con la shell di comando. L\u2019installazione base offre un ambiente minimale, nessun tool grafico e nessun ambiente desktop, spetta all\u2019utente finale costruire la distribuzione in base al proprio gusto e alle proprie esigenze. Un programma di installazione automatico \u00e8 al momento in via di sviluppo, e pu\u00f2 esser scaricato per dei test. Altri metodi di installazione sono presenti nell\"'Installation alternatives\" (\"HOWTO sui metodi di installazione alternativi\"), ma la maggior parte \u00e8 riservata a utenti esperti o a coloro i quali non possono eseguire il Live CD al boot. Con la versione 2006.0, l'installer si basa sulle librerie GTK+ ed il processo di installazione \u00e8 stato molto semplificato.\nCatalyst.\nA partire dalla versione 2004.0, Gentoo ha introdotto uno strumento chiamato , che viene usato per compilare tutte le release Gentoo e pu\u00f2 servire per costruire il proprio mezzo di installazione personalizzato.\nFasi di installazione.\nIl processo di installazione \u00e8 riassumibile in dieci passi:\nCompletati questi passi, l'utente \u00e8 libero di installare ci\u00f2 che desidera; \u00e8 possibile scaricare pacchetti binari dalla Gentoo Reference Platform oppure compilarsi da s\u00e9 il proprio software. Per un approccio operativo \u00e8 consigliabile seguire il .\nKernel.\nGentoo mette a disposizione vari pacchetti, ognuno dei quali corrisponde ad una versione modificata (o non modificata come il pachetto vanilla-kernel) del kernel ufficiale: alcuni puntano al miglioramento delle prestazioni, altri offrono maggior sicurezza, altri consistono nelle versioni cosiddette \"bleeding edge\" cio\u00e8 nuovissime e non ancora testate. Gentoo mette a disposizione sia versioni precompilate del kernel linux, sia versioni da compilare, per compilare il kernel \u00e8 possibile seguire il metodo classico configurandolo manualmente oppure ricorrere a codice_1, uno strumento di autoconfigurazione. Maggiori informazioni nella .\nComunit\u00e0 e documentazione.\nIntorno alla distribuzione \u00e8 attiva una comunit\u00e0 di utenti che indiscutibilmente si \u00e8 saputa creare una buona fama nel mondo di Linux. La documentazione del sito ufficiale \u00e8 di buona qualit\u00e0 e copre tutti gli aspetti dell'installazione e della configurazione del sistema (anche se l'installazione per arm e arm64 non \u00e8 completamente documentata) pi\u00f9 varie guide specifiche ad applicazioni come Java, GnuPG, Mutt o Vi. Inoltre gli utenti possono pubblicare le proprie guide e howto sul .\nVersioni.\nUna volta installato, Gentoo \u00e8 effettivamente senza versione, in quanto il sistema viene periodicamente aggiornato all'ultimo elenco di ebuild disponibili. Quindi, se il sistema \u00e8 installato da un CD 2005.0 e si fa un aggiornamento, il risultato \u00e8 uguale a quello ottenuto installando da una versione pi\u00f9 recente. Il numero della versione serve quindi solo per creare nuove installazioni aggiornate in partenza. Ogni versione distribuita periodicamente non \u00e8 infatti un ambiente software differente da quelli precedenti ma si tratta solamente di un'istantanea dell'attuale stato di sviluppo di un ambiente in continua evoluzione. \u00c8 stato annunciato che non saranno pubblicate pi\u00f9 le versioni intermedie, come la 2007.1, per mancanza di fondi e di sviluppatori, ma ci si concentrer\u00e0 su un'unica pubblicazione annuale. Per festeggiare il decimo anno dalla nascita di Gentoo, \u00e8 stata distribuita la versione commemorativa 10.0, come gli anni di vita della metadistribuzione."}
{"id": "9468", "revid": "1059402", "url": "https://it.wikipedia.org/wiki?curid=9468", "title": "Sovrani dei regni di Sicilia e di Napoli", "text": "Il seguente \u00e8 un elenco cronologico dei sovrani dei regni di Sicilia e di Napoli, nonch\u00e9 del Regno delle Due Sicilie dalla conquista normanna all'unit\u00e0 d'Italia, organizzati secondo un uso consolidato in storiografia.\nLe Contee normanne (1043-1130).\nIl primo insediamento normanno nel Mezzogiorno d'Italia, nel 1027, si deve a Rainulfo Drengot, investito dal Duca di Napoli Sergio IV del titolo di \"conte di Aversa\" in compenso dell'aiuto ricevuto nel conflitto con i Longobardi del Principato di Capua. Nel giro di pochi anni si ebbe il rapido fiorire di signorie normanne:\nDuchi di Puglia e Calabria, Altavilla (1059-1130).\nNel 1059 Roberto \"il Guiscardo\" fu investito da papa Niccol\u00f2 II del titolo di Duca di Puglia, Calabria e Sicilia, quest'ultima ancora sotto il dominio arabo.\nGran Conti di Sicilia, Altavilla (1071-1130).\nNel 1070 si completa anche la conquista normanna della Sicilia e a Ruggero, fratello del Guiscardo, viene riconosciuto il titolo di Conte di Sicilia.\nRe di Sicilia (1130-1282).\nNel 1127, morto Guglielmo senza lasciare figli, il ducato viene annesso alla Contea di Sicilia, retta da Ruggero II. Il 27 settembre 1130 Ruggero II fu nominato Re di Sicilia dall'Antipapa Anacleto II, tale nomina fu poi confermata da Papa Innocenzo II nel 1139. Ruggero riuscir\u00e0 poi a completare la conquista di tutto il meridione d'Italia entro il 1134, con la conquista del Ducato di Napoli, segnando la nascita di uno stato centralizzato. La capitale del nuovo stato era Palermo.\nSvevi, Hohenstaufen (1194-1266).\nCostanza, figlia postuma di Ruggero II \"Rex Siciliae et Italiae\", spos\u00f2 il figlio di Federico Barbarossa Enrico di Svevia, re di Germania ed imperatore del Sacro Romano Impero, che carp\u00ec la successione al Regno di Sicilia spodestando il legittimo Re Guglielmo III, figlio di Tancredi; rimasta vedova, Costanza regn\u00f2 in nome del figlio Federico II di Svevia, che fu anche re di Gerusalemme e Sacro Romano Imperatore.\nInglesi, Plantageneti (1254-1263).\nEdmondo il Gobbo, figlio del re Enrico III d'Inghilterra, ottenne il titolo re di Sicilia tra il 1254 e il 1263 da papa Innocenzo IV, purch\u00e9 conquistasse il regno con uomini e mezzi propri. Il re, non riuscendo ad affrontare le spese della spedizione, nel 1258 fu minacciato di scomunica da papa Alessandro IV, successore di Innocenzo. Fu allora che i baroni inglesi, capeggiati da Simone di Montfort, offrirono il loro appoggio al re a condizione che egli firmasse le Disposizioni o statuti di Oxford. Ma le pretese sull'isola restarono velleitarie.\nFrancesi, Angioini (1266-1282).\nI Sovrani svevi, Federico II e Manfredi in particolare, batterono strade di espansione e affrancamento dalla tutela pontificia che li portarono a collidere con il Papato, le cui armi, investitura dei Sovrani e scomuniche, risultano fatali per la Dinastia sveva che si estinse con la decapitazione di Corradino nella piazza Mercato di Napoli nel 1268.\nNel 1265 papa Clemente IV nomin\u00f2 re Carlo d'Angi\u00f2, fratello del re di Francia Luigi IX, che scese in Italia e conquist\u00f2 l'intero regno di Sicilia con la battaglia di Benevento, inaugurando cos\u00ec la dinastia angioina. Sotto gli angioini la capitale viene trasferita da Palermo a Napoli.\nSeparazione dei regni (1282-1516).\nCarlo I d'Angi\u00f2 perse la Sicilia nel 1282, a causa della rivolta dei Vespri Siciliani, in seguito alla quale la corona dell'isola viene offerta a Pietro d'Aragona.\nIl Regno di Sicilia si ritrov\u00f2 diviso in due parti: l'isola siciliana, in mano agli aragonesi, e la parte continentale, tenuta dagli angioini, entrambi rivendicanti il titolo di \"Regno di Sicilia\". La situazione trover\u00e0 una sua ufficializzazione solo con la pace di Caltabellotta del 1302.\nDa questo momento, tuttavia, i re angioini di Napoli si diranno \"Re di Sicilia citra\" (Re di Napoli) con capitale Napoli e, del pari \"Re di Sicilia ultra\" (Re di Trinacria) con capitale Palermo, si diranno i sovrani aragonesi. Di fatto, nacque un nuovo regno, il Regno di Napoli, esteso su tutta la parte continentale del meridione d'Italia.\nRe del Regno delle Due Sicilie, Borbone delle Due Sicilie (1816 - 1861).\nDopo la caduta di Napoleone (1815) si ebbe il periodo detto \"Restaurazione\" in cui molte famiglie detronizzate dagli effetti della rivoluzione francese e delle guerre napoleoniche tornarono sul trono, tra queste anche ai Borbone di Napoli fu concesso di tornare a regnare anche sul Regno di Napoli. L'anno seguente il Regno di Sicilia venne unito al Regno di Napoli creando il neonato Regno delle Due Sicilie con Napoli unica capitale. Per sancire l'unione dei due regni il re Ferdinando IV di Napoli (e III di Sicilia) decise di farsi chiamare Ferdinando I delle Due Sicilie. Anche il nome della casata reale venne emendato per riflettere il cambiamento avvenuto.\nDopo i plebisciti il Regno delle Due Sicilie venne annesso al nascente Regno d'Italia e cess\u00f2 di esistere."}
{"id": "9469", "revid": "533647", "url": "https://it.wikipedia.org/wiki?curid=9469", "title": "Presidenti della Repubblica Italiana", "text": "Dalla nascita della Repubblica Italiana, si sono susseguiti dodici Presidenti della Repubblica.\nA norma della Costituzione repubblicana, in Italia non \u00e8 previsto, almeno in via formale, l'istituto della vicepresidenza. In caso di impedimento del Presidente della Repubblica, \u00e8 il Presidente del Senato, seconda carica dello Stato, a essere chiamato a esercitarne le funzioni in supplenza ( della Costituzione). In questo caso, assume il titolo non ufficiale di Presidente supplente della Repubblica Italiana.\nElezioni.\nDopo il referendum del 2 giugno 1946, che istitu\u00ec la Repubblica, il Presidente del Consiglio dei Ministri Alcide De Gasperi divenne anche Capo provvisorio dello Stato.\nIl primo Presidente della Repubblica fu Enrico De Nicola, eletto per due volte Capo provvisorio dello Stato dall'Assemblea Costituente il 28 giugno 1946 e il 26 giugno 1947, in entrambi i casi al primo scrutinio; il 1\u00ba gennaio 1948, con l'entrata in vigore della Costituzione, assunse il titolo e le funzioni di Presidente, risultando, quindi, l'unico ad essere entrato in carica \"di diritto\".\nIl primo presidente eletto secondo le modalit\u00e0 previste dalla Costituzione fu Luigi Einaudi.\nIl presidente eletto con il pi\u00f9 ampio margine fu Sandro Pertini, nel 1978, che ottenne l'82,3% dei consensi (832 voti su 1011). Giovanni Leone fu invece il presidente eletto, nel 1971, con il minor numero di consensi: il 51,4% (518 voti su 1008). La sua elezione fu anche la pi\u00f9 difficile e lunga della storia repubblicana, in quanto richiese 23 scrutini, protraendo i lavori parlamentari per quasi 25 giorni. Le elezioni pi\u00f9 brevi furono invece quelle di Francesco Cossiga (1985) e Carlo Azeglio Ciampi (1999), eletti entrambi al primo scrutinio.\nAntonio Segni fu il primo presidente a dimettersi anticipatamente, nel 1964, a causa di un ictus. Successivamente, Giovanni Leone (nel 1978) e Francesco Cossiga (nel 1992) si dimisero pochi mesi prima del termine del loro mandato a causa di contrasti con il Parlamento e i media.\nGiorgio Napolitano \u00e8 stato il presidente pi\u00f9 a lungo in carica (8 anni e 244 giorni) e il primo presidente ad essere eletto per pi\u00f9 di un mandato, seguito da Sergio Mattarella. La presidenza pi\u00f9 breve \u00e8 stata invece quella di Enrico De Nicola (4 mesi e 12 giorni).\nIl presidente pi\u00f9 giovane al momento dell'elezione \u00e8 stato Cossiga, eletto a 56 anni; il pi\u00f9 anziano \u00e8 stato Napolitano, eletto per il secondo mandato a 87 anni; il pi\u00f9 anziano al momento dell'elezione per il primo mandato \u00e8 stato Pertini, eletto a 81 anni.\nElenco dei presidenti della Repubblica Italiana.\n&lt;onlyinclude&gt;\n&lt;/onlyinclude&gt;\nProvenienza regionale.\nLa regione di nascita dei presidenti della Repubblica \u00e8 riportata, in ordine alfabetico, nella seguente tabella :\nAltre cariche istituzionali ricoperte.\nCasi unici.\nEnrico De Nicola \u00e8 l'unico ad aver ricoperto l'incarico di presidente sia del Senato sia della Camera (quest'ultimo ruolo ricoperto durante il Regno d'Italia); ricopr\u00ec, successivamente, anche il ruolo di presidente della Corte costituzionale. Nella sua vita ricopr\u00ec quindi la prima, la seconda, la terza e la quinta carica dello Stato.\nFrancesco Cossiga fu il primo presidente a non aver fatto parte della Costituente, Saragat l'unico (durevole) segretario di partito e l'unico\"[verificare]\" presidente di una commissione permanente o organo parlamentare e Napolitano l'unico ad essere stato parlamentare europeo.\nProvenienza politica.\nIn totale, su dodici presidenti, cinque sono stati democristiani (Gronchi, Segni, Leone, Cossiga e Scalfaro), due liberali (De Nicola e Einaudi), due indipendenti (Ciampi, che per\u00f2 aveva avuto trascorsi nel Partito d'Azione, e Mattarella, che aveva precedentemente militato tra le file della DC, del PPI, della Margherita e del PD), uno socialdemocratico (Saragat), uno socialista (Pertini) e uno prima comunista e poi militante di PDS e DS (Napolitano).\nDurata del mandato.\nIl presidente della Repubblica rimasto nel suo ruolo pi\u00f9 a lungo \u00e8 stato Napolitano, mentre quello rimasto per meno tempo \u00e8 stato De Nicola. La fine del mandato \u00e8 stata determinata per alcuni dal termine naturale dello stesso, per altri da dimissioni di cortesia, ovvero dimissioni anticipate solo di qualche giorno rispetto alla conclusione regolare del mandato per permettere l'entrata in carica del successore gi\u00e0 eletto. Altri casi sono stati pi\u00f9 traumatici, come le dimissioni per malattia di Segni, o per dinamiche politiche, come nei casi di Leone e Cossiga.\nNapoleone Bonaparte e la Repubblica Italiana (1802-1805).\nAlla proclamazione della prima Repubblica Italiana (repubblica sorella della Francia rivoluzionaria, che comprendeva parte dell'Italia settentrionale preunitaria) il 26 gennaio 1802, l'allora primo console di Francia Napoleone Bonaparte assunse per primo nella storia il titolo di Presidente della Repubblica Italiana: nonostante ci\u00f2, Napoleone non \u00e8 annoverato nell'elenco di questa pagina, che riguarda soltanto la Repubblica Italiana costituita a partire dal 1946, dopo la caduta del regime fascista e la fine della seconda guerra mondiale, e dotata della Costituzione entrata in vigore il 1\u00ba gennaio 1948."}
{"id": "9470", "revid": "1942768", "url": "https://it.wikipedia.org/wiki?curid=9470", "title": "GNU Hurd", "text": "In informatica GNU Hurd \u00e8 un software libero del progetto GNU sviluppato a partire dal 1990 per sostituire il kernel di Unix.\nStoria.\nNel 1991 il Progetto GNU era gi\u00e0 stato ampiamente sviluppato, ma gli sviluppatori necessitavano di un kernel libero per poter ottenere un sistema completo. All'epoca non esisteva un kernel Unix-like libero e nessun progetto di sviluppo era noto, cos\u00ec decisero di svilupparlo autonomamente. Lo stesso Richard Matthew Stallman afferm\u00f2 che se il Kernel Linux fosse stato disponibile in quel periodo non avrebbero mai iniziato a sviluppare il Kernel Hurd, ma continuarono successivamente a lavorarci data la sua superiorit\u00e0 architetturale.\nIl primo annuncio dello sviluppo di Hurd risale al 7 maggio 1991, con un messaggio nel newsgroup del progetto GNU. Tale messaggio riportava i tre obiettivi principali del progetto:\nCirca due anni dopo il primo messaggio, nel novembre 1993, alcune funzionalit\u00e0 erano state correttamente implementate (come il filesystem e i server auth e proc), ma il sistema non era ancora avviabile e veniva richiesto l'aiuto di persone che volessero attivamente contribuire allo sviluppo. Fu reso avviabile nell'aprile dell'anno seguente.\nLa prima versione di test, la versione 0.0, fu distribuita pubblicamente nell'agosto 1996 e conteneva il codice completo di molti server, librerie e programmi di utilit\u00e0. La versione 0.1 fu rilasciata il mese seguente e la 0.2 un anno dopo, nel 1997.\nNegli anni successivi lo sviluppo fu piuttosto lento e gli aggiornamenti riguardarono principalmente GNU Mach, il microkernel, e GNU MIG, il generatore di interfacce di memoria. Tant'\u00e8 che la versione successiva di Hurd (si pass\u00f2 direttamente alla 0.5) fu rilasciata nel settembre 2013, ben 16 anni dopo la versione 0.2.\nI successivi rilasci furono pi\u00f9 rapidi e la versione 0.6, orientata principalmente al miglioramento del codice e delle prestazioni, venne annunciata nell'aprile 2015, seguita solo sei mesi dopo dalla 0.7.\nNel 2016 sono state rilasciate due versioni: la 0.8 a maggio, e la 0.9 a dicembre.\nRisulta ad oggi disponibile esclusivamente per l'architettura i386, sebbene tra il 2011 e il 2013 si sia lavorato per il porting a 64 bit che \u00e8 stato completato per quanto riguarda la parte del kernel, ma senza che venisse mai concluso quello di GNU MIG.\nDescrizione.\nCi si riferisce spesso a GNU Hurd come al \u00abkernel del progetto GNU\u00bb, ma tale definizione \u00e8 inesatta. Il kernel \u00e8 infatti la sola parte del sistema operativo che viene eseguita in kernel mode (cio\u00e8 utilizza un sottoinsieme privilegiato delle istruzioni del processore), mentre GNU Hurd \u00e8 formato da un insieme di server che non operano in kernel mode, interagendo tra loro utilizzando GNU Mach (il microkernel basato sul kernel Mach). Questi server implementano il file system, i protocolli di rete, i permessi degli utenti, e tutti gli altri servizi che vengono offerti da un kernel classico. Un sistema cos\u00ec concepito presenta molti vantaggi rispetto ad un kernel monolitico.\nPer esempio, un microkernel come GNU Hurd consente modifiche, manutenzione ed estensioni delle sue funzionalit\u00e0 senza dover essere ricompilato completamente e, talvolta, senza nemmeno riavviare la macchina sulla quale \u00e8 in esecuzione. In caso di crash di uno di questi server, il sistema pu\u00f2 continuare a funzionare senza che avvenga il cosiddetto kernel panic.\nLo svantaggio principale \u00e8 il maggior tempo che occorre per progettarlo e renderlo stabile. Infatti GNU Hurd, seppure sia funzionante, non ha ancora raggiunto un rilascio stabile, ed \u00e8 uno dei motivi per cui il sistema operativo GNU si \u00e8 storicamente diffuso congiuntamente ad altri kernel, come il kernel Linux.\nNome.\n\"Hurd\" \u00e8 un acronimo doppiamente ricorsivo che significa \"Hird of Unix-Replacing Daemons\" (\"Hird\" di demoni che sostituiscono Unix). E poi \"Hird\" sta per \"Hurd of Interfaces Representing Depth\" (Hurd di interfacce che rappresentano la profondit\u00e0). Le parole \"hurd\" e \"hird\" non hanno alcun significato in lingua inglese, ma si pronunciano come la parola inglese \"herd\", che significa branco, quindi GNU Hurd pu\u00f2 significare \"mandria di gnu\".\nCaratteristiche.\nUna delle caratteristiche uniche di un sistema operativo GNU/Hurd \u00e8 la possibilit\u00e0 di \"tradurre\" vari file system in modo totalmente trasparente per l'utente.\nAd esempio, \u00e8 possibile tradurre il protocollo FTP come se fosse una qualsiasi directory locale:\n ls /ftp://ftp.gnu.org/\nLa possibilit\u00e0 di effettuare punti di \"mount\" di qualsiasi tipo senza necessariamente essere l'utente root \u00e8 compatibile con l'esempio precedente. \u00c8 ad esempio possibile montare un'immagine disco .iso non realmente presente sul file system locale:\n settrans -c immagine /hurd/iso9660fs /ftp://ftp.gnu.org/old-gnu/gnu-f2/hurd-F2-main.iso\n ls immagine/\nL'utente riesce ad elencare i file contenuti nell'immagine disco istantaneamente (nonostante quello specifico file .iso pesi circa di 600MB) grazie al fatto che il traduttore riesce a sfruttare l'efficienza del formato .iso (ISO 9660) per scaricare via FTP soltanto la frazione del file .iso interessata.\nDistribuzioni basate su GNU Hurd.\nNon esiste una versione ufficiale di GNU distribuita congiuntamente ad Hurd, ma esistono alcune distribuzioni note che forniscono, o stanno lavorando per fornire, una versione basata su GNU Hurd:"}
{"id": "9471", "revid": "1371684", "url": "https://it.wikipedia.org/wiki?curid=9471", "title": "Mach (disambigua)", "text": ""}
{"id": "9472", "revid": "10369", "url": "https://it.wikipedia.org/wiki?curid=9472", "title": "OggVorbis", "text": ""}
{"id": "9473", "revid": "767487", "url": "https://it.wikipedia.org/wiki?curid=9473", "title": "Le invasioni barbariche", "text": "Le invasioni barbariche (\"Les Invasions barbares\") \u00e8 un film del 2003 diretto da Denys Arcand.\nLa pellicola, dedicata al delicato tema dell'eutanasia, ha vinto numerosi premi tra cui l'Oscar al miglior film straniero.\nSi parla della morte fisica e di quella della societ\u00e0, tema gi\u00e0 affrontato da Arcand nel film antecedente a questo, \"Il declino dell'impero americano\" (1986). La morte fisica fa da contraltare al morire delle ideologie, dei progetti utopici, delle religioni e del sistema economico fondato su liberismo e capitalismo.\nTrama.\nRemy, un cinquantenne canadese professore di storia, ha un tumore e viene ricoverato presso l'ospedale di Montr\u00e9al. L'ex moglie Louise chiede al figlio S\u00e9bastien, affermato uomo d'affari che vive a Londra, di venire a trovare il padre, anche se i loro rapporti si sono praticamente da tempo interrotti. S\u00e9bastien parte e raggiunge l'ospedale insieme alla fidanzata Gaelle e, una volta resosi conto della gravit\u00e0 della malattia del padre, cerca di fare il possibile per rendergli gli ultimi giorni lieti e sopportabili.\nS\u00e9bastien dapprima paga funzionari ospedalieri e sindacalisti per mettere in ordine un reparto abbandonato dell'ospedale e poi chiama i vecchi amici e amanti del padre, invitandoli a passare del tempo con lui. Paga anche alcuni ex-allievi perch\u00e9 lo vadano a trovare, i quali, tranne una ragazza, accettano cinicamente i soldi di S\u00e9bastien. Fa inoltre comperare eroina da una sua vecchia compagna di giochi, Nathalie, per alleviare la sofferenza della malattia di suo padre.\nIl tempo passa, fino a quando Remy prende la decisione di concludere la sua esistenza tramite una overdose di eroina, tra il conforto e la commozione degli amici, della ex moglie, delle amanti, della figlia velista che comunica via internet dall'Oceano Pacifico e soprattutto del figlio S\u00e9bastien il quale, stando vicino al padre nei suoi ultimi giorni, ripara alla rottura che c'era tra i due.\nProduzione.\nIl film, prodotto da Astral Films, Canal+, Centre national de la cin\u00e9matographie (CNC), T\u00e9l\u00e9film Canada e distribuito per il Canada da Vivafilm, \u00e8 uscito in Italia il 5 dicembre 2003 a cura di BiM Distribuzione.\nDistribuzione.\nIl film \u00e8 stato distribuito in diversi paesi, fra questi:\nIl film \u00e8 stato distribuito con diversi titoli a seconda dei paesi:\nRiconoscimenti.\nVinto come miglior film in lingua straniera"}
{"id": "9474", "revid": "663330", "url": "https://it.wikipedia.org/wiki?curid=9474", "title": "Steven Spielberg", "text": "Alcune opere di Spielberg sono tra le pi\u00f9 popolari del cinema statunitense. \u00c8 considerato uno dei cineasti pi\u00f9 importanti e influenti: agli inizi della carriera \u00e8 stato un componente dei \"movie brats\", movimento che contribu\u00ec alla nascita della Nuova Hollywood degli anni settanta, assieme ai colleghi e amici George Lucas, Francis Ford Coppola, Martin Scorsese, Woody Allen e Stanley Kubrick.\nHa vinto due premi Oscar come miglior regista per \"Schindler's List - La lista di Schindler\" (per il quale vinse anche la statuetta di miglior film), e per \"Salvate il soldato Ryan\".\nHa inoltre ricevuto il Leone d'oro alla carriera alla Mostra internazionale d'arte cinematografica di Venezia del 1993. Nel 1987 ha vinto il Premio alla memoria Irving G. Thalberg.\n\u00c8 stato tra i fondatori della Amblin Entertainment e della DreamWorks (insieme a Jeffrey Katzenberg e David Geffen). Secondo Forbes \u00e8 il 514\u00b0 uomo pi\u00f9 ricco del mondo, con un patrimonio netto di 3,4 miliardi di dollari.\nSpielberg \u00e8 stato inserito al 26\u00ba posto nella lista dei 100 geni viventi stilata dal The Daily Telegraph.\nBiografia.\nGiovent\u00f9.\nSteven Allan Spielberg nacque a Cincinnati, in Ohio, il 18 dicembre del 1946, da Arnold Spielberg (1917-2020) e Leah Adler (1920-2017), entrambi di origine ebraica; suo padre era un ingegnere elettronico, mentre sua madre una pianista concertista. La sua passione per il cinema si manifest\u00f2 sin dall'infanzia, quando \"dirigeva\" i familiari in cortometraggi realizzati con una 8 mm. Fondamentale la visione, nel 1952, del film \"Il pi\u00f9 grande spettacolo del mondo\". All'et\u00e0 di 7 anni cominci\u00f2 a girare film amatoriali d'avventura in 8\u00a0mm, utilizzando come attori i suoi amici e compagni di scuola. Ha sempre ammesso di aver subito l'influenza di David Lean, regista de \"Il ponte sul fiume Kwai\" e di \"Lawrence d'Arabia\", uno dei film preferiti da Spielberg (successivamente ne cur\u00f2 anche il restauro). Il successivo trasferimento nel New Jersey gli fece conoscere il dolore dell'intolleranza etnica nei suoi confronti. Spielberg ricorda questo periodo e il successivo trasferimento a Saratoga in California, dove frequenter\u00e0 il liceo, come il pi\u00f9 triste e difficile della sua vita definendolo un \"inferno sulla terra\". Il regista afferm\u00f2 tra l'altro, in un'intervista al \"Corriere della Sera\" nel 2004:\nLe lunghe assenze del padre furono inoltre causa di profondo dolore e amarezza nel giovane Spielberg; l'assenza paterna e le difficolt\u00e0 nelle relazioni tra adulto e bambino e tra genitori e figli diventeranno in seguito temi ricorrenti in molti suoi film. All'et\u00e0 di 11 anni gir\u00f2 il suo primo cortometraggio amatoriale, \"The Last Train Wreck\", nel 1957, dove due treni giocattolo si scontrano e poi \"The Last Gun\" (1959), un western amatoriale della durata di 8 minuti di cui \u00e8 anche interprete; all'et\u00e0 di quattordici anni realizz\u00f2 \"Escape to Nowhere\" (1961), un cortometraggio di guerra di 40 minuti; sempre dello stesso anno \u00e8 \"Battle Squad\", realizzato presso l'aeroporto di Phoenix, dove simulava il volo di aerei supersonici; del 1964 \u00e8 il lungometraggio \"Firelight\", un'epopea fantascientifica di 140 minuti, basata sulla storia di un attacco di UFO, scritta dalla sorella Nancy. Il film venne proiettato in un cinema appositamente affittato dal padre.\nGli inizi.\nSi diplom\u00f2 presso l'Arcadia High School di Phoenix e poi decise di frequentare la University of Southern California ma venne respinto due volte all'esame di ammissione, ripiegando cos\u00ec sull'Universit\u00e0 statale della California, dove studia lingua e letteratura inglese. In questo periodo frequenta gli Universal Studios, fingendosi un dipendente, finch\u00e9, scoperto, non venne assunto realmente.\nNel 1966 i genitori divorziano, evento che influenzer\u00e0 le tematiche affrontate nei suoi film. Ebbe poi la sua prima grande opportunit\u00e0 quando, nel 1968, realizz\u00f2 il primo cortometraggio professionale, Amblin', da cui prender\u00e0 il nome la prima casa di produzione da lui fondata, la Amblin Entertainment e narra la storia d'amore e il viaggio di due adolescenti; per realizzarlo ricevette un finanziamento di 15.000 dollari da Denis C. Hoffman; questi in cambio pretese met\u00e0 degli incassi che il giovane regista avrebbe realizzato nei 10 anni successivi, con la clausola che i film diretti da Spielberg dovevano essere decisi e approvati da Hoffman ma quando Spielberg ottenne il successo con il film \"Lo squalo\", il contratto fu definito non valido, in quanto il regista non era maggiorenne quando lo aveva firmato. Con questo film vinse l\"'Atlanta Film Festival\", ottenendo cos\u00ec un contratto di sette anni con la Universal Pictures, per la quale diriger\u00e0 show e serie televisive quali \"Mistero in galleria\", \"The Name of the Game\", \"Marcus Welby\", \"Owen Marshall\" nonch\u00e9 l'episodio \"Un giallo da manuale\" di \"Colombo\". Dirige anche due film TV, \"Something Evil\" e \"Savage\".\nNel 1968 abbandona l'universit\u00e0 per dedicarsi alla professione di regista.\nAnni settanta.\nNel 1971, rifacendosi a un racconto di Richard Matheson, dirige il suo secondo lungometraggio, \"Duel\", nato per la televisione ma poi distribuito anche nelle sale cinematografiche in Europa, Australia e Giappone con l'aggiunta di quattro scene; nel film, sceneggiato dallo stesso Matheson, Spielberg anticipa un altro dei suoi temi ricorrenti, l'uomo comune che si trova a vivere circostanze eccezionali che affronta in modo inaspettato ed eroico; il film \u00e8 diventato nel tempo un film culto pi\u00f9 volte riproposto in \"home video\". La produzione diede a Steven soltanto dieci giorni di tempo per le riprese. Spielberg accett\u00f2, e alla fine lo gir\u00f2 in tredici giorni. Quando si present\u00f2 dal produttore per presentargli le sue scuse, si sent\u00ec rispondere di non preoccuparsi, poich\u00e9 nessuno al mondo sarebbe mai stato in grado di girarlo in tredici giorni, tanto meno in dieci. George Lucas, amico del regista, racconta che, dubbioso sulle qualit\u00e0 del regista e la bont\u00e0 del film, alla proiezione pensava di riuscire a vederne solo 10 minuti, invece rimase nella sala per tutta la durata del film, cambiando subito idea sulle doti del giovane autore.\nSegu\u00ec poi \"Sugarland Express\", che, come il precedente, \u00e8 un road movie che gli valse ottime critiche e venne premiato per la migliore sceneggiatura al Festival di Cannes. Mediocre fu invece il successo di pubblico. Il film \u00e8 un attacco ai mass-media del periodo, in linea con il generale pessimismo e la drammaticit\u00e0 dei film della Nuova Hollywood. \nIl successo arriv\u00f2 grazie a \"Lo squalo\", un thriller di ambientazione marina, basato sul romanzo di Peter Benchley; uscito il 20 giugno del 1975, vinse tre Oscar e incass\u00f2 circa 470 milioni di dollari, un record per l'epoca. L'orrore suscitato negli spettatori fu cos\u00ec profondo, da far registrare un effettivo calo dei bagnanti nelle localit\u00e0 balneari. Fu il primo caso di un tale successo per un film \"fuori stagione\", dato che i maggiori incassi avvengono di norma nel periodo invernale e natalizio. La realizzazione del film fu costellata da molti problemi, tali da metterne in dubbio il completamento; come raccontano lo stesso regista e gli attori nei bonus del DVD, un ventilato sciopero degli attori costrinse ad anticipare l'inizio delle riprese; grossi dubbi sorsero anche sulla sceneggiatura di Benchley, costringendo il regista insieme all'amico e attore Carl Gottlieb a un profondo rimaneggiamento. Altro problema fu il casting: Jeff Bridges e Lee Marvin non accettarono la parte, mentre Richard Dreyfuss decise di accettare solo all'ultimo momento; anche la location per le scene cre\u00f2 difficolt\u00e0. Spielberg rifiut\u00f2 l'uso di una vasca poich\u00e9 il risultato sarebbe apparso poco credibile e decise di girare in mare aperto a Martha's Vineyard; le onde del mare provocavano di continuo inquadrature mosse, con barche che comparivano inaspettatamente all'orizzonte e affondando persino l'\"Orca\", la barca usata dai tre \"pescatori\" per catturare lo squalo, e finirono in mare anche tutti i giornalieri, poi miracolosamente recuperati. Il problema principale per\u00f2 si verific\u00f2 con il mancato funzionamento dello squalo meccanico, che costrinse la troupe a lunghe ed estenuanti attese. Spielberg perci\u00f2 ribattezz\u00f2 lo squalo \"difetto speciale\". Per risolvere la situazione si decise di ridurne al minimo le apparizioni, sostituendole con momenti di attesa e suspense che paradossalmente decretarono il successo del film.\nNel 1976 Spielberg rifiut\u00f2 l'offerta di Alexander Salkind di dirigere il primo film su Superman, per realizzare un suo antico progetto, il lungometraggio di fantascienza \"Incontri ravvicinati del terzo tipo\" (1977), per il quale ottenne la prima nomination per l'Oscar al miglior regista. Protagonista del film \u00e8 Richard Dreyfuss, con cui aveva gi\u00e0 lavorato ne \"Lo squalo\" e tra gli interpreti principali \u00e8 presente il regista Fran\u00e7ois Truffaut del quale Spielberg era un grande ammiratore. Nel 1979 Spielberg dirige \"1941 - Allarme a Hollywood\", una commedia ambientata a Los Angeles pochi giorni dopo l'attacco a Pearl Harbor, interpretata da Dan Aykroyd e John Belushi. Accolto freddamente dalla critica statunitense, accusato anche di essere antipatriottico, fu invece ben visto in Europa. Il film descrive ironicamente l'isteria di cui furono preda i civili e i militari americani, ossessionati e terrorizzati dal pericolo di un nuovo attacco giapponese sul suolo americano. Le critiche negative allontanarono per qualche tempo Spielberg dal filone dei film commedia.\nAlla fine degli anni settanta si occup\u00f2 dello sviluppo di un film horror fantascientifico intitolato Night Skies, concepito dopo la realizzazione di \"Incontri ravvicinati del terzo tipo\". Nonostante le buone premesse, il film non venne mai realizzato e il materiale sviluppato fu usato per Poltergeist ed E.T..\nAnni ottanta.\nDopo il parziale insuccesso del precedente film, negli anni ottanta, Spielberg si dedica a film avventurosi collaborando nel 1981 per la prima volta con l'amico George Lucas, reduce dal successo della serie di \"Guerre stellari\", per realizzare \"I predatori dell'arca perduta\", con Harrison Ford come protagonista. Spielberg realizza uno dei suoi desideri, dirigere un film sullo stile di James Bond. L'idea del personaggio di Indiana Jones fu di George Lucas, ispirato ai serial e ai fumetti degli anni trenta e le scene d'azione del film furono realizzate secondo i canoni dei film a basso costo, usando tecniche ed effetti speciali propri degli anni nei quali il film \u00e8 ambientato. Un anno dopo torna al genere fantascientifico realizzando \"E.T. l'extra-terrestre\". Il film \u00e8 un successo, battendo vari record d'incasso e rimanendo insuperato per molti anni e valse al regista la terza nomination all'Oscar dopo quella per \"I predatori dell'arca perduta\".\nDecise poi di dedicarsi alla produzione; in precedenza era gi\u00e0 stato produttore dei film \"1964 - Allarme a N.Y. arrivano i Beatles!\" (1978), \"La fantastica sfida\" (1980) e \"Chiamami aquila\" (1981). Spielberg sostiene che un produttore ha il solo compito di finanziare il film, di occuparsi degli executive e di negoziare con attori e tecnici cos\u00ec che al regista spetti solo il compito di espandere la sua creativit\u00e0. Nel 1982 decide di fondare insieme ai colleghi Kathleen Kennedy e Frank Marshall, una propria casa di produzione, la Amblin Entertainment con la quale vennero realizzati famosi film come la trilogia \"Ritorno al futuro\" e \"Cape Fear\". Ha poi prodotto \"Poltergeist\" di Tobe Hooper, \"I Goonies\" di Richard Donner, da un suo soggetto, e \"Piramide di paura\" di Barry Levinson. Nel 1983 dirige il secondo episodio del film \"Ai confini della realt\u00e0\" a cui segu\u00ec, nel 1984, \"Indiana Jones e il tempio maledetto\", che ebbe problemi di censura con la Motion Picture Association of America che voleva catalogare il film come R-17, cio\u00e8 vietato ai minori di diciassette anni se non accompagnati, ma Spielberg propose il PG, cio\u00e8 un rating che permette la visione a tutti, purch\u00e9 con la supervisione di un adulto; alla fine il film usc\u00ec con il marchio PG-13, \"bambini minori di 13 anni accompagnati\", sigla creata appositamente per questo film.\nNel 1985 dirige \"Il colore viola\", che riceve critiche discordanti ma un ottimo successo di pubblico; il romanziere Ishmael Reed accus\u00f2 Spielberg di avere utilizzato banali stereotipi sulla gente di colore. Il film riceve undici nomination dall'Academy Award ma nessun Oscar. Nello stesso anno Spielberg si sposa con Amy Irving, con cui ha il primo figlio, Max.\nSegue poi il film \"L'impero del sole\" (1987), sulla storia dell'invasione di Shanghai da parte dei giapponesi, vista attraverso gli occhi di un bambino rimasto separato dai genitori per anni in un campo di concentramento giapponese; riceve buone critiche ma un pessimo risultato al botteghino, con soli 22 milioni di dollari. In collaborazione con Robert Zemeckis e William Dear, realizza \"Storie incredibili\", una serie televisiva antologica di genere fantastico, all'interno della quale dirige due episodi: il primo, \"Ghost Train\", e il quinto, \"Mission\" (interpretato da Kevin Costner) mantenendo anche il ruolo di produttore e supervisore degli episodi della serie.\nNel 1989 dirige il terzo capitolo della trilogia di Indiana Jones, \"Indiana Jones e l'ultima crociata\", con Sean Connery come co-protagonista. Il film fu un successo incassando circa 475 milioni di dollari. Lo stesso anno, dirige \"Always - Per sempre\", che ottiene tiepidi consensi di critica e pubblico. Nel 1989 il regista divorzia dalla moglie.\nAnni novanta.\nDopo varie vicissitudini e rinvii, nel 1991 dirige \"Hook - Capitan Uncino\" interpretato da Robin Williams, riprendendo le tematiche dei rapporti fra genitori e figli e dei problemi di relazione tra adulti e ragazzi.\nLo stesso anno sposa l'attrice Kate Capshaw, che aveva diretto in \"Indiana Jones e il tempio maledetto\". Dalla relazione nasce la figlia Destry, ed entrano a far parte della famiglia la figlia di Kate, Jessica Capshaw (nata da una precedente relazione) e due bambini adottati, Theo e Mikaela. Nel 1993, Spielberg dirige un altro film d'avventura, adattamento cinematografico del romanzo di Michael Crichton \"Jurassic Park\". Il film batte il record d'incasso di \"E.T. l'extra-terrestre\" incassando circa un miliardo di dollari in tutto il mondo. Il film, dopo \"Terminator 2 - Il giorno del giudizio\", costituisce uno dei primi esempi di uso intensivo della grafica computerizzata e del completo abbandono delle animazioni a passo uno, alla ricerca della massima verosimiglianza nella ricostruzione. Nello stesso anno gira un film sull'Olocausto, \"Schindler's List - La lista di Schindler\". Chiese inizialmente a Roman Pola\u0144ski di dirigere il film, ma questi rifiut\u00f2 in quanto troppo coinvolto emotivamente (era vissuto nel ghetto di Cracovia fino all'et\u00e0 di 8 anni). Il film valse a Spielberg il suo primo Oscar come miglior regista, vincendo anche quello per il miglior film. Gli incassi vennero definiti da Spielberg \"blood money\", macchiati di sangue, e vennero perci\u00f2 utilizzati per la creazione della Survivors of the Shoah Visual History Foundation, organizzazione non-profit con l'obiettivo di costruire un archivio audio-visivo con le testimonianze di sopravvissuti e testimoni dell'Olocausto. Con il patrocinio della fondazione vengono realizzati i documentari: \"The Survivors of the Holocaust\", \"The Lost Children of Berlin\", \"Gli ultimi giorni\". Sempre nel 1993 Spielberg riceve il \"Leone d'oro alla carriera\" alla Mostra Internazionale d'Arte Cinematografica.\nNel 1994 fonda la DreamWorks insieme con Jeffrey Katzenberg e David Geffen, che ha prodotto tutti i suoi film a partire da \"Amistad\" (1997), basato su una storia vera di schiavismo; la Dreamworks realizzer\u00e0 in seguito alcuni film d'animazione come \"Il principe d'Egitto\" (1998), \"Z la formica\" (1998), \"Galline in fuga\" (2000) \"Shrek\" (2001). Partecipa alla sceneggiatura del videogioco \"The Dig\", pubblicato dalla software house LucasArts di George Lucas. Nel 1996 lo stesso Lucas insieme a Spielberg creano il videogioco \"Director's Chair\", una sorta di simulatore per aspiranti registi, dove il giocatore pu\u00f2 scegliere il cast e provare a girare semplici cortometraggi. Nel 1997 dirige \"Il mondo perduto\", molto criticato per la sceneggiatura ma con buon successo di pubblico. Del 1998 \u00e8 \"Salvate il soldato Ryan\", incentrato sullo sbarco in Normandia, che ottenne buoni consensi di critica e ottimi incassi. Costato 120 milioni di dollari e presentato fuori concorso al Festival di Venezia, il film riceve undici nomination all'Oscar e ne vince cinque per regia, fotografia, montaggio, sonoro ed effetti sonori. Al ricevimento del suo secondo Oscar ha fatto la seguente domanda: \u201c\"Am I allowed to say I really wanted this?\"\" (mi \u00e8 consentito dire che questo lo volevo veramente tanto?).\nDurante il periodo degli anni 90, dall'inizio alla fine, \u00e8 anche il produttore esecutivo di quattro serie animate in collaborazione con Warner Bros, intitolati: \"I favolosi Tiny\", \"Animaniacs\", \"Mignolo e Prof.\" e \"Freakazoid\".\nAnni 2000.\nNel 2000 venne nominato cavaliere dell'Impero britannico, per il suo contributo all'industria cinematografica inglese, ma non essendo cittadino del Commonwealth, non pu\u00f2 fregiarsi del titolo di Sir. Invece dal governo tedesco ha ricevuto la \"Bundesverdienstkreuz mit Stern\", l'onorificenza al merito civile pi\u00f9 alto della Germania. Nel 2001 dirige \"A.I. - Intelligenza artificiale\", ispirato dalle lunghe conversazioni avute con il collega e amico Stanley Kubrick, su un progetto da lui mai realizzato che prevedeva la sceneggiatura e la produzione di Kubrick e la regia di Spielberg e basato sulla novella \"Supertoys Last All Summer Long\" di Brian Aldiss, di cui Kubrick aveva acquisito i diritti cinematografici. Inoltre produsse insieme a Tom Hanks e in collaborazione con la HBO la serie di dieci puntate di \"Band of Brothers - Fratelli al fronte\" che ha per protagonisti i paracadutisti americani che sbarcano in Europa.\nRifiuta invece di dirigere \"Harry Potter e la pietra filosofale\", asserendo di non essere stimolato da un film di sicuro successo a causa dell'enorme popolarit\u00e0 del romanzo, preferendo scegliere eventualmente storie meno conosciute. Altro motivo del rifiuto fu l'opposizione della scrittrice J. K. Rowling che preferiva un regista inglese. Nel febbraio del 2002 il regista subisce un intervento chirurgico per l'asportazione di un rene.\nDirige nel 2002 \"Minority Report\". Nel film, per omaggiare Stanley Kubrick, ha inserito una battuta del film \"Arancia meccanica\", nella scena in cui Tom Cruise si reca a cambiare gli occhi. Il regista ha affermato di essersi ispirato anche alla regia de \"L'uomo che sapeva troppo\" di Alfred Hitchcock. Segue lo stesso anno \"Prova a prendermi\", che ha incassato circa 164 milioni di dollari. Nel 2004 dirige \"The Terminal\" che venne poi presentato alla Mostra Internazionale d'Arte Cinematografica di Venezia.\nNel 2004, il presidente della Repubblica Italiana Carlo Azeglio Ciampi gli ha conferito la nomina di Cavaliere.\nIl film successivo fu \"La guerra dei mondi\", tratto dall'omonimo classico di H. G. Wells; prodotto con un budget di 200 milioni di dollari il film avrebbe dovuto essere girato nel 2006, ma lo slittamento dei progetti di Spielberg (\"Munich\") e Cruise (\"\") ne fecero anticipare le riprese. Spielberg, in un'intervista concessa alcuni giorni prima della presentazione del film, ha raccontato che l'idea di dirigere \"La guerra dei mondi\" \u00e8 nata mentre lui e Tom Cruise discorrevano amichevolmente durante un loro incontro. Per rispettare le scadenze e per evitare il sovrapporsi degli altri impegni di lavoro, la produzione fu costretta ad accelerare i tempi delle riprese, tanto da provvedere al completo sgombero di un intero quartiere di Beyonne nel New Jersey. In successive interviste Spielberg ha ammesso che la tensione e la drammaticit\u00e0 degli eventi dell'11 settembre hanno sicuramente influenzato la scelta di realizzare un film dai toni particolarmente cupi e drammatici. Il giorno stesso all'uscita del film, Spielberg inizi\u00f2 le riprese di \"Munich\", sui tragici eventi del Settembre Nero e del massacro di Monaco ai Giochi olimpici estivi del 1972. Il film, giudicato dalla critica come uno dei pi\u00f9 maturi di Spielberg, ha ricevuto 5 nomination all'Oscar, ma senza poi vincerle. Spielberg ha comunque ricevuto il premio Lifetime Achievement Award dalla CIFF (Chicago International Film Festival's) per la regia.\nNel 2008, dopo lunghe insistenze di Harrison Ford e di George Lucas, decide di dirigere il quarto episodio della serie di Indiana Jones, \"Indiana Jones e il regno del teschio di cristallo\". Durante la preparazione del film, il computer del regista, contenente oltre 4000 immagini del film, venne rubato ma poi recuperato.\nSpielberg \u00e8 stato nominato consulente artistico per le Olimpiadi di Pechino del 2008, ma con un annuncio in conferenza stampa, il 13 febbraio 2008 rinunci\u00f2 all'incarico per protesta contro la politica estera e il mancato rispetto dei diritti umani del governo cinese sulla questione del Darfur.\nHa prodotto il film \"Transformers\" (2007) e i due sequel del 2009 e del 2011. Il modello di camion del transformer Optimus Prime \u00e8 un Peterbilt 281, lo stesso del film Duel. Inoltre ha prodotto il cartone animato \"Bee Movie\" dove doppia anche uno dei personaggi minori. Nel 2009 ha prodotto insieme a Tom Hanks la miniserie The Pacific che verte sulle guerre del Pacifico e ha per protagonisti tre marine bloccati nel Pacifico.\nCriticato per i risultati parzialmente negativi di \"Indiana Jones e il regno del teschio di cristallo\", Spielberg ha contrattaccato accusando la Paramount Pictures di costringerlo a girare in tempi strettissimi a tutto discapito della qualit\u00e0 dei suoi film. Ha quindi deciso di recedere dal suo contratto con la Paramount e ha stipulato un contratto di 5 anni con il gruppo Reliance ADA Group, compagnia di telecomunicazioni indiana e casa di produzione della emergente realt\u00e0 cinematografica indiana, comunemente chiamata Bollywood.\nAnni 2010.\nSuccessivamente \u00e8 stato impegnato negli adattamenti cinematografici della serie a fumetti di \"Tintin\" (vincitore del Golden Globe 2012 al miglior film d'animazione) e del romanzo \"War Horse\", da cui trae l'omonima pellicola, poi candidata a sei premi Oscar nel 2012.\nNel 2012 dirige \"Lincoln\", film storico che narra gli ultimi mesi di vita del Presidente degli Stati Uniti d'America Abraham Lincoln e della sua strenua lotta per l'approvazione del XIII emendamento alla Costituzione, che avrebbe posto fine alla schiavit\u00f9, nonch\u00e9 del suo impegno per porre fine alla guerra di secessione americana: il ruolo di Lincoln \u00e8 ricoperto da Daniel Day-Lewis che, per la sua interpretazione, vince il suo terzo Premio Oscar al miglior attore protagonista.\nNel maggio 2013 \u00e8 stato presidente della giuria della 66\u00aa edizione del Festival di Cannes. Nel 2014 produce a livello esecutivo il quarto capitolo della serie di Transformers, \"Transformers 4 - L'era dell'estinzione\", che incassa oltre un miliardo di dollari; poi dirige \"Il ponte delle spie\" scritto dai fratelli Joel Coen e Ethan Coen. Nel 2015 \u00e8 produttore esecutivo del quarto capitolo della serie di \"Jurassic Park\", \"Jurassic World\". Nel 2016 dirige il film fantasy \"Il GGG - Il grande gigante gentile\". Nel 2017 dirige \"The Post\" e l'anno successivo il film fantascientifico \"Ready Player One\", mentre la lavorazione al film \"The Kidnapping of Edgardo Mortara\", basato sulla storia vera del caso Edgardo Mortara, \u00e8 stata posticipata.\nImpegno sociale.\nSpielberg, da sempre attento e sensibile ai temi del razzismo, della Shoah e della discriminazione, come dimostrano anche i suoi film pi\u00f9 \"impegnati\" (\"Il colore viola\", \"Schindler's List - La lista di Schindler\", \"Amistad\", \"Munich\", \"Lincoln\"), nel 1994 ha creato la Survivors of the Shoah Visual History Foundation, associazione \"nonprofit\" per la raccolta e catalogazione audio-video delle testimonianze dei sopravvissuti e testimoni della Shoah.\nAlla vigilia dei Giochi Olimpici di Pechino 2008, forte del suo incarico di consulente artistico del comitato organizzatore e di direttore artistico delle cerimonie di apertura e chiusura, insieme ai rappresentanti di molti paesi occidentali, ha condotto una campagna di pressione sulla Cina, affinch\u00e9 lo Stato riconoscesse e garantisse la Dichiarazione universale dei diritti umani, sia nella sua politica interna che estera, in particolare sulla condotta cinese nella regione sudanese del Darfur, di cui la Cina \u00e8 primo partner commerciale e partecipa attivamente alla gestione delle politiche petrolifere. A seguito del rifiuto, o meglio, dell'indifferenza dimostrati dalla Cina, Il 13 febbraio 2008, Steven Spielberg ha abbandonato l'incarico.\nVita privata.\nDal 1976 al 1979 ebbe una relazione con l'attrice Amy Irving, che, dopo un periodo di rottura, spos\u00f2 nel 1985. I due divorziano nel 1989 e in base a una sentenza in cui il giudice riconosce come valido un accordo prematrimoniale scritto su un tovagliolo, la Irving riceve una buonuscita di ben 100 milioni di dollari. Dalla Irving ha avuto un figlio, Max Samuel (1985).\nDal 1991 \u00e8 sposato con l'attrice Kate Capshaw, da cui ha avuto i figli Sasha (1990), Sawyer (1992) e Destry (1996) e con cui ha adottato Theo (1988) e Mikaela (1996). Ha una figliastra, l'attrice Jessica Capshaw (1976), nata dal precedente matrimonio della moglie.\nSpielberg \u00e8 il padrino di due note attrici statunitensi: Gwyneth Paltrow e Drew Barrymore.\n\u00c8 un sostenitore del Partito Democratico statunitense, a cui ha donato nel 1996.\nNel 1998, Spielberg venne minacciato e fu oggetto di stalking da parte di un certo Jonathan Norman, in seguito arrestato e processato.\nIl 27 maggio 2002 ha ricevuto il dottorato in Letteratura all'Universit\u00e0 di Yale.\nRiconoscimenti.\nNel corso della sua carriera Steven Spielberg ha ricevuto diversi premi e candidature tra cui 20 candidature agli Oscar, 13 ai BAFTA, 24 ai Golden Globe, 25 agli Emmy, 12 ai Directors Guild of America Awards.\nNote.\nPer le citazioni e le fonti si rimanda alla visione dei contenuti speciali dei DVD cui le citazioni fanno riferimento o all'ascolto dell'eventuale \"Director's track\" (commento sonoro alternativo con testimonianze del regista e del cast), spesso presente nei DVD. Dove possibile \u00e8 stata usata la nota con indicazione del DVD e la dicitura tra parentesi (vedi bonus DVD) o simile."}
{"id": "9475", "revid": "125366052", "url": "https://it.wikipedia.org/wiki?curid=9475", "title": "Carlo Azeglio Ciampi", "text": "\u00c8 stato governatore della Banca d'Italia dal 1979 al 1993, presidente del Consiglio dei ministri (1993-1994), ministro del tesoro e del bilancio e della Programmazione economica (1996-1997), quindi ministro del tesoro, del bilancio e della programmazione economica (1998-1999). Primo presidente del Consiglio e primo capo dello Stato non parlamentare nella storia della Repubblica, fu anche il secondo presidente della Repubblica eletto dopo essere stato governatore della Banca d'Italia, preceduto da Luigi Einaudi nel 1948. \u00c8 stato anche governatore onorario della Banca d'Italia.\nHa ricoperto inoltre numerosi incarichi di rilevanza internazionale, tra cui quelli di presidente del Comitato dei governatori della Comunit\u00e0 europea e del Fondo europeo di cooperazione monetaria (nel 1982 e nel 1987); vicepresidente della Banca dei regolamenti internazionali (dal 1994 al 1996); presidente del Gruppo Consultivo per la competitivit\u00e0 in seno alla Commissione europea (dal 1995 al 1996) e presidente del comitato interinale del Fondo Monetario Internazionale (dall'ottobre 1998 al maggio 1999). Dal 1996 ha ricoperto gli incarichi di consigliere d'amministrazione e, successivamente, di consigliere scientifico e vicepresidente dell'Istituto dell'Enciclopedia Italiana Treccani.\nDopo una militanza giovanile nel Partito d'Azione, Ciampi non ha pi\u00f9 aderito ad alcun partito politico, anche se \u00e8 stato sempre considerato vicino al centrosinistra.\nCome Capo dello Stato confer\u00ec l'incarico a tre presidenti del Consiglio dei ministri: Massimo D'Alema (del quale ha respinto le dimissioni di cortesia presentate nel 1999), Giuliano Amato (2000-2001) e Silvio Berlusconi (2001-2006); ha nominato cinque senatori a vita: Rita Levi-Montalcini nel 2001, Emilio Colombo nel 2003, Mario Luzi nel 2004, Giorgio Napolitano e Sergio Pininfarina nel 2005; ha infine nominato cinque Giudici della Corte costituzionale: nel 2000 Giovanni Maria Flick, nel 2004 Franco Gallo e nel 2005 Sabino Cassese, Maria Rita Saulle e Giuseppe Tesauro.\nIn quanto presidente emerito della Repubblica, \u00e8 stato senatore di diritto e a vita.\nBiografia.\nInfanzia ed educazione.\nFiglio di Pietro Ciampi e di Maria Masino, quest'ultima nata a Pisa da famiglia di Cuneo, frequent\u00f2 l'Istituto San Francesco Saverio, retto dai Gesuiti, dalla terza elementare al liceo. Salt\u00f2 la quinta elementare e la terza liceo per gli ottimi voti conseguiti nelle classi precedenti.\nDopo la maturit\u00e0, concorse alla Scuola normale superiore di Pisa per un posto nel corso di laurea in lettere: nella prova scritta di italiano del concorso tratt\u00f2 di \"Piccolo mondo antico\" di Antonio Fogazzaro e nella prova orale fu esaminato da Giovanni Gentile; super\u00f2 il concorso classificandosi undicesimo insieme con Scevola Mariotti.\nDurante il suo percorso di studi, comp\u00ec diversi soggiorni all'estero, in particolare all'Universit\u00e0 di Lipsia. Consegu\u00ec la laurea in lettere nel 1941, discutendo una tesi in filologia classica e letteratura greca intitolata \"Favorino d'Arelate e la consolazione \u03a0\u03b5\u03c1\u1f76 \u03c6\u03c5\u03b3\u1fc6\u03c2\" (relatore Augusto Mancini) alla Normale, dove aveva frequentato, rimanendone affascinato, le lezioni del filosofo Guido Calogero e dove aveva conosciuto anche Franca Pilla, futura moglie. Fu chiamato alle armi nello stesso anno con il grado di sottotenente nel corpo automobilistico e inviato in Albania.\nDurante la Resistenza.\nQuando fu siglato l'armistizio dell'8 settembre 1943, Ciampi, che si trovava in Italia con un permesso, rifiut\u00f2 di aderire alla Repubblica Sociale Italiana e si rifugi\u00f2 a Scanno, in Abruzzo, dove trov\u00f2 Guido Calogero, suo professore a Pisa, condannato al confino per le sue idee antifasciste, esponente di primo piano del pensiero liberalsocialista e vicino al Partito d'Azione. Il 24 marzo 1944 Ciampi, con un gruppo di una sessantina di persone, fra cui lo stesso Calogero, altri antifascisti, prigionieri sfuggiti alla Wehrmacht e con l'aiuto della guida locale Alberto Pietrorazio, partendo da Sulmona si mise in marcia per raggiungere gli Alleati, attraversando il massiccio della Maiella.\nSi trattava di un viaggio difficile e pericoloso, in mezzo alla neve e con temperature molto basse, lungo un percorso che toccava Campo di Giove e attraversava le linee tedesche passando per il Guado di Coccia:\nL'itinerario, passando per Taranta Peligna, condusse infine i sopravvissuti a Casoli. Il gruppo, che perse una decina di componenti, stremati dal freddo e dalla fatica, incontr\u00f2 per primo i patrioti della Brigata Maiella. Ciampi riusc\u00ec quindi ad arrivare a Bari, dove consegn\u00f2 a Tommaso Fiore il testo manoscritto del \u00abcatechismo liberalsocialista del Partito d'Azione\u00bb datogli da Calogero, si arruol\u00f2 nel rifondato esercito italiano e si iscrisse al Partito d'Azione, di cui fond\u00f2 una piccola sezione a Livorno.\nIl diario personale sulla traversata fu donato da Ciampi stesso al liceo scientifico di Sulmona, in occasione della sua visita a Sulmona per l'inaugurazione de \"Il sentiero della libert\u00e0\".\nIn seguito allo scioglimento del Partito d'Azione, nel 1947, decise di non aderire al Partito Socialista Italiano (in cui il PdAz era in gran parte confluito) o alla Concentrazione Democratica Repubblicana di Ugo La Malfa e da allora non ebbe pi\u00f9 affiliazioni politiche, anche se rimase sempre vicino all'area liberalsocialista e progressista.\nBanca d'Italia.\nNel 1946 spos\u00f2 Franca Pilla (nata il 19 dicembre 1920), consegu\u00ec una seconda laurea, in giurisprudenza, presso l'Universit\u00e0 di Pisa e partecip\u00f2 al concorso che lo fece entrare come impiegato in Banca d'Italia, dove rimarr\u00e0 per 47 anni (14 da governatore), dopo aver abbandonato l'insegnamento, che era, per sua stessa ammissione, la vera grande passione.\nDopo la laurea in Lettere aveva infatti ottenuto una cattedra di Lettere Italiane e Latine al Liceo Classico \"Niccolini e Guerrazzi\" di Livorno, dove sono ancora conservati i documenti che attestano il suo passaggio dalla Scuola alla Banca d'Italia. Nello stesso anno s'iscrisse anche alla CGIL e ne conserv\u00f2 la tessera fino al 1980. Inizialmente, in Banca d'Italia, prest\u00f2 servizio presso alcune filiali, svolgendo attivit\u00e0 amministrativa e di ispezione ad aziende di credito. Nel 1960 fu chiamato all'amministrazione centrale della Banca, presso il Servizio Studi, di cui ha assunto la direzione nel luglio 1970. Nel 1973 divent\u00f2 segretario generale, vice direttore generale nel 1976 e direttore generale nel 1978.\nNell'ottobre del 1979 fu nominato governatore della Banca d'Italia e presidente dell'Ufficio italiano dei cambi nel pieno della bufera che aveva travolto l'istituzione dopo il crack Sindona, l'incriminazione del governatore Paolo Baffi e l'arresto del vice direttore Mario Sarcinelli (ambedue poi scagionati da ogni accusa). Ciampi ha dichiarato che \u00ab\"Appena nominato governatore andai a rendere omaggio al Capo dello Stato e dissi chiaramente che se Mario Sarcinelli avesse dovuto lasciare la Banca d'Italia, mi dovevano considerare dimissionario\"\u00bb.\nFin dal primo testo redatto come governatore della Banca d'Italia (le \u201cConsiderazioni finali\u201d del 1980), Ciampi sostenne come l'Europa dovesse essere \u00abil chiodo al quale l'Italia doveva aggrapparsi con tutte le sue forze\u00bb. Egli riteneva che l'unico modo per eliminare il problema di una societ\u00e0 e di un'economia che non volevano accettare \u00abn\u00e9 vincoli, n\u00e9 discipline\u00bb fosse legarsi a un vincolo esterno forte come lo SME. Le misure economiche che Ciampi adott\u00f2 da governatore furono perlopi\u00f9 varate in una prospettiva sovranazionale piuttosto che nazionale. Significativo in quest'ottica il fatto che la prima svalutazione della lira decisa da Ciampi, decretata nel marzo 1981 in seguito a una grave crisi sindacale scoppiata all'interno della FIAT che si era trascinata per tutto l'ultimo trimestre del 1980, sia avvenuta nell'ambito di un riallineamento con lo SME, e non in maniera unilaterale.\nPer perseguire il duplice obiettivo di vincere l'inflazione e mantenere la lira all'interno dello SME, e dunque tenere l'Italia agganciata alle altre grandi economie europee, il governatore evidenzi\u00f2 ripetutamente, nelle sue \u201cConsiderazioni finali\u201d, la necessit\u00e0 per l'istituto da lui presieduto di raggiungere l'indipendenza nell'indirizzo della politica monetaria nazionale. Nel luglio del 1981, quindi, fu fautore insieme al ministro del tesoro Beniamino Andreatta del \"divorzio\" tra Banca d'Italia e Ministero del tesoro. Le conseguenze di questa separazione furono molteplici: i tassi di interesse reali si attestarono su livelli idonei ai parametri fissati dall'adesione allo SME, congrui ad assicurare il rientro dell'inflazione sul lungo periodo; il fabbisogno pubblico venne quasi del tutto finanziato sul mercato, senza creare nuova moneta e infine la Banca d'Italia cominci\u00f2 ad annunciare l'obiettivo di espansione della moneta.\nLa convinzione di Ciampi fu che il ritorno a una moneta stabile richiedesse una \u201ccostituzione monetaria\u201d, fondata su tre pilastri: indipendenza della Banca Centrale, procedure di spesa rispettose del vincolo di bilancio e dinamica salariale coerente con la stabilit\u00e0 dei prezzi (in forte contrapposizione con la cosiddetta \u201cscala mobile \u201d).\nFurono invece tesi, in questo periodo, i rapporti con Bettino Craxi, soprattutto nel cosiddetto \"Venerd\u00ec nero\" del 19 luglio 1985. Quel giorno, mentre sul mercato dei cambi il dollaro oscillava sulle 1 860 lire con una tendenza al rialzo, il direttore finanziario dell'Eni, Mario Gabbrielli, diede l'ordine di acquistare i 125 milioni di dollari necessari a rimborsare un prestito. La Banca d'Italia (e per essa il capo del servizio esteri, Fabrizio Saccomanni) appreso che l'Eni aveva intenzione di effettuare l'acquisto, chiese all'ente di rinviare l'operazione. L'Eni, invece, insistette nel tenere fermo l'ordine. Nelle ore successive la quotazione del dollaro in lire schizz\u00f2 vertiginosamente fino a superare il tasso di cambio con il marco, costringendo la Banca d'Italia a servire la partita e chiudere il mercato. Per contrastare gli effetti negativi di questo episodio, Ciampi scelse di intraprendere nuovamente la via europea. Durante la riunione del Comitato monetario della CEE a Basilea si decise la svalutazione della lira del 6% rispetto all'ECU (la moneta-paniere dello SME) e la corrispettiva rivalutazione del 2% delle altre valute. La delegazione italiana riusc\u00ec cos\u00ec a evitare ulteriori effetti negativi e a far riassorbire parte del danno. Questo evento caus\u00f2 ampi dissapori fra il vertice di Palazzo Koch e l'esecutivo guidato da Craxi. I dissidi si attenuarono solo dopo la minaccia di dimissioni di Ciampi e il conseguente rinnovo della fiducia da parte del leader del Partito Socialista.\nCiampi fu inoltre in quegli anni protagonista, insieme a Giovanni Goria, della protesta formale che port\u00f2 il G7 a riunirsi a partire dal 1987 sempre e solo in formazione completa, senza essere preceduto da un vertice a cinque in cui l'Italia era esclusa. Il suo appoggio alla diserzione decisa dal Governo Craxi fu determinante per la buona riuscita dell'operazione.\nFu, come Presidente del comitato dei dodici governatori, uno dei maggiori sostenitori di una politica monetaria condivisa e di un'unica valuta europea. Sotto la sua presidenza, nel 1987, fu stabilito di costruire un sistema di banche centrali con a capo una banca centrale europea che operasse come capogruppo federale.\nNel 1992, anno di pesante crisi economica per l'Europa a causa di una forte recessione dovuta soprattutto a una grave crisi valutaria, l'Italia fu costretta a uscire dallo SME, in conseguenza di una speculazione finanziaria. Ciampi, dopo aver presentato le proprie dimissioni poi respinte dal Governo Amato, ebbe come obiettivo quello di far rientrare la lira all'interno del Sistema monetario europeo nel pi\u00f9 breve tempo possibile.\nRicopr\u00ec l'incarico di governatore fino al 1993. Ricevette, l'11 dicembre 1991, la \"laurea honoris causa\" in economia e commercio dall'Universit\u00e0 degli Studi di Pavia.\nIncarichi di governo.\nPresidente del Consiglio.\nNel 1992 e nel 1993 si verific\u00f2 una grave crisi della politica italiana, conseguenza dello scandalo di Tangentopoli e della relativa inchiesta giudiziaria (Mani Pulite): la notizia di gravi fatti di corruzione port\u00f2 a perdite di consenso dei partiti tradizionali che, fino ad allora avevano esercitato un ruolo predominante nella politica italiana, e alla fine della cosiddetta prima repubblica con conseguente inizio della seconda. Al fine di garantire stabilit\u00e0 al Paese e traghettarlo verso le successive elezioni il Presidente della Repubblica Oscar Luigi Scalfaro incaric\u00f2 Ciampi di formare un nuovo governo.\nDall'aprile 1993 al maggio 1994 l'ex-governatore della Banca d'Italia fu quindi il presidente del Consiglio di un governo di transizione, il primo presidente del Consiglio non parlamentare della storia della Repubblica. Non mancarono in tal senso anche polemiche, che, sebbene minoritarie, vedevano una carenza di rappresentativit\u00e0 popolare negli organi costituzionali, non avendo egli mai ricoperto cariche elettive. Il governo per tutta la sua durata si sarebbe retto su una eterogenea maggioranza trasversale comprendente DC, PDS, PSI, PRI, PLI, PSDI, Alleanza Democratica e Verdi. Il governo Ciampi si distinse anche per essere il primo esecutivo a cui prendevano parte i post-comunisti anche se per pochi giorni. Ciampi, inoltre, nella scelta dei ministri, non consult\u00f2 le segreterie di partito, ma scelse personalmente e autonomamente gli esponenti del proprio governo.\nDurante il suo mandato come Presidente del Consiglio lo statista di Livorno dovette far fronte a una situazione internazionale molto travagliata, segnata da eventi negativi (la grave crisi economica del momento, svalutazione e uscita dal sistema dello SME della lira italiana, la battaglia del Pastificio in Somalia) e da una situazione ancora pi\u00f9 tesa a livello interno per colpa della stagione degli attentati mafiosi, in particolare quelli in via dei Georgofili (27 maggio 1993), di via Palestro (27 luglio 1993) e i due attentati alle chiese di Roma (28 luglio 1993), tanto da dichiarare anni dopo che durante la notte del 28 luglio ebbe paura di un colpo di Stato.\nNonostante tale situazione, nel marzo 1993, il ministro di grazia e giustizia del governo Ciampi Giovanni Conso, ereditato dal precedente governo Amato, non rinnov\u00f2 il 41-bis a 140 mafiosi sottoposti a carcere duro (che infatti decadde nel novembre 1993). Conso - interrogato sulle motivazioni di tale provvedimento - avrebbe affermato in seguito: \u00ab\"Fu una scelta personale, non la comunicai a nessuno. La decisione non era un'offerta di tregua o per aprire una trattativa. Cercavo solo di fermare altre stragi\"\u00bb[5][6]. Ciampi, convocato dalla commissione Antimafia e dalla Procura di Palermo, si dichiar\u00f2 totalmente estraneo alla decisione: \u00ab\"Non venni avvertito n\u00e9 prima n\u00e9 dopo quella mancata proroga. Non so nemmeno dare una spiegazione per la condotta del ministro della Giustizia Conso che, con la mancata proroga di tali decreti, certamente andava in netta contrapposizione con le linee guida del governo da me presieduto in tema di lotta alla mafia\"\u00bb.\nIn campo economico Ciampi introdusse il sistema della concertazione a partire dagli anni novanta, specie dopo gli accordi interconfederali del 1993, contribuendo in maniera significativa al risanamento dell'economia nazionale e determinando conseguentemente la cosiddetta \"politica dei redditi\" che permise di abbattere il tasso di inflazione e, indirettamente, i tassi d'interesse. Questo sistema di accordi fra parti sociali adottato dal governo fu usato anche in altre occasioni come, ad esempio, in occasione del grande sciopero dei conducenti di autocarri dell'agosto del 1993 o come nel caso dello sciopero violento organizzato nello stesso anno da pi\u00f9 di 300 operai della EniChem di Crotone per protesta contro la chiusura dello stabilimento che fu risolto con un accordo mediato dal governo che consentisse la chiusura dell'impianto industriale a condizione di valorizzare l'intera area industriale crotonese con nuove attivit\u00e0 al fine di contenere la conseguente disoccupazione.\nCoadiuvato da Romano Prodi, allora presidente dell'IRI, con la direttiva del 30 giugno 1993 Ciampi, dopo aver ampliato e precisato il quadro di riferimento normativo con le leggi n. 202 del 23 giugno 1993 e n. 389 del 27 settembre 1993 (garantendo d'interesse pubblico settori strategici come difesa, trasporti, telecomunicazioni ed energia), procedette alla dismissione delle partecipazioni statali detenute dal Ministero del tesoro in Banca Commerciale Italiana, Credito italiano, Enel, IMI, STET, INA e Agip realizzando le prime operazioni di dismissione nel settore bancario e industriale.\nIl governo Ciampi cerc\u00f2 di ridurre l'evidente differenza nella qualit\u00e0 dei servizi postali italiani rispetto al resto d'Europa con un intervento di riforma che con il decreto-legge n. 487 del 1\u00ba dicembre 1993, convertito dalla legge n. 71 del 29 gennaio 1994, che port\u00f2 a una trasformazione di Poste italiane da azienda autonoma a ente pubblico economico, prevedendo un ulteriore passaggio a S.p.A. entro il 1996. Si giunse cos\u00ec al contenimento graduale del disavanzo di circa 4 500 miliardi di lire nel 1993, mediante politiche di riduzione dei costi di produzione (l'80% dei quali era dovuto al personale), un aumento dei ricavi derivanti dalla vendita di servizi alla P.A. e un riordino del sistema tariffario.\nIn politica estera il Presidente del Consiglio intervenne con fermezza nella questione balcanica, affermando come l'Italia avrebbe dovuto ricevere maggiore considerazione all'interno della catena di comando del contingente NATO. Nel luglio del 1993 si trov\u00f2 ad affrontare le conseguenze del primo scontro militare dai tempi della seconda guerra mondiale che coinvolgesse l'esercito italiano: la \u201cbattaglia del Pastificio\u201d o del \u201ccheckpoint Pasta\u201d, che vide scontrarsi il contingente di peacekeeping italiano con le truppe ribelli dell'Alleanza Nazionale Somala. Nel conflitto a fuoco vi furono tre morti italiani. Il governo italiano risolse la situazione senza l'avvio di alcuna azione di carattere bellico e gli italiani riacquistarono senza combattere la postazione perduta, trattando direttamente con i ribelli.\nFece molto discutere la scelta del premier di indicare la citt\u00e0 di Napoli come sede del G7, a presidenza italiana, del 1994. La citt\u00e0 era in quel momento commissariata ed era investita da un forte fenomeno di disoccupazione che avrebbe potuto creare marcate tensioni sociali. L'idea di Ciampi fu quella di valorizzare il Sud Italia e in particolare di porre al centro dell'attenzione mondiale il patrimonio artistico e culturale napoletano e campano e infine di richiamare l'interesse internazionale sui problemi del Mediterraneo.\nNell'agosto del 1993 l'Italia venne colpita da un gran numero di incendi, dolosi e no, che viste le difficolt\u00e0 nel circoscriverli con il solo ausilio di elicotteri antincendio costrinsero il governo Ciampi a dotare per la prima volta la Protezione Civile di pi\u00f9 efficienti Bombardier 415. Nell'ambito della prima razionalizzazione dell'organizzazione ministeriale sotto il governo Ciampi vennero accorpati, con la legge n. 537 del 24 dicembre 1993, il Ministero dei trasporti e il Ministero della marina mercantile. Con D. Lgs. n. 517/1993 promosso dal Ministro della sanit\u00e0 Mariapia Garavaglia il governo Ciampi garant\u00ec il mantenimento del sistema sanitario unitario e universalistico modificando il D. Lgs. n. 502/1992 del 30 dicembre 1992 riguardante il riordino del Servizio sanitario nazionale varato dal precedente governo Amato in materia di ASL che prevedeva la creazione di un sistema sanitario parallelo e alternativo al servizio sanitario nazionale in mano ad assicurazioni e mutue volontarie. Il governo Ciampi garant\u00ec, inoltre, l'applicazione delle nuove leggi elettorali (legge 25 marzo 1993, n. 81 per le elezioni comunali e provinciali e legge Mattarella per le elezioni nazionali) approvate dal Parlamento attraverso il complesso lavoro di determinazione dei collegi e delle circoscrizioni elettorali.\nCon l'approvazione della nuova legge elettorale il compito del governo si ritenne concluso e le forze politiche si trovarono concordi nell'esigenza di sciogliere le camere e di indire nuove elezioni politiche. La crisi del Governo Ciampi fu avviata dalla mozione di sfiducia del 23 dicembre 1993 promossa da Marco Pannella con 150 deputati e 37 senatori firmatari, prevalentemente appartenenti agli schieramenti che sostenevano l'esecutivo ciampista.\nIl Presidente del consiglio rassegn\u00f2 le proprie dimissioni il 13 gennaio 1994. Il Presidente della Repubblica Oscar Luigi Scalfaro decise di respingerle e contemporaneamente di sciogliere le Camere, dando quindi al Governo i poteri fino alle elezioni che sarebbero avvenute il 27 e 28 marzo 1994. Ciampi non si candid\u00f2 alle consultazioni di quell'anno ma fu uno dei nomi che circolarono come candidato premier dell'Alleanza dei Progressisti, e in particolare dell'area laica e moderata di AD, in caso di vittoria elettorale di questi ultimi. L'esecutivo di Carlo Azeglio Ciampi termin\u00f2 la sua attivit\u00e0 l'11 maggio 1994, quando a giurare al Quirinale fu Silvio Berlusconi con il suo primo governo.\nGoverni Prodi e D'Alema.\nIn seguito, dopo la vittoria dell'Ulivo alle Elezioni politiche italiane del 1996, fu ministro del tesoro (dall'aprile 1996 al maggio 1999) nei governi di centrosinistra Prodi I e D'Alema I. In questo periodo, la sua opera fu caratterizzata dalla riduzione del debito pubblico italiano in vista degli obblighi imposti dal trattato di Maastricht, per garantire l'accesso dell'Italia alla moneta unica europea. Inoltre avvi\u00f2 il processo di privatizzazione di Poste italiane.\nCiampi fu uno dei fautori del risanamento almeno parziale dei conti pubblici italiani (governo Prodi I), permettendo all'Italia seppure con molti sacrifici, di far rientrare prima la lira nello SME e poi di aderire nel 1998 al primo gruppo di paesi che fondarono la moneta unica europea, l'euro ed entrare cos\u00ec nell'Unione economica e monetaria dell'Unione europea pur non rispettando pienamente i cosiddetti parametri di Maastricht con deroga da parte dell'Unione europea. \u00c8 autore di alcuni libri, tra i quali si ricordano: \"Considerazioni finali del governatore della Banca d'Italia dal 1979 al 1993\", finito di stampare nel 1994; \"Sfida alla disoccupazione: promuovere la competitivit\u00e0 europea\" e \"Un metodo per governare\", entrambi del 1996.\nIl 2 ottobre 1998 fu scelto dal Fondo Monetario Internazionale per presiedere il suo Interim Committee (oggi International Monetary and Financial Committee o IMFC), un organo dell'Istituzione di Bretton Woods in cui siedono i Ministri del tesoro (o figure equivalenti) con competenze di politica monetaria.\nNel 1998, con la caduta del governo Prodi, il suo nome fu uno dei favoriti per la formazione di un nuovo esecutivo ulivista. Lo stesso Ciampi, ben consapevole della possibilit\u00e0, predispose una lista di ministri e una bozza di discorso da leggere alla stampa qualora fosse occorsa una chiamata dal Colle. Tuttavia, anche per l'opposizione al suo nome del nuovo alleato di governo Francesco Cossiga, fu individuato come nuovo premier Massimo D'Alema.\nPresidente della Repubblica.\nLa sua candidatura venne avanzata da un vasto schieramento parlamentare e in particolare dall'allora presidente del Consiglio Massimo D'Alema che ottenne, durante le trattative, il benestare dell'opposizione di centro-destra, anche se Ciampi, che non era iscritto ad alcun partito, era molto vicino all'Ulivo. Considerato come figura fondamentale per l'adozione dell'euro e come uno dei ministri pi\u00f9 popolari del governo godette anche dell'appoggio del mondo economico e finanziario oltre che della stima dei dirigenti dell'Unione europea.\nIl 13 maggio 1999 venne eletto alla prima votazione, con una larga maggioranza (707 voti su 1 010), decimo presidente della Repubblica. In questa veste, egli cerc\u00f2 di trasmettere agli italiani quel patriottico sentimento nazionale che deriva dalle imprese del Risorgimento e della Resistenza e che si manifesta nell'Inno di Mameli e nella bandiera tricolore.\nCiampi fu un presidente che, come avvenuto con Sandro Pertini, ebbe sempre un alto indice di gradimento popolare nei sondaggi fatti dai vari Istituti italiani, con una media oscillante tra il 70 e l'80% (il minimo si registr\u00f2 con il 67% nel Nordest del Paese), rimanendo sempre, perci\u00f2, una delle figure nelle quali gli italiani riponevano la loro fiducia e che rafforzava, con la sua figura istituzionale, lo stesso ruolo del presidente della Repubblica.\nUno degli atti da ricordare effettuati da Ciampi nella sua nuova veste di Capo dello Stato \u00e8 stata la reintroduzione, dopo pi\u00f9 di un decennio, della parata delle forze armate nel cerimoniale della Festa della Repubblica Italiana nel 2000.\nNel 2000, a Lipsia, Ciampi apr\u00ec una finestra sulla prospettiva, mai concretizzata, di una Costituzione europea quale fondamento del futuro del processo di integrazione. Propose la scrittura di un impianto di nuove regole per l'Europa, una cornice istituzionale che avrebbe evitato all'euro la condizione di \"orfano isolato\".\nIn un intervento al Parlamento europeo fu vivacemente contestato da alcuni europarlamentari della Lega Nord, tra cui Mario Borghezio, scontenti per l'ingresso dell'Italia nella Moneta comune europea, l'euro, citato nel discorso del Presidente della Repubblica.\nSempre nel 2002, Ciampi telefon\u00f2 a Giulio Andreotti per esprimergli sostegno e solidariet\u00e0 rispetto alle accuse di mafia e dell'omicidio di Mino Pecorelli rivoltegli dai magistrati di Palermo e Perugia.\nLa fase pi\u00f9 turbolenta del settennato di Carlo Azeglio Ciampi fu sicuramente quella che lo vide contrapposto a Silvio Berlusconi durante i due governi di centrodestra dal 2001 al 2006 (Governo Berlusconi II e Governo Berlusconi III). Le incomprensioni sulla strategia di politica estera e i contrasti con Berlusconi stesso e molti dei suoi ministri resero difficile, in alcuni momenti, la \"coabitazione\" tra le due cariche dello Stato.\nIl suo forte diniego della possibilit\u00e0 di una partecipazione italiana al nascente conflitto iracheno al di fuori di una cornice di cooperazione internazionale, nonostante Governo e diplomazia statunitense pressassero in senso opposto, risult\u00f2 un forte punto di rottura con le posizioni in politica estera del governo Berlusconi. Secondo quanto dichiarato da Ciampi allo storico Umberto Gentiloni, \u00abi\"n Parlamento non ci furono ricadute particolari, ma l'azione del Governo, in primis del Presidente del Consiglio, mirava a costruire una linea diretta con la Casa Bianca senza tener conto di analisi e strategie di intervento promosse dalla Farnesina. [\u2026] Vengo estromesso da tutto, non ho neanche le informazioni basilari, resto ai margini di una trasformazione che diventer\u00e0 importante, forse decisiva per la nostra comunit\u00e0 nazionale. [\u2026] Si trattava di una rottura vera e sul momento non me ne resi conto. Non si pu\u00f2 impostare una politica estera su base personale senza neppure comunicarla a chi ha le prerogative istituzionali per condurla e implementarla. [\u2026] Le istituzioni non contano, la Costituzione diventa da stella polare un intralcio che rallenta il corso delle cose\"\u00bb. L'idea di Ciampi, inoltre, era quella di cercare di affrontare la questione irachena operando attraverso un coordinamento delle posizioni degli Stati europei nella cornice delle Nazioni Unite. Gli Stati Uniti, forti dell'appoggio del Regno Unito, erano per\u00f2 pi\u00f9 che mai decisi a operare un intervento militare per rovesciare il regime iracheno e a tale scopo attuarono un'operazione massiccia di persuasione nei confronti degli alleati europei. In Italia quindi si ebbe una significativa spaccatura fra Quirinale e Palazzo Chigi: da una parte Berlusconi, nei suoi numerosi viaggi internazionali si era mostrato favorevole a un'alleanza totale con gli Stati Uniti, dall'altra Ciampi aveva sottolineato come l'Italia fosse indisponibile a partecipare a un'azione di carattere militare non autorizzata dall'Organizzazione delle Nazioni Unite o in una cornice multilaterale come la NATO. Ulteriori momenti di attrito tra i due furono causati dalle dimissioni, nel 2002, del ministro degli esteri Renato Ruggiero, l'uomo dell'esecutivo pi\u00f9 vicino al Presidente al Repubblica. Infine, altri scontri tra governo e Capo dello Stato si ebbero con l'approvazione della Legge Gasparri per le tv e della riforma dell'ordinamento giudiziario del ministro Castelli.\nRicevette, nel 2005, il premio Carlo Magno dalla citt\u00e0 tedesca di Aquisgrana per il suo impegno volto a garantire l'idea di Europa unita e pacifica; sempre nel 2005, ricevette \"honoris causa\" il David di Donatello per la sua volont\u00e0 di rilanciare il cinema italiano.\nSotto il profilo costituzionale, l'iniziativa di Ciampi fu decisiva ai fini della puntualizzazione delle prerogative del Capo dello Stato per quanto riguarda la concessione della grazia o della commutazione delle pene. Dal 2000 in poi e fino al 2006, infatti, c'erano state varie richieste di grazia da parte di Ovidio Bompressi, condannato in via definitiva per l'uccisione del commissario Luigi Calabresi, oltre che dai suoi familiari. Tali richieste erano state ostacolate dall'opposizione all'idea di clemenza del Ministro della Giustizia Roberto Castelli il quale, rifiutando di inoltrare e di controfirmare il provvedimento di grazia, caus\u00f2 il ricorso del Presidente della repubblica davanti alla Corte Costituzionale. La sentenza 200/2006 della Corte fu favorevole al capo dello Stato, affermando che il medesimo ha il potere di concedere la grazia \"motu proprio\" e il Guardasigilli ha l'obbligo di avviare l'iter burocratico e controfirmare il documento presidenziale come atto dovuto. Peraltro il provvedimento di clemenza verso Bompressi fu firmato da Giorgio Napolitano essendo nel frattempo scaduto il mandato presidenziale di Ciampi (fu il primo atto firmato dal nuovo Presidente).\nDa pi\u00f9 parti a Ciampi fu chiesto di rimanere Capo dello Stato per un secondo mandato ma, per addotte ragioni anagrafiche e di opportunit\u00e0 istituzionale, decise di escludere l'ipotesi di un \"Ciampi bis\" al Quirinale. Sia il centro destra, sia il centro sinistra, lo ringraziarono per il suo operato super partes e come garante istituzionale.\nIl 3 maggio 2006, con una nota ufficiale dal Quirinale, Ciampi conferm\u00f2 la sua indisponibilit\u00e0 a un settennato-bis: i motivi che lo spinsero a quella decisione furono l'et\u00e0 avanzata e la convinzione che \"il rinnovo di un mandato lungo, quale \u00e8 quello settennale, mal si conf\u00e0 alle caratteristiche proprie della forma repubblicana del nostro Stato\".\nNomine presidenziali.\nGoverni\nSenatori a vita\nSenatore a vita.\nCiampi si dimise da presidente della Repubblica il 15 maggio 2006, stesso giorno in cui il suo successore (nominato da Ciampi senatore a vita pochi mesi prima) Giorgio Napolitano prest\u00f2 giuramento. Il suo primo atto da senatore a vita fu quello di votare la fiducia al secondo governo Prodi, esprimendosi favorevolmente riguardo al nuovo esecutivo. Ci\u00f2 provoc\u00f2 l'accesa reazione, manifestata durante la votazione con fischi e grida, di numerosi esponenti della Casa delle Libert\u00e0.\nUn mese dopo le sue dimissioni Ciampi annunci\u00f2 che avrebbe votato no all'imminente referendum costituzionale del 2006, motivando questa scelta in coerenza con il suo costante impegno a difesa della Costituzione: tale posizione fu criticata dal centro-destra ed apprezzata dal centro-sinistra dalla componente dei costituzionalisti che a esso si ispira. Dal 2007, pur non avendo mai accettato di aderirvi ufficialmente, \u00e8 considerato vicino al Partito Democratico che lo ha nominato componente di diritto del Coordinamento Nazionale, come membro onorario.\nDesignato presidente del comitato organizzativo delle manifestazioni per il centocinquantenario dell'Unit\u00e0 d'Italia da celebrarsi nel 2011, si dimise dall'incarico nell'aprile 2010 per la scarsa collaborazione ottenuta dalle forze politiche e per il declinare delle proprie condizioni di salute, complici in particolare l'et\u00e0 avanzata e l'insorgere della malattia di Parkinson. A succedergli nell'incarico fu Giuliano Amato, ex presidente del Consiglio.\nNegli anni 2010 tese a ritirarsi sempre pi\u00f9 a vita privata e le sue apparizioni pubbliche si fecero sempre pi\u00f9 rare; il 31 dicembre 2012, seppur debole e prostrato dalle malattie e dalle terapie, rese comunque omaggio alla camera ardente di Rita Levi Montalcini, da lui nominata senatrice a vita.\nNel maggio 2013 il suo nome \u00e8 stato incluso dalla Procura di Palermo nel novero dei centottanta testimoni (tra i quali anche Giorgio Napolitano, Pietro Grasso, Giuliano Amato e Giovanni Conso) chiamati a deporre nell'ambito del processo sulla cosiddetta trattativa Stato-mafia.\nDal 24 giugno 2013, data del decesso di Emilio Colombo, \u00e8 stato il pi\u00f9 anziano senatore in carica.\nIl 22 agosto 2013 venne ricoverato in una clinica privata di Bolzano per essere sottoposto a un intervento di artroprotesi all'anca; meno di un anno dopo, l'11 luglio 2014, mentre si trovava in vacanza a Siusi, fu vittima di un'embolia polmonare, con conseguente ricovero d'urgenza in ospedale a Bolzano. Venne dimesso e fece rientro a Roma il 18 agosto 2014, a seguito del miglioramento delle sue condizioni di salute.\nMor\u00ec il 16 settembre 2016, all'et\u00e0 di 95 anni in una clinica romana, per una polmonite, oltre che per le complicazioni della malattia di Parkinson. L'arcivescovo Vincenzo Paglia, suo referente spirituale e amico da molti anni, port\u00f2 a Ciampi morente la benedizione del Pontefice. I funerali si celebrarono il 19 settembre in forma privata alla chiesa di San Saturnino, nel quartiere Trieste di Roma, dove Ciampi viveva con la moglie Franca. La Presidenza del Consiglio proclam\u00f2 in concomitanza una giornata di lutto nazionale. La salma ha quindi fatto rientro a Livorno ed \u00e8 stata tumulata nella cappella di famiglia all'interno del cimitero della Misericordia.\nControversie.\nNel 1993 il settimanale \"Famiglia Cristiana\" sostenne in un articolo la tesi secondo la quale l'allora governatore della Banca d'Italia avrebbe fatto parte della loggia massonica Hermes di Livorno, legata al Rito Filosofico Italiano, a sua volta legato al Grande Oriente d'Italia. La notizia venne poi smentita dal diretto interessato.\nLa presunta affiliazione massonica di Ciampi venne nuovamente ripresa nel 1998 in un articolo del quotidiano \"Il Messaggero\" curato dallo storico Aldo Alessandro Mola contenente un elenco di iscritti a logge massoniche, successivamente rettificato.\nAncora nel 1999 l'allora senatore Luigi Manconi e alcuni articoli del quotidiano \"La Stampa\", parlarono nuovamente di una presunta affiliazione di Ciampi alla massoneria, che venne nuovamente smentita da Ciampi con una lettera a Marcello Sorgi, all'epoca direttore del giornale, nella quale annunciava anche la sua intenzione di sporgere querela nei confronti de \"La Stampa\". Il Gran maestro del Grande Oriente d'Italia Virgilio Gaito in una intervista pubblicata nello stesso periodo dal quotidiano \"Il Tempo\" escluse che Ciampi avesse mai fatto parte della massoneria.\nDopo la sua morte, il Grande Oriente Democratico, movimento massonico d'opinione guidato da Gioele Magaldi, torn\u00f2 a parlare di una presunta affiliazione di Ciampi alla massoneria internazionale sostenendo genericamente che \"apparteneva ai salotti buoni della Massoneria euro-atlantica\" ma non supportando questa affermazione con alcuna prova documentale.\nOnorificenze.\nOnorificenze italiane.\nNella sua qualit\u00e0 di Presidente della Repubblica italiana \u00e8 stato, dal 18 maggio 1999 al 15 maggio 2006:\nPersonalmente \u00e8 stato insignito di:\nOnorificenze straniere.\nTutte le onorificenze straniere ricevute durante il mandato presidenziale sono state donate da Ciampi alla Scuola Normale Superiore e sono ora esposte in una sala a lui dedicata della Biblioteca della Scuola Normale."}
{"id": "9478", "revid": "2567", "url": "https://it.wikipedia.org/wiki?curid=9478", "title": "Paesi del Mondo", "text": ""}
{"id": "9480", "revid": "109055443", "url": "https://it.wikipedia.org/wiki?curid=9480", "title": "Gruppo spaziale", "text": "Il concetto di gruppo spaziale \u00e8 nato nell'ambito dello studio delle disposizioni nello spazio di oggetti tridimensionali. L'argomento \u00e8 stato affrontato da alcuni matematici nel XIX secolo, in particolare Barlow, Fedorov, Sohncke e Schoenflies.\nEssi provarono a combinare tutte le classi di simmetria puntuale possibili con le operazioni traslazionali sia semplici che complesse (piani di scorrimento e assi di roto-traslazione) ed ottennero tutte le possibili disposizioni in uno spazio a tre dimensioni di oggetti tridimensionali.\nSi pot\u00e9 cos\u00ec dimostrare che ciascun oggetto ordinato e periodico nelle tre dimensioni deve necessariamente appartenere ad uno di 230 gruppi spaziali.\nLe operazioni di simmetria di ognuno dei 230 gruppi spaziali, costituiscono un gruppo nel senso matematico del termine. In questo caso la legge di combinazione \u00e8 la semplice applicazione successiva delle operazioni di simmetria.\nSimbologia.\nPer indicare il gruppo spaziale di appartenenza di un cristallo se ne pu\u00f2 indicare il numero poich\u00e9 ad ognuno di essi \u00e8 stato convenzionalmente assegnato un numero progressivo (da 1 a 230).\nIn alternativa si pu\u00f2 usare una simbologia composta da due parti:\nGruppo cristallino.\nIn cristallografia, prendendo come riferimento per la classificazione i parametri delle facce dei cristalli, si possono individuare tre gruppi cristallini:\nOperazioni di simmetria.\nIn 3 dimensioni, i gruppi spaziali sono formati dalla combinazione dei 32 gruppi puntuali con i 14 reticoli di Bravais, ognuno dei quali gi\u00e0 appartiene ad uno dei 7 sistemi cristallini. Ci\u00f2 comporta come il gruppo spaziale possegga elementi tipici di questi tre sistemi.\nTraslazioni.\nQueste formano un gruppo abeliano di ordine 3, chiamato reticolo di Bravais. Questo determina le dimensioni e gli angoli della cella primitiva del gruppo spaziale, nonch\u00e9 le sue caratteristiche di traslazione nello spazio.\nPiano glide (slittopiano).\nIl piano glide (o slittopiano) consiste nella riflessione attraverso un piano di simmetria ed una successiva traslazione parallelamente a quel piano. \u00c8 denominato \"a\", \"b\", \"c\", \"n\" o \"d\" a seconda dell'orientamento del piano rispetto alle assi primarie della cella elementare.\nAsse screw (elicogira).\nQuesta asse di simmetria consiste nella rotazione attorno all'asse, seguita da una traslazione nella stessa direzione dell'asse. Viene denotata da un numero, \"N\", a seconda del grado di rotazione (ad esempio, N=3 indica una rotazione di 120\u00b0). La quantit\u00e0 di traslazione \u00e8 indicata con un pedice successivo al numero \"N\" che indica quanto lunga \u00e8 la traslazione in funzione della lunghezza del vettore fondamentale. Ad esempio, la dicitura 21 indica una rotazione di 180\u00b0 seguita da una traslazione di lunghezza pari ad 1/2 rispetto al vettore fondamentale."}
{"id": "9481", "revid": "363629", "url": "https://it.wikipedia.org/wiki?curid=9481", "title": "Sfaldatura", "text": "La sfaldatura \u00e8 la tendenza dei minerali a dividersi parallelamente ai piani cristallografici.\nLa sfaldatura riflette la struttura interna poich\u00e9 entro una struttura la forza del legame chimico \u00e8 in generale diversa nelle differenti direzioni. Questo fatto \u00e8 mostrato particolarmente bene nelle strutture a strati della mica e della grafite, nelle quali il legame entro gli strati \u00e8 molto forte ma \u00e8 molto pi\u00f9 debole tra gli strati stessi.\nIn queste strutture esiste una sfaldatura perfetta parallela alla stratificazione.\nLa sfaldatura pu\u00f2 essere molto ben sviluppata (perfetta) in alcuni cristalli, come appunto nella sfaldatura basale delle miche o essere piuttosto incerta, come nel berillo e nell'apatite. Anche la grafite ha una sfaldatura lamellare ben sviluppata parallela al piano basale.\n\u00c8 invece completamente assente in alcuni minerali, come ad esempio nel quarzo.\nAlcune specie mineralogiche presentano una sola direzione di sfaldatura ma possono esservene anche due, tre, quattro o addirittura sei.\nCause.\nAll'interno delle lamelle della grafite (piani di grafene) esiste un forte legame covalente fra gli atomi di carbonio, ma tra lamella e lamella vi \u00e8 solo un debole legame di Van der Waals che si oppone poco alla sfaldatura.\nUn legame pi\u00f9 debole \u00e8 accompagnato generalmente da una maggiore distanza interplanare, poich\u00e9 la forza attrattiva non pu\u00f2 tenere molto ravvicinati i piani. Il diamante ha un solo tipo di legame, il legame covalente, ma anch'esso mostra un'eccellente sfaldatura parallela alle facce dell'ottaedro, che si verifica appunto lungo i piani atomici che per ragioni puramente geometriche presentano la maggiore distanza interplanare.\nDescrizione.\nNel descrivere una sfaldatura, si dovrebbero dare la sua qualit\u00e0 e la direzione cristallografica. La qualit\u00e0 viene definita come perfetta, buona, discreta e cos\u00ec via. La direzione cristallografica \u00e8 espressa dal nome o dall'indice di Miller della forma a cui la sfaldatura \u00e8 parallela e indicata come cubica {001}, ottaedrica {111}, romboedrica {1011}, prismatica {110}, pinacoidale {001}. \nLa sfaldatura \u00e8 sempre coerente con la simmetria; cosicch\u00e9 se \u00e8 presente una direzione di sfaldatura ottaedrica, ci\u00f2 implica che ci devono essere tre altre direzioni correlate alla simmetria. Se \u00e8 presente una sfaldatura dodecaedrica, questo implica similarmente cinque altre direzioni legate alla simmetria.\nNon tutti i minerali hanno sfaldatura e relativamente pochi in grado elevato (il minio - 2PbO\u00b7PbO2 - ha sfaldatura perfetta secondo {100} ), ma in questi ultimi la sfaldatura \u00e8 un criterio diagnostico molto importante."}
{"id": "9482", "revid": "200568", "url": "https://it.wikipedia.org/wiki?curid=9482", "title": "Frattura (mineralogia)", "text": "La frattura \u00e8 la tendenza di un cristallo a rompersi lungo superfici irregolari diverse dai piani di sfaldatura.\nTutti i minerali hanno fratture che possono essere trasversali rispetto al/ai piani di sfaldatura o in una qualunque direzione (in quei minerali come il quarzo che non presentano piani di sfaldatura). Individuare il tipo di frattura aiuta ad identificare il minerale."}
{"id": "9487", "revid": "277947", "url": "https://it.wikipedia.org/wiki?curid=9487", "title": "Teatro dialettale", "text": "Per teatro dialettale si intende la produzione drammaturgica e\ncommediografa nazionale che, piuttosto che esprimersi nella lingua ufficiale del paese d'appartenenza, lo fa tramite l'utilizzo dei dialetti o delle lingue regionali.\nItalia.\nL'evoluzione del teatro dialettale in paesi come l'Italia \u00e8 difficilmente ricostruibile a causa dell'enorme diversit\u00e0 linguistica del paese: nonostante questo, \u00e8 bene ricordare come il teatro dialettale venga spesso assimilato al teatro nazionale, infrangendo quindi la divisione che caratterizza il teatro nazionale come espressione del popolo tramite il proprio idioma.\nIl teatro dialettale venne conosciuto ed apprezzato con il diffondersi del teatro popolare a carattere regionale. Dopo il lungo periodo barocco - che preferiva l'iperbolico - il teatro trasportava il pubblico in un contesto reale, mai valorizzato prima di allora, con dialoghi dialettali.\nIl riformista Goldoni faceva cos\u00ec dialogare i personaggi in veneziano oltre che nell\u2019italiano di base toscana e, abbandonando anche le maschere, rendeva le commedie pi\u00f9 buffe e reali. Pietro Antonio Caracciolo scriveva le sue opere anche in napoletano, Giuseppe Bevilacqua in veneto e Giovanni Meli in siciliano. A questo si \u00e8 aggiunto il teatro dialettale moderno creato da Eduardo Scarpetta, e che vede tra i suoi pi\u00f9 importanti esponenti Pio De Flaviis.\nArea tedesca e olandese.\nNegli anni 1960-1970 venne coniato il termine \"Rinascimento dialettale\" (\"Dialektrenaissance\"), in relazione alla parziale rinascita di alcune espressioni pubbliche in un linguaggio dialettale, o dialetto regionale, e di spettacoli teatrali e musicali in dialetto. Fino ad allora, i dialetti nell'area linguistica tedesco-olandese erano stati essenzialmente considerati in via di estinzione. Anche prima e dopo la seconda guerra mondiale, molti li consideravano superflui o un ostacolo alla comunicazione; al contrario, teatri come il Millowitsch-Theater a Colonia, il Teatro Ohnsorg di Amburgo, la serie televisiva \"Der Kom\u00f6dienstadel\" e sempre pi\u00f9 gruppi musicali e cantanti con target giovanile cercarono di ridare speranza al dialetto. Gli atteggiamenti del pubblico cambiarono in modo che sempre pi\u00f9 persone credevano che il dialetto dovesse essere preservato. Di conseguenza, in molte aree il dialetto venne rivalutato, anche se rimane comunque in declino in tutta l'area linguistica tedesco-olandese."}
{"id": "9489", "revid": "998297", "url": "https://it.wikipedia.org/wiki?curid=9489", "title": "Prefisso telefonico", "text": "Un prefisso telefonico \u00e8 un codice numerico, utilizzato nella telefonia, anteposto al numero identificativo per specificarne la zona geografica (o l'operatore) oppure una data categoria di servizi.\nTali prefissi servono a identificare una area geografica (Paese, provincia o comune), o a separare una rete telefonica secondo confini logici (ad esempio, i vari prefissi telefonici dei diversi operatori di telefonia cellulare); oltre a tornare utili per l'identificazione di speciali reti informative (o a pagamento) e di numeri di servizio.\nOgni Stato del mondo ha un suo prefisso telefonico internazionale, composto di una o pi\u00f9 cifre; all'interno di ogni paese \u2013 come appena visto \u2013 esistono suddivisioni ulteriori per zona geografica o rete telefonica. A seconda dei casi, pu\u00f2 essere necessario o meno usare un prefisso geografico se ci si trova gi\u00e0 nell'area che viene selezionata (spesso i prefissi usano numeri speciali come lo zero, o comunque ben identificati da una convenzione). \nL'ortografia di un numero telefonico prevede che i prefissi \u2013 separati tra loro da un semplice spazio \u2013 siano divisi dai numeri identificativi da un trattino breve (senza spazi); in aggiunta, nessuna parte del numero dovrebbe contenere puntini n\u00e9 la barra [/].\nPrefisso nazionale.\nIl prefisso nazionale serve per indicare un'altra provincia (o contea o altra suddivisione regionale) nello stesso o in un altro Stato cui si vuole essere connessi e non occorre comporlo se ci si trova gi\u00e0 al suo interno.\nPer connettersi a un'altra provincia per\u00f2 non basta il numero di telefono locale preceduto dal prefisso provinciale ma si digita anche un codice di accesso che di solito \u00e8 lo 0: al livello nazionale si suole riferirsi al prefisso di una provincia comprendendo questo codice di accesso, per cui per esempio il prefisso di Buenos Aires \u00e8 abitualmente inteso come 011 e quello di Monaco di Baviera come 089.\nIn Italia il prefisso telefonico \u00e8 incorporato nel numero di telefono locale. Fino al 1998, tuttavia, per telefonare all'interno di un medesimo distretto non era necessario comporre il prefisso; il nuovo sistema \u00e8 stato introdotto in via sperimentale il 19 giugno 1998 e in via definitiva il 18 dicembre dello stesso anno.\nIn Nord America i prefissi telefonici constano di 3 cifre (ma sempre per un totale di 10 cifre compreso il numero locale) e oltrepassano per cos\u00ec dire le frontiere (valgono dal Canada agli Stati Uniti del Nord America fino ad alcuni Stati caraibici); la loro distribuzione ha ormai raggiunto una situazione caotica perch\u00e9 non si pu\u00f2 pi\u00f9 associare a un prefisso nazionale (area code) un'area geografica vera e propria (quella che in Italia \u00e8 una provincia); inoltre per alcuni Stati il codice di accesso (che in questo caso \u00e8 1, non 0) \u00e8 obbligatorio in altri no; per questo motivo \u00e8 pianificato un riordino del sistema.\nPrefisso internazionale.\nAi prefissi internazionali invece si accede per quasi tutti gli Stati con il doppio zero (che equivale al simbolo \"+\"). Ad esempio, per telefonare in Italia dall'estero si digita 0039 oppure +39 (codice d'accesso + prefisso internazionale); altri Stati come gli Stati Uniti d'America hanno \"1\" come codice d'accesso alla rete nazionale (che include anche il Canada e la maggior parte degli stati caraibici) e \"011\" per l'accesso a quella internazionale.\nAl prefisso internazionale segue il prefisso distrettuale (comprensivo di zero, per l'Italia). Talvolta, dopo il prefisso internazionale, uno 0 tra parentesi (es. +41 (0) 91 xxx xx xx) indica che per quel Paese - in questo caso la Svizzera - il prefisso distrettuale va digitato da parte di chi chiama all'interno dello Stato, mentre dall'estero va omesso lo 0 che precede il prefisso distrettuale (nell'esempio, +41 91 xxx xx xx).\nPrefissi per telefonia mobile.\nAnche se per la telefonia mobile si usano apparecchi portatili, il traffico generato viaggia attraverso la rete terrestre (ad esempio tramite ponti radio fra celle adiacenti, o collegamenti in fibra ottica di lungo raggio), mentre la rete mobile propriamente detta consiste solamente nel collegamento radio fra cellulare e cella, a distanze non superiori a qualche chilometro.\nPrefisso nazionale.\nGli operatori di telefonia mobile possono associare alla loro utenza diversi prefissi nazionali che, diversamente dalla telefonia fissa, non hanno \"di solito\" nulla a che vedere con l'area geografica dell'utenza stessa. I prefissi nazionali danno solo un'informazione sul \"primo\" gestore che ha assegnato il numero e - parzialmente - sul costo della chiamata. Col fenomeno della portabilit\u00e0 del numero, non \u00e8 detto infatti che l'utente abbia mantenuto lo stesso operatore iniziale. Si tratta di un modello di traffico soprattutto europeo. Negli Stati Uniti il prefisso pu\u00f2 s\u00ec essere indipendente dalla citt\u00e0 (per esempio uguale per tutto lo Stato) ma essere valido solo come prefisso urbano, nel senso che per telefonare a un altro cellulare in un'altra citt\u00e0 bisogna inserire il prefisso nazionale corrispondente della rete fissa (come accade per esempio in Argentina), ma ci sono anche altri sistemi. Normalmente si deve digitare anche per la rete mobile un codice di accesso (\"0\"), ma ci sono eccezioni: in Italia, dal 30 giugno 2001, si omette lo 0, che a sua volta \u00e8 diventato un'esclusiva dei numeri locali di rete fissa (nonostante questo sia diventato parte integrante del numero, assieme al prefisso nazionale), mentre rimane solo un prefisso a 3 cifre, che comincia sempre con il numero 3.\nPrefisso internazionale.\nIl prefisso internazionale normalmente \u00e8 lo stesso della telefonia fissa; in alcuni casi per\u00f2 \u00e8 modificato aggiungendo una cifra (come nell'esempio dell'Argentina in cui si aggiunge il numero 9 dopo il prefisso internazionale). Questo dipende dal fatto che la telefonia mobile ha una rete propria solo per l'ultimo tratto, mentre il grosso del traffico viaggia sulla rete fissa e quindi vale il sistema della rete fissa.\nElenco dei prefissi telefonici in Italia, a San Marino e nella Citt\u00e0 del Vaticano.\nSulla base della delibera n. 9/03/CIR del 3 luglio 2003 (\"Piano di numerazione nel settore delle telecomunicazioni e disciplina attuativa\"), in Italia (il cui bacino d'utenza telefonico si estende a San Marino e Citt\u00e0 del Vaticano ma non comprende il comune di Campione d'Italia) l'indicativo distrettuale o della rete mobile costituisce parte integrante del numero (dal 1995) ed \u00e8 possibile distinguere i prefissi in base al seguente elenco:\nL'indicativo geografico era un tempo noto come prefisso teleselettivo in quanto consentiva di chiamare un distretto diverso dal proprio, mediante la teleselezione, che consentiva di chiamare un altro distretto componendo il prefisso interurbano, 0, e l'indicativo distrettuale, seguito dal numero dell'abbonato, senza interventi da parte dell'operatore (in questo senso i prefissi dei radiomobili non erano teleselettivi).\nCon la riforma del 1995, il piano di numerazione \u00e8 diventato nazionale e, poich\u00e9 la numerazione \u00e8 divenuta univoca su tutto il territorio, in ogni numero le cifre che prima costituivano il prefisso sono divenute parte integrante del numero e devono essere composte anche nell'ambito del medesimo distretto. Tali cifre costituiscono adesso un indicativo geografico, non pi\u00f9 un prefisso.\nLa formazione dei numeri geografici rispetta il seguente schema esemplificativo:\nPer quanto concerne la telefonia mobile:\nChiamate verso San Marino:\nChiamate verso la Citt\u00e0 del Vaticano:\nMalta, seppur compresa nella regione fisica italiana, \u00e8 una repubblica indipendente e, in quanto tale, dispone di rete telefonica propria con prefisso internazionale +356-.\nIl Comune di Campione d'Italia, exclave italiana in territorio svizzero, utilizza la rete telefonica svizzera di cui usa il prefisso internazionale +41-, eccezion fatta per il centralino comunale (\"031 272 463\")."}
{"id": "9490", "revid": "1632387", "url": "https://it.wikipedia.org/wiki?curid=9490", "title": "Oceano Atlantico", "text": "L'oceano Atlantico, detto brevemente Atlantico, \u00e8 il secondo oceano della Terra per estensione, di cui ricopre circa il 20% della superficie. Il nome dell'oceano, derivato dalla mitologia greca, significa \"mare di Atlante\".\nDescrizione.\nQuesto oceano occupa un bacino a forma di \"S\", disposto nella direzione nord-sud. \u00c8 diviso in due sezioni principali, l'Atlantico del Nord e l'Atlantico del Sud, da correnti equatoriali poste a circa 8\u00b0 di latitudine nord. \u00c8 delimitato ad ovest dal continente americano (sia dalla parte settentrionale che da quella meridionale) e ad est dall'Europa e dall'Africa (ma due dei suoi mari adiacenti, il Mediterraneo e il Mar Nero bagnano anche l'Asia).\nComunica con l'oceano Pacifico sia a nord, sia a sud. Il collegamento settentrionale tra i due oceani avviene attraverso il Mare Glaciale Artico, mentre quello meridionale \u00e8 permesso dallo Stretto di Magellano, dal Canale di Beagle e dal Canale di Drake. Inoltre esiste una connessione artificiale tra i due oceani, il Canale di Panama, situato in corrispondenza dell'istmo che unisce le due Americhe. Ad est comunica con l'oceano Indiano, attraverso il Capo Agulhas, al 20\u00b0 E (e non dal Capo di Buona Speranza come si ritiene comunemente), ma anche attraverso il canale artificiale di Suez.\nL'Atlantico copre il 20% della superficie Terrestre, ed \u00e8 secondo solo al Pacifico come ampiezza. L'oceano propriamente detto copre un'area di circa (pari a 8 volte quella dell'Europa), che raggiunge i se si considerano anche i suoi mari adiacenti. Le terre occupate dal bacino idrografico dell'Atlantico sono quattro volte quelle del Pacifico o dell'Indiano. Il volume dell'oceano Atlantico \u00e8 di , e di considerando anche i mari adiacenti.\nLa profondit\u00e0 media (volume/superficie) dell'Atlantico \u00e8 di , ridotta a se si prendono in considerazione i mari adiacenti. La profondit\u00e0 maggiore \u00e8 di raggiunta nell'abisso Milwaukee, che si trova nella Fossa di Porto Rico, circa a nord dell'isola di Porto Rico. La larghezza dell'Atlantico varia tra nel punto pi\u00f9 stretto, tra il Brasile e la Liberia, fino a tra gli Stati Uniti e l'Africa settentrionale.\nFondo oceanico.\nLa caratteristica principale della topografia del fondo oceanico dell'Atlantico \u00e8 una grande catena di montagne sottomarine, chiamata la Dorsale medio atlantica. Si estende dall'estremit\u00e0 nord, accanto all'Islanda, fino all'estremo sud a 58\u00b0 di latitudine, raggiungendo una larghezza massima di circa . Lungo la dorsale, nei pressi della sommit\u00e0, si trova una grande fossa che scorre per la maggior parte della catena montuosa. La profondit\u00e0 delle acque sopra la dorsale \u00e8 spesso inferiore a e numerosi picchi si ergono fuori dall'acqua, formando delle isole, quali ad esempio le Azzorre. L'Atlantico del Sud presenta anche altre due ristrette dorsali asismiche, la Catena di Walvis e la Catena di Rio Grande.\nLa Dorsale medio atlantica separa l'oceano Atlantico in due grandi sezioni, che hanno una profondit\u00e0 compresa tra Dorsali trasversali, che uniscono i continenti alla Dorsale medio atlantica, dividono il fondo oceanico in numerosi bacini. Alcuni dei pi\u00f9 grandi sono i bacini della Guiana, del Nord America, di Capo Verde e delle Canarie nell'Atlantico del Nord, mentre in quello del Sud si trovano i bacini dell'Angola, dell'Argentina e del Brasile.\nIl fondo marino \u00e8 considerato in genere abbastanza piatto, anche se non mancano montagne, fosse e altre caratteristiche. Due fosse superano gli di profondit\u00e0. Le piattaforme continentali, vicino alle terre emerse, costituiscono circa l'11% del fondo oceanico. Inoltre, molte formazioni simili a canali scavati tagliano queste piattaforme.\nI sedimenti depositati sul fondo hanno origini disparate.\nI depositi terrigeni sono composti da particelle di sabbia, fango e roccia, formate dall'erosione dell'acqua, del vento e dall'attivit\u00e0 vulcanica della terraferma, e poi trasportate da fiumi e piogge verso il mare. Questi materiali si trovano principalmente:\nI deposti pelagici sono formati dai resti di organismi che vanno a fondo quando muoiono (possono essere silicei, come i radiolari e le diatomee, o calcarei, come i foraminiferi). Coprono la maggior parte del fondo marino, con spessori che vanno da 120 a pi\u00f9 di con lo spessore minimo in corrispondenza della Dorsale. I depositi autogenici o autigeni sono assembramenti di minerali, come i noduli di manganese, prodottisi per precipitazione dalle acque oceaniche in particolari condizioni di chimismo e temperatura. Sono comuni dove le altre tipologie di sedimentazione sono assenti.\nCaratteristiche dell'acqua.\nLa salinit\u00e0 delle acque di superficie nell'oceano aperto va da 33 a 37 parti per mille, e varia con la latitudine e le stagioni. Anche se i valori minimi di salinit\u00e0 si trovano appena a nord dell'equatore, in genere i valori pi\u00f9 bassi si trovano alle alte latitudini, e vicino alle foci di grandi fiumi che immettono le loro acque dolci nell'oceano. I massimi valori di salinit\u00e0 si trovano attorno alla latitudine 25\u00b0 nord. I valori di salinit\u00e0 superficiale sono influenzati dall'evaporazione, dalle precipitazioni, dall'apporto di acqua dolce dei fiumi e, nelle zone pi\u00f9 fredde, dallo scioglimento dei ghiacci.\nLa temperatura delle acque superficiali varia con la latitudine, con le correnti, le stagioni e la distribuzione di energia solare. Lungo l'Oceano, varia da meno di nelle regioni polari fino a all'equatore. Nelle medie latitudini, la temperatura \u00e8 intermedia, ma soggetta a grandi variazioni (fino a A causa delle basse temperature, la superficie \u00e8 normalmente coperta di ghiaccio nel mare del Labrador, nello Stretto di Danimarca e nel mar Baltico da ottobre a giugno.\nL'oceano Atlantico consiste di quattro principali masse d'acqua. Le acque centrali dell'Atlantico del Nord e del Sud costituiscono le acque superficiali. L'acqua intermedia sub-antartica si estende alle profondit\u00e0 di . L'acqua profonda del Nord Atlantico raggiunge la profondit\u00e0 di . L'acqua antartica di fondo occupa i bacini oceanici a profondit\u00e0 maggiori di .\nA causa della forza di Coriolis, l'acqua del Nord Atlantico circola in senso orario, mentre l'acqua del Sud Atlantico circola in senso antiorario. Le maree dell'Oceano sono semidiurne, cio\u00e8 comprendono due alte maree nell'arco delle 24 ore. Le maree sono un'onda che si muove da sud a nord. A latitudini superiori a 40\u00b0, \u00e8 presente anche un'oscillazione est-ovest.\nStoria geologica.\nI geofisici sono riusciti a inserire i vari tasselli della storia dell'oceano grazie ai modelli termici, alla teoria della tettonica a zolle, e alle misurazioni compiute in profondit\u00e0. Unitamente a questo, gli esperti hanno realizzato una carta topografica del fondo dell'oceano, grazie all'impiego di strumenti atti a generare e a propagare onde acustiche riflesse dal fondo, oltre allo studio di frammenti di campioni prelevati dal fondale e delle anomalie magnetiche presenti nelle rocce magmatiche che spuntano sul fondo.\nL'oceano Atlantico sembra essere il pi\u00f9 giovane degli oceani: l'Atlantico si \u00e8 formato infatti 150 milioni di anni fa, con lo spezzarsi del supercontinente Pangea a causa del fenomeno del magma fuso risalente dal mantello che form\u00f2 una nuova crosta intercorrente fra Africa e America del nord e che ebbe l'effetto di dividere le terre dell'emisfero settentrionale dall'Africa e dall'America del sud. Da allora \u00e8 andato espandendosi, un movimento che dura ancora oggi: le Americhe si separano da Europa e Africa a un ritmo di alcuni centimetri all'anno.\nIn un periodo databile 125 milioni di anni fa, nella zona centrale dell'Atlantico settentrionale si form\u00f2 una attiva Dorsale medio oceanica e proprio in questo periodo l'America del sud inizi\u00f2 a staccarsi dall'Africa. Il movimento fra le due Americhe fece sorgere una compressione nella zona caraibica che provoc\u00f2 la subduzione della zolla venezuelana.\nLa Dorsale medio atlantica alimenta questa espansione: attraversa tutto l'Atlantico da nord a sud, e da essa emergono nuove sezioni del fondo marino che spingono verso l'esterno quelle gi\u00e0 esistenti. In prossimit\u00e0 dei continenti, il fondo marino viene spinto verso il basso, rientra nel mantello terrestre e favorisce la formazione di isole vulcaniche.\nUna delle conseguenze di questo movimento \u00e8 che il fondo marino dell'atlantico \u00e8 una zona geologicamente giovane, con un'et\u00e0 spesso inferiore al centinaio di milioni di anni.\nAll'incirca 80 milioni di anni fa l'Atlantico settentrionale assunse le sembianze, per davvero, di un oceano, e in alcune zone la profondit\u00e0 raggiunse i metri e finalmente una circolazione di acqua che consentiva uno scambio fra i vari oceani; in questo periodo si staccarono la Groenlandia e l'America settentrionale. Circa 65 milioni di anni fa la Groenlandia si allontan\u00f2 dall'Europa e fino a 20 milioni di anni fa, una dorsale asismica vicino all'Islanda aveva protetto l'Atlantico dal fluire di acque fredde artiche. Una buona parte della topografia dell'oceano \u00e8 stata impostata 36 milioni di anni fa, solamente la penisola iberica e l'Europa erano ancora lontani dall'Africa.\nLa storia batimetrica dell'oceano consente di chiarire alcune anomalie, quali ad esempio il rilevamento di sedimenti carbonatici in uno strato inferiore a quello del carbonato di calcio; questo fenomeno accade perch\u00e9 la crosta oceanica quando si forma si colloca al di sopra della profondit\u00e0 di compensazione dei carbonati e perci\u00f2 viene inevitabilmente coperta da sedimenti carbonatici; ma in una seconda fase il fondo allontanandosi dal centro, subisce una subsidenza che lo trascina al di sotto della profondit\u00e0 di compensazione e ai sedimenti carbonatici a questo punto si sovrappongono argille e fanghi silicei oltre a sedimenti terrigeni.\nClima.\nIl clima Atlantico e delle terre adiacenti allo stesso Oceano ed \u00e8 influenzato dalla temperatura delle acque superficiali, dalle correnti oceaniche e dai venti che soffiano sopra le acque. A causa della grande capacit\u00e0 dei mari di trattenere il calore, i climi marittimi sono temperati, e non presentano variazioni stagionali estreme. Le precipitazioni risentono enormemente dell'Oceano, perch\u00e9 l'evaporazione dell'acqua oceanica \u00e8 una delle fonti principali di vapore acqueo.\nLe zone climatiche cambiano con la latitudine: le zone pi\u00f9 calde attraversano l'Atlantico a nord dell'equatore. Le zone pi\u00f9 fredde si trovano a grandi latitudini, e specialmente nelle zone coperte di ghiaccio. Le correnti oceaniche contribuiscono al clima, trasportando acqua calda e fredda in diverse regioni. I venti che soffiano su queste acque contribuiranno poi a riscaldare o raffreddare le terre adiacenti.\nLa corrente del Golfo, per esempio, riscalda l'atmosfera delle isole Britanniche e dell'Europa del Nord (che altrimenti sperimenterebbero temperature ben pi\u00f9 basse), mentre le correnti fredde contribuiscono alla formazione di nebbia al largo delle coste nord-est del Canada, e delle coste nord-ovest dell'Africa. Dona alle zone un clima pi\u00f9 caldo rispetto alle altre aree situate alla stessa latitudine\nI cicloni tropicali (uragani) si sviluppano al largo della costa africana vicino a Capo Verde, e si muovono verso ovest nel mare Caraibico. Gli uragani possono formarsi da maggio a dicembre, ma sono pi\u00f9 frequenti tra agosto e novembre. Le tempeste sono comuni nell'Atlantico del Nord durante l'inverno, rendendo pericolosa la traversata.\nStoria ed economia.\nL'Atlantico \u00e8 stato esplorato estensivamente. I Vichinghi, i Portoghesi e Cristoforo Colombo sono tra i pi\u00f9 famosi primi esploratori. I Vichinghi colonizzarono la Groenlandia prima dell'anno Mille, ma la colonia fu spazzata via da un peggioramento del clima.\nDopo Colombo, l'esplorazione europea acceler\u00f2 rapidamente, e furono stabilite molte nuove rotte commerciali. Il risultato \u00e8 che l'Atlantico era e rimane la sede del maggior traffico commerciale tra Europa e America. Sono state intraprese numerose esplorazioni scientifiche per studiare l'Oceano e il suo ambiente.\nL'Oceano ha anche contribuito significativamente allo sviluppo economico delle nazioni che si affacciano su di esso. Oltre ad ospitare le maggiori rotte commerciali, l'Atlantico offre abbondanti giacimenti di petrolio nelle rocce sedimentarie delle piattaforme continentali, e le maggiori riserve di pesca del mondo. Per preservare queste riserve e l'ambiente oceanico, esistono numerosi trattati che cercano di ridurre l'inquinamento causato da versamenti di petrolio e rifiuti plastici.\nDopo aver remato per 81 giorni e , il 3 dicembre 1999 Tori Murden divenne la prima donna ad aver attraversato l'oceano Atlantico da sola, quando raggiunse Guadalupa dalle isole Canarie.\nGeografia.\nPunti critici e punti di accesso.\nPunti critici sono lo Stretto di Gibilterra e l'accesso al Canale di Panama. Gli stretti strategici includono lo Stretto di Dover, gli Stretti della Florida, il Canale della Mona e il Canale Sopravento. Durante la guerra fredda, il cosiddetto GIUK gap (dall'inglese: \"Greenland, Iceland, United Kingdom\") era un problema strategico di grande importanza, e il fondale fu riempito di idrofoni per rilevare il movimento dei sottomarini sovietici.\nAmbiente.\nInquinamento e preservazione delle specie.\nCi sono molte specie marine in pericolo, tra cui le mante, i leoni marini, le tartarughe, le balene, le foche ed anche specie ittiche che per riprodursi migrano risalendo i fiumi che sfociano nell'Oceano come la cheppia (\"Alosa fallax\"). Le reti a strascico hanno accelerato il declino delle riserve di pesca e sono soggetto di aspre dispute internazionali. Inquinamento da fogne al largo degli Stati Uniti, del sud del Brasile e dell'Argentina. Inquinamento da petrolio nel mare Caraibico, nel Golfo del Messico, e nel mare del Nord. Inquinamento da fogne e industrie nel mar Baltico e mare del Nord. \nL'uso intensivo della plastica da parte dell'uomo ha portato a riversare nell'oceano enormi quantit\u00e0 di rifiuti non deteriorabili al punto da formare isole di discariche gigantesche come la Great Pacific Garbage Patch.\nPericoli.\nGli iceberg sono molto comuni nello stretto di Davis, nello stretto di Danimarca, e nell'Atlantico nord-occidentale da febbraio ad agosto. A volte sono stati visti anche molto a sud, vicino alle Bermude e alle isole Madeira. Le navi svilupperanno ghiaccio sulla loro struttura nell'Atlantico pi\u00f9 a nord da ottobre a maggio. Il caso pi\u00f9 famoso di incidente dovuto a un iceberg nel Nord Atlantico \u00e8 l'affondamento dell'RMS Titanic il 15 aprile 1912. La nebbia persistente pu\u00f2 essere un pericolo da maggio a settembre. Uragani da maggio a dicembre. Nell'Ottocento si verificarono casi di affondamento di navi a vapore con scafo in legno, quindi pi\u00f9 fragile nell'impatto con le onde durante le tempeste."}
{"id": "9491", "revid": "125207720", "url": "https://it.wikipedia.org/wiki?curid=9491", "title": "Dorsale medio atlantica", "text": "La dorsale medio atlantica \u00e8 una dorsale oceanica, ossia una catena montuosa sottomarina, situata nell'Oceano Atlantico, che va dal Polo Nord fino all'Antartide, pi\u00f9 o meno seguendo la linea mediana tra la costa europea-africana e quella americana. \u00c8 la pi\u00f9 lunga catena montuosa della Terra.\nStoria.\nL'esistenza di una dorsale oceanica fu ipotizzata da Matthew Fontaine Maury nel 1850, ma la conferma avvenne durante la spedizione della nave \"Challenger\" nel 1872 impegnata nella ricerca della localizzazione pi\u00f9 adatta in vista del futuro posizionamento di un cavo telegrafico sottomarino. L'esistenza fu poi confermata da rilevazioni sonar nel 1925. \nNegli anni cinquanta la mappatura dei fondali oceanici condotta dal gruppo di Bruce Heezen mostr\u00f2 una inattesa batimetria delle valli e delle creste indicante che la vallata centrale era ancora sismologicamente attiva ed epicentro di molti terremoti. Fu rilevato che la dorsale faceva parte di un sistema di creste e avvallamenti oceanici lungo circa 40.000\u00a0km.\nQuesta scoperta port\u00f2 alla teoria dell'espansione del fondale oceanico e all'accettazione della teoria della deriva dei continenti di Alfred Wegener.\nDescrizione.\nLa dorsale medio atlantica \u00e8 una catena vulcanica sottomarina che si estende da sud del Polo Nord all'Isola Bouvet, che si trova nell'oceano Atlantico a una latitudine di circa 20 gradi al di sotto del Sudafrica. La dorsale medio-atlantica, circa 16.000\u00a0km di lunghezza, \u00e8 una conseguenza dell'attivit\u00e0 vulcanica delle zone centrali della crosta oceanica atlantica. La crosta terrestre nel tempo ha subito delle fratture e a riparare queste fratture provvede la dorsale medio-atlantica. \nI vulcani sottomarini eruttano la lava che a contatto con l'acqua si solidifica depositandosi sul fondale marino facendolo innalzare ogni anno di circa 2,5\u00a0cm. Alcuni tratti della dorsale medio-atlantica sono cos\u00ec alti che s'innalzano al di sopra del livello del mare formando delle isole. Queste includono l'isola Jan Mayen nell'Oceano Artico, l'Islanda, le Azzorre, l'Arcipelago di San Pietro e San Paolo e degli isolotti a San Paolo, Isola dell'Ascensione, Tristan da Cunha (che \u00e8 il punto pi\u00f9 alto della dorsale medio-atlantica, Picco Queen Mary, 2\u00a0km sul livello del mare), l'Isola Gough e l'Isola Bouvet.\nSi pu\u00f2 considerare la dorsale come l'origine della placca euroasiatica, africana, nordamericana e sudamericana giacch\u00e9 da essa fuoriesce magma con spinta ad allontanamento verso est e verso \novest e creazione di nuova crosta terrestre contrapposte alle zone di subduzione ovvero distruzione della crosta terrestre presenti nell'area dell'oceano pacifico.\nAffioramenti.\nSi tratta di una grande dorsale oceanica, che ha come unici punti di emersione l'Islanda ed alcune piccole isole elencate qui di seguito, da nord verso sud, con le loro rispettive vette pi\u00f9 alte, elevazione in metri e posizione geografica (latitudine e longitudine):\nEmisfero boreale (dorsale nord-atlantica)\nEmisfero australe (dorsale sud-atlantica)"}
{"id": "9492", "revid": "1632387", "url": "https://it.wikipedia.org/wiki?curid=9492", "title": "Nebulosa", "text": "Una nebulosa (dal latino \"nebula\", nuvola) \u00e8 un agglomerato interstellare di polvere, idrogeno e plasma. Originariamente il termine nebulosa veniva impiegato per indicare un qualsiasi oggetto astronomico di grandi dimensioni di natura non stellare n\u00e9 planetaria n\u00e9 cometaria, quindi comprendeva anche quelle che oggi sono note come galassie (per esempio, la \"Nebulosa di Andromeda\" faceva riferimento alla Galassia di Andromeda prima che le galassie venissero scoperte da Edwin Hubble).\nAlcune nebulose sono caratterizzate dall'ospitare al loro interno fenomeni di formazione stellare, come le nubi molecolari, le nebulose oscure e le regioni H II; altre, come le nebulose a riflessione, brillano della luce emessa da una stella che transita al loro interno, come NGC 1435 che circonda la stella Merope delle Pleiadi. Altre nebulose ancora si originano a seguito della morte di una stella, come le nebulose planetarie o i resti di supernova.\nFormazione.\nMolte nebulose si formano grazie al collasso gravitazionale del gas presente nel mezzo interstellare. Mentre la materia collassa sotto il proprio peso, al centro si possono formare delle stelle massive che ionizzano il gas circostante con la loro radiazione ultravioletta, creando del plasma (il quarto stato della materia). Un esempio di questo tipo di nebulosa sono la Nebulosa Rosetta o la Nebulosa Pellicano. Le dimensioni di queste nebulose variano in base alla grandezza originaria della nuvola di gas.\nAlcune nebulose sono il risultato dell'esplosione di una supernova. La materia scagliata via dall'esplosione viene ionizzata dai residui della supernova. Il migliore esempio di questo tipo di nebulosa \u00e8 la Nebulosa del Granchio nella costellazione del Toro. \u00c8 il risultato della supernova SN 1054, registrata nel 1054. il centro della nebulosa \u00e8 una stella di neutroni creata durante l'esplosione.\nAltre nebulose possono diventare nebulose planetarie. Questo \u00e8 l'ultimo stadio della vita di una stella di bassa massa come il nostro Sole. Le stelle con una massa di 8-10 masse solari, si evolvono in gigante rossa e lentamente perdono i loro strati esterni durante le pulsazioni nella loro atmosfera. Quando una stella ha perso una quantit\u00e0 sufficiente di materia, la sua temperatura aumenta e la radiazione ultravioletta emessa \u00e8 capace di ionizzare la nebulosa circostante che \u00e8 stata spazzata via precedentemente.\nNebulose diffuse.\nLa maggior parte delle nebulose \u00e8 diffusa e ci\u00f2 significa che sono molto estese e che non hanno dei confini ben definiti. Nella luce visibile queste nebulose possono essere suddivise in nebulose a emissione e in nebulose a riflessione in base a come viene creata la luce che vediamo. Le nebulose a emissione contengono gas ionizzato (per la maggior parte idrogeno ionizzato) che produce linee spettrali di emissione. Spesso vengono denominate Regioni H II che deriva dal linguaggio professionale degli astronomi riferendosi all'idrogeno ionizzato. A differenza delle nebulose a emissione, quelle a riflessione non producono propria luce visibile a sufficienza, ma riflettono invece la luce delle stelle nelle vicinanze.\nLa nebulosa oscura \u00e8 simile alla nebulosa diffusa, ma non \u00e8 visibile grazie alla propria luce emessa oppure grazie alla luce riflessa. Esse si manifestano come delle nuvole nere di fronte a stelle pi\u00f9 distanti o nebulose a emissione.\nNonostante queste nebulose sembrino diverse viste nelle varie lunghezze d'onda ottiche, esse brillano tutte se osservate nell'infrarosso. Questa radiazione arriva dalla polvere della nebulosa.\nTipi di nebulose specifiche.\nOltre alle nebulose diffuse che non hanno confini ben definiti, esistono alcune nebulose che possono essere descritte come degli oggetti con confini identificabili.\nNebulosa planetaria.\nLe nebulose planetarie sono nebulose che si formano dal gas espulso dalle stelle a bassa massa quando si trasformano in nane bianche. Queste nebulose sono a emissione con radiazione spettrale simile a quella trovata nelle regioni di formazione stellare. Tecnicamente, esse sono delle regioni H II in quanto la maggior parte dell'idrogeno sar\u00e0 ionizzato. Tuttavia, le nebulose planetarie sono pi\u00f9 dense e pi\u00f9 compatte delle nebulose a emissione. I primi astronomi che osservarono questi oggetti pensarono che le nebulose somigliassero ai dischi di pianeti, nonostante non siano per niente relazionati ai pianeti. Da qui l'origine del nome nebulosa planetaria.\nNebulosa protoplanetaria.\nLa nebulosa protoplanetaria \u00e8 un oggetto astronomico che si presenta durante il breve stadio delle ultime fasi dell'evoluzione stellare, quando la stella generatrice si trova tra il ramo asintotico delle giganti e la fase di nana bianca. Le nebulose protoplanetarie emettono una forte radiazione infrarossa e costituiscono un tipo particolare di nebulosa a riflessione. Si tratta della penultima fase evolutiva ad alta luminosit\u00e0 nel ciclo vitale delle stelle di massa intermedia.\nResto di supernova.\nUna supernova si forma quando una stella di grande massa raggiunge la fine della sua vita. Al termine della fusione nucleare che avviene nel nucleo, la stella collassa su se stessa. Il gas che sta cadendo pu\u00f2 rimbalzare oppure si pu\u00f2 surriscaldare espandendosi verso l'esterno, causando l'esplosione della stella. L'espansione del gas forma un Resto di supernova che \u00e8 un tipo speciale di nebulosa diffusa."}
{"id": "9493", "revid": "52953", "url": "https://it.wikipedia.org/wiki?curid=9493", "title": "Spazio", "text": ""}
{"id": "9495", "revid": "287204", "url": "https://it.wikipedia.org/wiki?curid=9495", "title": "Opera (disambigua)", "text": ""}
{"id": "9497", "revid": "124480894", "url": "https://it.wikipedia.org/wiki?curid=9497", "title": "Tsuda Itsuo", "text": "Biografia.\nAll'et\u00e0 di sedici anni si rivolt\u00f2 contro la volont\u00e0 del padre che lo destinava a diventare l'erede dei suoi beni (diritto di primogenitura); lasci\u00f2 quindi la sua famiglia e si mise a vagabondare, alla ricerca della libert\u00e0 di pensiero.\nDopo essersi riconciliato con il padre, si rec\u00f2 in Francia nel 1934, dove studi\u00f2 sotto la guida di Marcel Granet e Marcel Mauss fino al 1940, anno del suo ritorno in Giappone: studi\u00f2 la recitazione del N\u014d con il maestro Hosada, il Seitai con il maestro Haruchika Noguchi e l'Aikid\u014d con il maestro Morihei Ueshiba.\nItsuo Tsuda torn\u00f2 in Europa nel 1970 per diffondere il Katsugen Undo (Movimento rigeneratore) e le proprie idee sul Ki. Nel 1973 pubblic\u00f2 la sua prima opera, \"Il Non-fare\", con il sottotitolo: \" Scuola della Respirazione\" (Milano, Luni Editrice, 2003 | ISBN 8874350236).\nMor\u00ec a Parigi nel 1984. La filosofia e l'insegnamento che egli trasmise attraverso le sue opere e il suo lavoro \u00e8 rimasto vivo in Europa nei dojo della \"Scuola Itsuo Tsuda\"."}
{"id": "9498", "revid": "287204", "url": "https://it.wikipedia.org/wiki?curid=9498", "title": "Santiago Ram\u00f3n y Cajal", "text": "Vita.\nInfanzia e giovent\u00f9.\nSantiago Ram\u00f3n y Cajal nacque nel 1852 a Petilla de Arag\u00f3n, una piccola localit\u00e0 di montagna della regione spagnola di Navarra. Ram\u00f3n y Cajal \u00e8 noto per essere il primo a descrivere i dieci strati della retina.\nFu il primogenito di Antonia Cajal Puente, figlia di un tessitore, e di Justo Ram\u00f3n Casasus, medico chirurgo. La formazione medica del padre fu affidata a un medico di campagna che lo inizi\u00f2 all'arte del bisturi e, in un secondo momento, alle \u201cbarbierie chirurgiche\u201d dove i barbieri di quel tempo rimuovevano anche ascessi, denti e appendici.\nLa coppia ebbe altri tre figli: Pedro, Paula e Jorja.\nNel 1860, quando Santiago aveva circa otto anni, uno scioccante evento turb\u00f2 la quiete del piccolo paesino in cui viveva: un fulmine distrusse il campanile di una chiesa, causando gravi lesioni al parroco e traumatizzando i bambini del paese fra cui Santiago. Ram\u00f3n y Cajal cominci\u00f2 quindi a sviluppare un senso di timore nei confronti dell'incontrollabile forza della Natura, accompagnato, tuttavia, da una segreta ammirazione per essa, culminata con l'avvento dell'eclissi totale di Sole dello stesso anno, l'unica completa degli ultimi tre secoli. Questi episodi lo portarono a credere che l'uomo, disarmato di fronte all'incontrastabile potere della Natura, potesse trovare un alleato eroico e poderoso nella Scienza, strumento di previsione e dominio.\nNel 1861 per volere del padre, Santiago fu iscritto come alunno esterno, privatista, al collegio degli Scolopi di Jaca per completare gli studi primari e per essere allontanato dalle tentazioni della pittura, della caccia e della vita picaresca alle quali Santiago si dedicava con sempre maggior frequenza. Si trasfer\u00ec quindi in casa dello zio materno Juan, tessitore.\nCajal detest\u00f2 sin dal principio i metodi didattici del collegio dei religiosi, i quali abusavano di autoritarismo e di castighi corporali.\nPer curare quelle che suo padre chiamava \u201cdeviazioni artistiche e letterarie\u201d, Ram\u00f3n venne in seguito indirizzato all'apprendistato di barbiere, seguendo le orme del genitore. La barberia dove cominci\u00f2 era un negozio rudimentale, dove si era soliti discorrere di politica e dove il mastro barbiere, Acisclo, cospirava a favore della rivoluzione repubblicana che scoppi\u00f2 nel 1868, quando Ram\u00f3n aveva circa sedici anni e viveva con la sua famiglia ad Ayerbe.\nNel 1870 si trasfer\u00ec con la famiglia a Saragozza dove cominci\u00f2 gli studi medici. L'anno dopo venne nominato aiutante di dissezione e assistente della cattedra di Anatomia nella Facolt\u00e0 di Medicina presso l'Universit\u00e0 di Saragozza stessa.\nA 21 anni, nel 1873, conseguita la laurea, venne chiamato a prestare servizio militare e i primi mesi nell'esercito trascorsero nei reggimenti di Burgos e Lerida, fronteggiando gli attacchi dei carlisti. Nel 1874 venne sorteggiato per occupare un posto nella sanit\u00e0 militare dell'esercito a Cuba, provincia spagnola che chiedeva l'indipendenza. In quest'occasione, data la lunghezza del viaggio e il cambio di continente, lo promossero al grado di capitano.\nLa guerra di Cuba (1873-1876).\nPartito per la guerra di Cuba, nel 1874, rivest\u00ec l'incarico di capitano con grande entusiasmo e apprezz\u00f2 subito i colori e i calori del tropico, i parchi e i giardini, notando per\u00f2 che la vegetazione e la fauna caraibiche risultavano spesso insopportabili e nocive, a volte anche letali. Soprattutto vi erano moltissimi insetti, molti dei quali trasmettevano la malaria, la febbre gialla, e dolori e punture di cui si sapeva ancora poco. Venne assegnato all'infermeria di Vista Hermosa, una regione fangosa e paludosa dell'isola, bersaglio di frequenti attacchi delle truppe nemiche. L'ospedale, tutto in legno con un tetto di palme, aveva una capacit\u00e0 di circa duecento persone: le condizioni erano molto precarie ma questo non scoraggi\u00f2 la voglia di combattere di Ram\u00f3n y Cajal.\nDopo diverse settimane, dopo aver fantasticato di battaglie gloriose e grandi riconoscimenti, gli risultava insopportabile il fatto che i suoi unici nemici fossero insetti e microbi. Contrasse la malaria, e anche a causa della scarsa alimentazione egli si indebol\u00ec con grande velocit\u00e0. Venne quindi trasferito prima ad Haiti e poi in altri ospedali dove gli fu diagnosticata una cachessia paludica grave e dove lo giudicarono non idoneo per la campagna militare, riportandolo in Spagna.\nL'impegno scientifico.\nRecuperata la salute, grazie alla paga ricevuta prestando servizio, Santiago riusc\u00ec ad acquistare un microscopio e altri strumenti di micrografia, diversi utensili da laboratorio e sostanze chimiche, reattivi, droghe e materiale bibliografico indispensabile per la messa a punto del suo primo studio neuroistologico.\nEra il 1875, l'anno della scoperta della sua vocazione scientifica.\nEra gi\u00e0 aiutante della cattedra di Anatomia ma, per un avanzamento di carriera nel campo della docenza, era necessario il dottorato in Medicina, a quel tempo conferito solo dall'universit\u00e0 di Madrid. Qui conobbe il cattedratico Maestre San Juan, che lo indirizz\u00f2 all'amore per l'Istologia e qui, conferita la laurea, inizi\u00f2 la sua personale ricerca.\nIl 19 luglio del 1879 si spos\u00f2 con Silvia Fa\u00f1an\u00e1s Garc\u00eda con la quale ebbe sette figli.\nDal 1880 cominci\u00f2 a pubblicare diversi lavori scientifici tra cui \"Manual de Histolog\u00eda normal y T\u00e9cnica microgr\u00e1fica\" (1889) e \"Manual de Anatom\u00eda patol\u00f3gica general\" (1890). Cajal scrisse pi\u00f9 di 100 articoli scientifici in francese o tedesco. Alcuni di questi apparvero nel 1888 sulla \"Revista Trimestral de Histolog\u00eda normal y patol\u00f3gica\" (\"Rivista trimestrale di Istologia normale e patologica\") e altri apparvero sotto il titolo di \"Trabajos del Laboratorio de Investigaciones biologicas de la Universidad de Madrid\" (\"Studi del Laboratorio di ricerche biologiche dell'Universit\u00e0 di Madrid\").\nNel 1887 il programma medico sub\u00ec dei cambiamenti presso le universit\u00e0 spagnole e l'Istologia, da dottorato qual era, divenne una vera e propria laurea. Si promossero quindi nuove cattedre che portarono Ram\u00f3n y Cajal a trasferirsi a Barcellona e a Madrid.\nGli anni a Barcellona.\nA Barcellona trov\u00f2 un ambiente favorevole per organizzare un primo laboratorio dove condurre i propri studi e apprendere la tecnica di tintura cromo-argentea di Camillo Golgi, che gli permise di visionare al meglio dendriti e assoni della rete neuronale.\nIn un primo momento soggiorn\u00f2 in un appartamento economico e modesto presso l'Hospital de la Santa Creu dove si trovava la Facolt\u00e0 di Medicina, successivamente, invece, si trasfer\u00ec in una casa lussuosa con un proprio laboratorio e un grande giardino, adatto per tenervi gli animali in corso di sperimentazione.\nGrazie alla collaborazione con il dottor Rull riusc\u00ec ad ottenere un'aula abbastanza grande destinata a dimostrazioni ed insegnamenti di Istologia e Batteriologia, dotata di un buon microscopio Zeiss e di stufe di sterilizzazione. Bench\u00e9 avesse pochi alunni e l'aula fosse molto piccola, riusc\u00ec ad insegnare molto meglio a Barcellona che a Madrid, dove invece la massa trepidante di quattrocento alunni turbava l'ordine dell'aula stessa.\nAncora poco esperto di Anatomia patologica, decise di approfondire questa branca della Medicina dedicandosi ad autopsie e passando abitualmente alcune ore presso la sala di dissezione dell'Ospedale Santa Cruz dove recideva tumori, studiava le infezioni e i batteri. Quasi tutti i casi clinici qui affrontati, riguardanti i processi di infiammazione ed infezione, i tumori e le degenerazioni dei tessuti, porsero le basi per la redazione del \"Manuale di Anatomia Patologica Generale\" pubblicato nel 1890.\nSempre a Barcellona entr\u00f2 a contatto con il Caf\u00e9 Pelayo, un caff\u00e8 dove si riunivano gli intellettuali del tempo, soprattutto professori universitari, per discutere e tenere tertulie. Qui conobbe Victorino Garcia de la Cruz che divent\u00f2 poi un suo grande amico e che Cajal stesso defin\u00ec come \"uno dei commensali pi\u00f9 piacevoli\" l\u00ec incontrati. I due sostenevano spesso idee differenti ma avevano molte cose in comune come il culto dell'arte e della fotografia.\nGli anni a Madrid.\nCinque anni dopo, nel 1892, vinse la cattedra di Istologia a Madrid. Sin dal principio lo impressionarono le abitudini dei nuovi colleghi: in Facolt\u00e0, come in generale in tutta l'Universit\u00e0, nessuno prestava attenzione all'altro, nessuno si curava di nessuno, come se in una citt\u00e0 cos\u00ec grande come Madrid non vi fosse il tempo di dedicarsi alle relazioni umane.\nNonostante ci\u00f2 anche nella capitale spagnola riusc\u00ec a coltivare alcune, anche se pochissime, importanti amicizie come quella con Benito Hernando, cattedratico di Terapeutica: un uomo molto modesto che disprezzava il lucro e i falsi valori e che si dedicava con devozione ed affetto agli amici e alla famiglia. A lui Cajal rester\u00e0 sempre grato per come lo accolse sin da quando si trasfer\u00ec a Madrid e per la grande generosit\u00e0 dimostrata nei suoi confronti e in quelli della sua famiglia.\nNel 1897 pubblic\u00f2 l'opera \u201c\"Regole e consigli sulla ricerca scientifica\"\u201d, con la quale il grande istologo offriva una serie di consigli ai giovani studenti, cercando di promuovere l'entusiasmo per i lavori di laboratorio. Voleva quindi rafforzare la fede e dissipare i dubbi dei giovani scienziati spiegando quanto fosse importante la preparazione scientifica, quali fossero le peggiori malattie della volont\u00e0 e del giudizio e, infine, come sviluppare un'indagine con metodo scientifico.\n\"Textura del sistema nervioso del hombre y de los vertebrados\" (\"Tessuto del sistema nervoso dell'uomo e dei vertebrati\"), la sua opera pi\u00f9 importante fu pubblicata nel 1904.\nL'anno successivo fu segnato dalla consegna di uno dei pi\u00f9 importanti riconoscimenti a cui uno scienziato potesse aspirare: la Helmholtz Medal, conferitagli dall'Accademia Imperiale delle Scienze di Berlino.\nCajal pass\u00f2 alla storia anche per la polemica dai toni molto accesi con Camillo Golgi. Questa famosa diatriba ebbe un momento culmine nel 1906 durante la giornata dell'assegnazione del Premio Nobel per la Medicina che i due condivisero. L'italiano fu il primo ad esporre la teoria della \"rete diffusa\", ma Ram\u00f3n y Cajal intervenne a smentire il predecessore, convinto che ogni neurone costituisse un'unit\u00e0 a s\u00e9 stante (Teoria del Neurone) per cui le cellule nervose fossero tra loro contigue ma non continue. In particolare, Cajal ipotizz\u00f2 che una sorta di fenomeno induttivo permettesse la trasmissione dell'impulso nervoso grazie a particolari sostanze tra le cellule. Golgi, freddo e accademico, e Ram\u00f3n y Cajal, impulsivo ed entusiasta, non resistettero alla tentazione di discutere e difendere le proprie idee anche in un'occasione regale ed ufficiale come quella. Oltre alla teoria dei neuroni, Ram\u00f3n y Cajal sosteneva anche la legge della polarizzazione dinamica per la quale si spiega la trasmissione a distanza dell'impulso elettrico, il grande ostacolo che la teoria dei neuroni doveva sormontare per spiegare il ricorso a impulsi nervosi ricevuti ed inoltrati dalle varie componenti del neurone.\nLa dimostrazione della teoria del neurone avvenne negli anni '50 grazie all'utilizzo del microscopio elettronico, dando pienamente ragione a Cajal.\nNel 1917 pubblic\u00f2 \"\"Recuerdos de mi vida\", un'autobiografia incentrata sulla propria infanzia e giovent\u00f9 e sul proprio lavoro scientifico.\nMorte.\nNel 1921 uno dei suoi alunni gli diagnostic\u00f2 una forma di arteriosclerosi. Di et\u00e0 ormai avanzata, Ramon y Cajal accusava anche problemi cardiaci, epatici e nefritici e le sue condizioni peggiorarono notevolmente nel 1934.\nLo stesso anno pubblic\u00f2 \"El mundo visto a los ochenta a\u00f1os\"\" e mor\u00ec il 17 ottobre per delle ustioni che lo portarono alla morte.\nFece parte della Massoneria spagnola, fu iniziato nella loggia \u201cCaballeros de la Noche\u201d n\u00ba 68 di Saragozza, appartenente al Gran Oriente Lusitano Unido..\nA Ram\u00f3n y Cajal sono stati dedicati il cratere Cajal, sulla Luna e l'asteroide 117413 Ramonycajal.\nCajal: uomo spagnolo.\nDallo stupore del fulmine che distrusse la chiesa, all'eclissi di Luna vista da bambino, Ram\u00f3n y Cajal si presenta come un uomo capace di aprirsi alle novit\u00e0 e di meravigliarsi per ogni nuova scoperta. Ma non \u00e8 solo la potenza della Natura a sorprenderlo: anche la recentissima ferrovia, la fotografia, che permetteva la rivelazione dell'immagine \u201clatente\u201d, e la \u201cmagia\u201d delle polveri. \nUna vera scoperta fu per lui la Fisica, la \u201cscienza dei miracoli\u201d e la Matematica, l'ultima struttura formale della realt\u00e0 visibile.\nGli studi medici posero davanti ai suoi occhi una nuova meraviglia: il corpo umano, nel quale vedeva l'incredibile artificio della vita.\nQuesta grande meraviglia nei confronti dell'esistenza si tradusse in lui in vera e propria \u201cvenerazione\u201d, sentimento che lo accompagn\u00f2 durante tutto il percorso scientifico, facendovi, probabilmente, anche da stimolo e motore.\nCajal si contraddistinse, non solo per essere stato un grande biologo, ma anche per l'attitudine di spagnolo fervoroso, innamorato della propria terra e della propria patria. Lo si considera, infatti, un precursore del movimento letterario della \u201cGenerazione del '98\u201d, caratterizzato da un amore sentimentale ed estetico per la terra di Castiglia, la \u201c\"m\u00e9dula de Espa\u00f1a\"\u201d, il cuore della Spagna.\nIl patriottismo di Cajal e il suo modo di \u201csentirsi spagnolo\u201d attravers\u00f2 quattro diverse tappe.\nLa rinascita della Spagna, la nuova vita che doveva iniziare dopo il grande Disastro, si doveva conquistare innanzitutto con il lavoro intellettuale, scientifico e tecnico.\nSi nota, quindi, la profonda vicinanza al mito di Don Chisciotte, eroe con antichi ideali e valori. Cajal stesso, infatti, disse di rendere la sua vita un poema vivo di azione intensa e di eroismo tacito a favore della cultura scientifica, occupandosi del rinascimento biologico.\nCajal: uomo e scienziato.\nLa vocazione istologica di Cajal si deve a quattro diversi momenti, due temperamentali, uno familiare e l'altro prettamente storico.\nIn un primo momento \u00e8 mosso da una curiosit\u00e0 indefinita e dinamica: analizzer\u00e0 la retina, il mesentere, la cartilagine, i muscoli, gli epiteli. Successivamente si dedicher\u00e0 anche alla batteriologia, spinto dallo scoppio dell'epidemia di colera nel 1885, cedendo al \"fascino degli esseri infinitamente piccoli\".\nL'interesse del sistema nervoso si deve probabilmente alla sua attitudine romantica, affascinata dai meccanismi del pensiero umano. Leggendo Fichte e Kant disse: \nLo studio neuronale dell'istologo pu\u00f2 essere facilmente ripartito in tre diversi periodi :\nQuesto periodo si caratterizza per la convinzione che ci\u00f2 che \u00e8 morfologicamente meno differenziato sia ontologicamente anteriore a ci\u00f2 che lo \u00e8 di pi\u00f9. Guidato da questa teoria, Ram\u00f3n studia con il metodo cromo-argenteo di Golgi il sistema nervoso negli embrioni di volatili e di mammiferi, ottenendo immagini chiarissime dei corpi cellulari e delle ramificazioni terminali del cilindrasse e dei dendriti, permettendogli di analizzarli anche durante la loro crescita e il loro sviluppo.\nNel 1903 la conoscenza morfologica dei neuroni era ormai ultimata ma in realt\u00e0 mancava da analizzare ancora qualcosa di estremamente importante: la struttura intima del protoplasma nervoso, per il quale la impregnazione del Golgi non si era rilevata sufficiente. Era necessario quindi cambiare metodo. In particolare Cajal si rifece al nitrato di platino ridotto, un metodo di Simarro. Sar\u00e0 proprio questo metodo a dare unit\u00e0 a tutte le ricerche e i lavori di questa nuova tappa dell'investigazione istologica di Cajal.\nDi questi ricordiamo:\nIn questa nuova tappa \u00e8 facilmente riscontrabile un nuovo stile nell'investigazione di Ram\u00f3n y Cajal, caratterizzato dall'uso frequente dell'esperimento fisiologico: lo studio del reticolo neuro-fibrillare sotto l'azione della temperatura, i numerosi lavori sperimentali sopra la generazione dei nervi, i saggi sull'autolisi e sulla sopravvivenza in vitro dei neuroni, le varie idee sull'ambiente fisiochimico pi\u00f9 adatto per l'accrescimento delle sostanze neuro-tropiche.\nLa terza tappa del percorso investigativo del medico spagnolo inizia con un'importante innovazione tecnica: la scoperta del nitrato d'uranio (1912), che permise una miglior esplorazione dell'apparato del Golgi, e dell'oro sublimato da lui inventato nel 1913, con il quale pot\u00e9 approfondire gli studi sul neuroglia, il tessuto con funzione di sostegno nei centri nervosi.\nAvendo compiuto sessant'anni nel 1913, \u00e8 evidente che le scoperte in questo periodo siano nettamente inferiori rispetto ai precedenti: la redazione del libro \u201cDegenerazione e rigenerazione del sistema nervoso\u201d lo stanc\u00f2 molto e la morte di molti scienziati istologi durante la Prima Guerra Mondiale lo deprimette. Nonostante ci\u00f2 prosegu\u00ec la sua ricerca quotidiana pubblicando tanti lavori di rilevante importanza, come quello sul disorientamento iniziale delle cellule della retina con assone corto.\nIl senso del sapere scientifico per Ram\u00f3n y Cajal.\nChe signific\u00f2 per un uomo di scienza quale Ram\u00f3n y Cajal il possesso delle verit\u00e0 scientifiche raggiunte grazie a un suo personale sforzo e impegno?\nDa genio investigatore qual era, Ram\u00f3n y Cajal cercava di raggiungere la perfezione e, con essa, la relativa felicit\u00e0 di essere \u201cqualcosa in pi\u00f9\u201d (intellettualmente parlando): cercava, quindi, uno stato personale pi\u00f9 soddisfacente che si traduceva in un connubio tra individualismo e altruismo.\nCajal tent\u00f2 di spiegare quest'altruismo essenziale dello scienziato paragonando l'attivit\u00e0 scientifica all'amore: \nIn questo quadro di armonia e altruismo Cajal assume per\u00f2 un atteggiamento distaccato nei confronti della famiglia: "}
{"id": "9507", "revid": "125494784", "url": "https://it.wikipedia.org/wiki?curid=9507", "title": "Romanzo d'appendice", "text": "Il romanzo d'appendice \u00e8 un genere di romanzo che si \u00e8 diffuso nei primi decenni dell'Ottocento. \u00c8 noto anche col termine francese feuilleton. Si trattava di un romanzo che usciva su un quotidiano o una rivista, a episodi di poche pagine pubblicati in genere la domenica.\nIl romanzo d'appendice si afferm\u00f2 a partire dal XIX secolo nella stampa popolare in Francia e in Inghilterra. Il suo inventore fu Louis-Fran\u00e7ois Bertin, direttore del \"Journal des D\u00e9bats\".\nDato che il \"feuilleton\" era rivolto a un pubblico di massa e aveva uno scopo prevalentemente commerciale (sostenere la vendita del giornale per pi\u00f9 settimane), i detrattori sostengono che non debba essere considerato un genere letterario a s\u00e9 stante, ma un sottogenere.\nLe origini.\nIn origine il termine \"feuilleton\" (letteralmente un diminutivo di \"feuillet\", foglio, pagina di un libro) indicava in Francia la parte bassa della pagina di un giornale, altrimenti chiamata \"pi\u00e8 di pagina\" (\"rez-de-chauss\u00e9e\").\nSul \"Journal des D\u00e9bats\" cominciarono a trovare spazio articoli di letteratura, soprattutto di critica teatrale, proprio nella sezione bassa delle pagine, quasi un anticipo delle moderne rubriche, mentre in precedenza le notizie letterarie erano inserite all'interno dei giornali senza una collocazione fissa. Questo espediente riusc\u00ec subito gradito al pubblico e cos\u00ec l'iniziativa fu imitata dagli altri giornali.\nNon era ancora nato il genere, ma c'era gi\u00e0 l'idea di una sezione specifica del giornale da dedicare a fatti letterari per catturare l'attenzione del pubblico e mantenerlo fedele nel tempo.\nA partire dal 1831 Honor\u00e9 de Balzac decise di anticipare sui giornali alcuni capitoli dei romanzi che stava scrivendo. Lo ritenne un buon mezzo per creare l'attesa nel pubblico prima dell'uscita dell'opera completa in formato libro.\nBisogna per\u00f2 aspettare il 1836, quando \u00c9mile de Girardin fond\u00f2 il quotidiano \"La Presse\" con l'intenzione di creare un giornale a basso costo. Per tenere bassi i costi doveva avere una larga base di lettori e fidelizzarli al giornale, cos\u00ec ebbe la felice intuizione di sfruttare lo spazio dedicato dagli altri quotidiani alla critica letteraria per pubblicare racconti inediti a puntate. L'idea riscosse subito successo, aumentando il numero di lettori, poi di abbonati al giornale. Fu l'inizio del genere \"feuilleton\".\nLa definizione \"romanzo d'appendice\" risale a quando tali storie venivano pubblicate a puntate sui giornali quotidiani (appunto in appendice, quindi in ultima o penultima pagina) e solo in seguito diffusi nella forma classica del libro. Una delle principali case editrici del settore fu la fiorentina Salani che segu\u00ec tempestivamente lo svilupparsi del mercato editoriale iniziato verso la met\u00e0 dell'Ottocento, in coincidenza con la rivoluzione industriale, in Inghilterra e in Francia.\nSotto questo aspetto capisaldi del genere sono considerate alcune opere ottocentesche molto conosciute come \"I miserabili\" di Victor Hugo o \"I misteri di Parigi\" di Eug\u00e8ne Sue, ma anche \"I tre moschettieri\" di Alexandre Dumas padre. Lo stesso Edgar Allan Poe - futuro \"padre\" del romanzo poliziesco - con il suo \"Manoscritto trovato in una bottiglia\" - vinse un concorso letterario indetto da una \"rivista\" di Baltimora.\nPrimi romanzi d'appendice.\nDe Girardin pubblic\u00f2 su \"La Presse\" \"La comtesse de Salisbury\" di Alexandre Dumas (padre), dal 15 luglio all'11 settembre 1836. Poco dopo, dal 23 ottobre al 4 novembre dello stesso anno, sempre su \"La Presse\", \"La signorina Cormon\" (\"La vieille fille\") di Honor\u00e9 de Balzac. Successivamente, il \"Journal des d\u00e9bats\" da settembre a dicembre del 1837 pubblic\u00f2 \"M\u00e9moires du diable\" di Fr\u00e9d\u00e9ric Souli\u00e9.\nDa questo momento in poi e per tutto il XIX secolo il romanzo d'appendice non smise di essere preda ambita di giornali e lettori.\nAutori noti e poco noti.\nTra gli autori pi\u00f9 noti di romanzi d'appendice sicuramente si contano Eug\u00e8ne Sue che pubblic\u00f2, a puntate, fra il 1842 e il 1843 su \"Le Journal des D\u00e9bats\" il suo romanzo pi\u00f9 celebre \"I misteri di Parigi\" (\"Les Myst\u00e8res de Paris\"), i gi\u00e0 citati Honor\u00e9 de Balzac e Alexandre Dumas padre - solo a titolo di esempio, \"I tre moschettieri\" (\"Le trois mousquetaires\") usc\u00ec a puntate su \"Le Si\u00e8cle\" nel 1844. Di Th\u00e9ophile Gautier venne pubblicato \"Il Capitan Fracassa\" sulla \"Revue Nationale et Etrangere\", tra il 1861 e il 1863.\nLa modalit\u00e0 del romanzo d'appendice non fu ristretta alla sola Francia, basti pensare allo scozzese Robert Louis Stevenson che pubblic\u00f2 in 17 puntate sul periodico \"Young Folks\" il romanzo \"La freccia nera\" (\"The black arrow\"), poi uscito in volume nel 1888, James Joyce che pubblic\u00f2 minute del \" Finnegans Wake\" sotto il titolo provvisorio di Work in progress nel periodico Transition, o all'italiano Emilio Salgari col suo ciclo di romanzi imperniato attorno alla figura del principe malese Sandokan, o a un altro italiano, Carlo Collodi, autore di uno dei pi\u00f9 noti esempi di letteratura per ragazzi, \"Le avventure di Pinocchio. Storia di un burattino\", che deve la trama definitiva proprio alla sua natura di \"romanzo d'appendice\".\nIl romanzo d'appendice tuttavia non fu solo romanzo leggero per giovani lettori, tant'\u00e8 che in Francia fu pubblicato a puntate \"Madame Bovary\" di Gustave Flaubert (su \"La revue de Paris\" dall'ottobre 1856) e in Russia nacquero come romanzi d'appendice alcuni romanzi ritenuti capolavori assoluti della letteratura mondiale come \"Delitto e castigo\" (\u041f\u0440\u0435\u0441\u0442\u0443\u043f\u043b\u0435\u043d\u0438\u0435 \u0438 \u043d\u0430\u043a\u0430\u0437\u0430\u043d\u0438\u0435 - \"Prestuplenie i nakazanie\") e \"I fratelli Karamazov\" (\u0411\u0440\u0430\u0442\u044c\u044f \u041a\u0430\u0440\u0430\u043c\u0430\u0437\u043e\u0432\u044b - \"Brat\u00b4ja Karamazovy\"), entrambi su \"Il messaggero russo\", di F\u00ebdor Michajlovi\u010d Dostoevskij e \"Guerra e pace\" (\u0412\u043e\u0439\u043d\u0430 \u0438 \u043c\u0438\u0440 [Voyna i mir]), sempre sul \"Messaggero russo\", di Lev Nikolaevi\u010d Tolstoj.\nTra gli autori poco noti si possono menzionare gli scrittori croati Janko Jurkovi\u0107 (1827-1889) con il romanzo d'appendice intitolato \"Tuscolaniadi\" (Tuskulaniade), che deriv\u00f2 il suo nome dall'opera filosofica \"Tusculanae disputationes\" di Cicerone, e August Haramba\u0161i\u0107 (1861-1911).\nAppendicisti italiani.\nDopo la seconda guerra mondiale il romanzo d'appendice sui maggiori quotidiani decadde. Fu quasi completamente sostituito dai pi\u00f9 \"immediati\" fotoromanzo e teleromanzo (o fiction televisiva, o telenovela), il \"racconto a puntate\", specie di taglio poliziesco.\nRimase in uso solo su alcuni quotidiani fino alla fine degli anni settanta. Nella pagina dedicata allo svago e al tempo libero, infatti, trovava posto accanto ad un altro genere narrativo apprezzato dai lettori: quello dei fumetti, con le tradizionali strisce, o vignette.\nAl romanzo d'appendice ha attinto in maniera massiccia, specie all'epoca del \"muto\", anche il cinema di genere melodrammatico in voga dagli anni Venti fino al neorealismo degli anni quaranta e cinquanta. Ancor prima, gi\u00e0 dagli anni Dieci, grande popolarit\u00e0 avevano avuto autori come Louis Feuillade ed Emilio Ghione, con i loro film a puntate di genere poliziesco. \nIl romanzo d'appendice nel mondo contemporaneo.\nPoco noto \u00e8 il feuilleton \"Claudia Particella, l'amante del cardinale\" di Benito Mussolini, pubblicato nel 1910 su \"Il Popolo\" di Cesare Battisti.\nIn tempi pi\u00f9 moderni la formula della serialit\u00e0 tipica del romanzo d'appendice \u00e8 stata fatta propria dapprima dalla radio, con la diffusione di radiodrammi, a volte ripresi proprio da romanzi d'appendice di successo, come \"I quattro moschettieri\", adattamento radiofonico in chiave comica ispirato al celebre romanzo di Dumas, trasmesso dalla RAI negli anni trenta del Novecento, che registr\u00f2 un successo di pubblico senza precedenti e la lettura di classici della narrativa, e poi dalla televisione, con il dilagare di soap opera, telenovele e fiction.\nIn questi casi gli ingredienti base del romanzo d'appendice ci sono tutti: la pubblicazione su un mezzo di comunicazione di massa, la frammentazione della vicenda in puntate che ha lo scopo di mantenere viva la curiosit\u00e0 del lettore-ascoltatore-spettatore, la ripetivit\u00e0 degli schemi narrativi, la fidelizzazione del pubblico, l'aumento del pubblico stesso per aumentare il profitto dell'editore.\nTornando alle origini del romanzo d'appendice, non si pu\u00f2 non notare un altro aspetto che si \u00e8 mantenuto ai nostri giorni: l'anticipazione di stralci dell'opera (qualche capitolo del romanzo ai tempi di Balzac, un trailer cinematografico oggi), che ha lo scopo di destare la curiosit\u00e0 del pubblico: basti pensare al battage pubblicitario che ormai accompagna stabilmente l'uscita prossima di un \"blockbuster\".\nIl feuilleton non \u00e8 mai tramontato del tutto e continua a fare le sue sporadiche ma significative apparizioni, come nel caso de \"Il profumo\" di Patrick S\u00fcskind stampato a puntate sul \"Frankfurter Allgemeine Zeitung\" e sul \"Corriere della Sera\"."}
{"id": "9508", "revid": "125790844", "url": "https://it.wikipedia.org/wiki?curid=9508", "title": "Bacoli", "text": "Bacoli (\"V\u00e0cule\" in napoletano) \u00e8 un comune italiano di abitanti della citt\u00e0 metropolitana di Napoli in Campania.\nGeografia fisica.\nPrimo comune a nord ovest della penisola flegrea, situato sul golfo di Pozzuoli, comprende le antiche localit\u00e0 greco-romane di Baia, Fusaro, Miseno, una parte di Cuma, nonch\u00e9 Miliscola (da \"militum schola\"), sede della flotta pretoria degli imperatori romani. Il comune ospita anche il lago Fusaro con la casina Vanvitelliana.\nGeologia.\nL'area del comune di Bacoli \u00e8 di origine vulcanica. Appartiene al sistema dei Campi Flegrei e si \u00e8 formata nell'ultima fase eruttiva chiamata \"Terzo Periodo Flegreo\". In particolare la zona dove sorge la cittadina \u00e8 caratterizzata da un allineamento di sette vulcani, disposti su di un unico asse, formato dai crateri e resti di crateri di:\nStoria.\nBacoli fu fondata dagli antichi romani che la chiamarono col nome di \"Bauli\". In epoca romana era un luogo di villeggiatura rinomato quasi quanto la vicina Baia. Simmaco disse di Bauli:\nDell'antica \"Bauli\" si conservano a tutt'oggi i resti delle \"Cento Camerelle\", della \"Piscina Mirabile\", del cosiddetto \"Sepolcro di Agrippina\". Nell'et\u00e0 augustea Bacoli divent\u00f2 addirittura il principale avamposto militare e capitale elettiva della politica, della cultura e della mondanit\u00e0 insieme alla vicina Baiae.\nIn seguito alla caduta dell'Impero romano la citt\u00e0 di Bacoli decadde anche a causa di alcuni fenomeni geologici come il bradisismo e le erosioni. Nel XVII secolo la citt\u00e0 rinacque e divenne una delle mete preferite dagli europei.\nL'attuale comune, riconosciuto con R.D. 19 gennaio 1919 n. 111, comprende oltre l'odierna Bacoli, anche i resti dell'antica \"Bauli\", le antiche citt\u00e0 romane di Baia (i cui resti si estendono fino a Fusaro), e ancora Miseno con l'annessa Miliscola (da \"militum schola\"), sede della flotta pretoria degli imperatori romani, e infine ancora una piccola porzione dell'antica citt\u00e0 greca di Cuma.\nSimboli.\nLo stemma del Comune di Bacoli, ufficialmente rappresentato sul gonfalone, sul sigillo e su ogni altro documento, \u00e8 stato concesso con decreto del presidente della Repubblica del 28 marzo 2007.\nLo stemma \u00e8 uno scudo tripartito, esso reca nella sezione inferiore un'imbarcazione in navigazione preceduta da una colomba in volo, rappresentazione simbolica dell'origine di Cuma. Le due sezioni superiori riportano, in senso orario, la \u201cB\u201d iniziale del nome del Comune e cinque stelle, che rappresentano il capoluogo Bacoli e le quattro frazioni.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 i cittadini stranieri residenti a Bacoli erano 430, corrispondenti al 1,6% della popolazione. Le nazionalit\u00e0 maggiormente rappresentate erano:\nInfrastrutture e trasporti.\nLa citt\u00e0 di Bacoli ospita tre stazioni, due della ferrovia Cumana (Fusaro e Torregaveta, capolinea sia di Cumana che Circumflegrea) e una della ferrovia Circumflegrea (Lido Fusaro).\nFino al 2009 in Piazza de Gasperi era presente la stazione di Baia, dotata di un solo binario passante. Questa fu soppressa nel 2009 per l'adeguamento della stessa. Attualmente \u00e8 in costruzione una nuova stazione di Baia, sita nella galleria tra Lucrino e Fusaro i cui lavori sono fermi da quasi un decennio. L'accesso alla nuova stazione \u00e8 previsto sia da Piazza De Gasperi, sede della precedente stazione, sia da Via Montegrillo sfruttando il sedime del tracciato dismesso per trasformarlo in strada di accesso con tapis-roulant e scale mobili.\nSport.\nCalcio.\nLa principale squadra di Bacoli \u00e8 la \"A.S.D. Bacoli Sibilla 1925\" meglio nota come \"Sibilla\", fondata appunto nel 1925 che attualmente milita nel campionato di promozione e gioca le proprie gare interne al campo \"Tony Chiovato\" di Bacoli, conosciuto anche con il nome di \"Campo del Castello\", in quanto sovrastato dall'imponente Castello Aragonese risalente al XV secolo.\nFra le squadre da annoverare vanno ricordate, fra le altre, il \"Folgore Cappella\", \"S.S.C. Cuma\" (dove per un periodo milit\u00f2 anche l'attuale bomber di serie B Riccardo Maniero), \"A.C. Bacoli\" e la \"Virtus Baia\" che nel 1947 fond\u00f2 il campo sportivo \"Chiovato\" con l'operosit\u00e0 degli abitanti della piccola frazione che volevano una rappresentanza calcistica propria e furono appoggiati dalla Parrocchia locale di Santa Maria del Riposo. Dal vivaio della Virtus Baia, fra vari ragazzi che arrivarono a giocare nelle serie professioniste, spicca Antonio Carannante (Tonino) che vinse lo scudetto e la Coppa Uefa con il Napoli di Maradona.\nLa Virtus Baia milita nel campionato di Seconda Categoria e nel 2017 compie 70 anni di vita che, come ricorda il libro omonimo degli anni 90 scritto da Elio Picone, sono trascorsi \"al servizio dei giovani e dello sport\".\nPallavolo.\nLa principale squadra di pallavolo della citt\u00e0 \u00e8 la Polisportiva Bacoli citt\u00e0 Flegrea, pi\u00f9 comunemente chiamata Pallavolo Bacoli, fondata nel 2011. Dal 2011 al 2014 gli allenamenti e le gare di campionato venivano disputate presso la palestra del Liceo \"Seneca\" di Bacoli, nel 2016 la societ\u00e0 si sposta a Pozzuoli per motivi di ristrutturazuone delle palestre di Bacoli. Ad ottobre 2017 la societ\u00e0 firma la convenzione per usufruire della palestra comunale dell'IC Plinio il Vecchio a via Fusaro.\nIn questi 6 anni, la pallavolo Bacoli conquista due promozioni dalla 2\u00aa divisione alla 1\u00aa divisione, disputa nella stagione 2012/13 il campionato di serie D maschile, salvandosi all'ultima giornata di campionato, vince nel 2016 il campionato provinciale CSI, e conquista il 2\u00ba posto nel campionato regionale CSEN."}
{"id": "9509", "revid": "2039709", "url": "https://it.wikipedia.org/wiki?curid=9509", "title": "Progetto Manhattan", "text": "Progetto Manhattan (la cui componente militare fu indicata come \"Manhattan District\", in sostituzione del nome in codice ufficiale \"Development of Substitute Materials\") fu la denominazione data ad un programma di ricerca e sviluppo in ambito militare che port\u00f2 alla realizzazione delle prime bombe atomiche durante la seconda guerra mondiale. Fu condotto dagli Stati Uniti d'America con il sostegno di Regno Unito e Canada. Dal 1942 al 1946 il programma fu diretto dal generale Leslie Groves del corpo del Genio militare degli Stati Uniti.\nNel tempo il progetto assorb\u00ec l'analogo britannico \"Tube Alloys\". Il Progetto Manhattan inizi\u00f2 con poche risorse nel 1939 ma crebbe fino ad occupare pi\u00f9 di 130\u00a0000 persone e cost\u00f2 quasi 2 miliardi di dollari americani. Oltre il 90% dei costi fu impiegato per costruire edifici e produrre materiale fissile, con solo il 10% impiegato per lo sviluppo e la produzione di armi. L'attivit\u00e0 di ricerca e produzione ebbe luogo in pi\u00f9 di 30 siti diversi negli Stati Uniti, Regno Unito e Canada.\nIl Progetto Manhattan includeva attivit\u00e0 di intelligence sul Programma nucleare militare tedesco. Il personale del Progetto Manhattan, nell'ambito dell'Operazione Alsos, fu inviato in Europa, talvolta oltre le linee nemiche, dove raccolse materiale e documenti del programma tedesco oltre che arruolare scienziati tedeschi. Malgrado le precauzioni prese per tenere segreto il Progetto Manhattan le spie sovietiche vennero a conoscenza delle operazioni condotte dal governo statunitense per la costruzione della bomba atomica.\nStoria.\nLa ricerca sull'energia nucleare e la lettera a Roosevelt.\nNel 1919 il fisico neozelandese Ernest Rutherford, nell'ambito della ricerca sull'atomo in corso dall'inizio del XX secolo soprattutto nelle universit\u00e0 di Cambridge, Gottinga e Copenaghen, aveva eseguito con successo il primo rivoluzionario esperimento di quella che egli defin\u00ec \"disintegrazione dell'atomo\"; questo fenomeno, sulla base dei calcoli teorici eseguiti con le celebri formule della relativit\u00e0 di Albert Einstein, sembrava poter liberare una enorme quantit\u00e0 di energia. La ricerca dei fisici mondiali, largamente autonoma ma interconnessa per la costante circolazione delle idee tra di essi, prosegu\u00ec negli anni venti con gli studi del danese Niels Bohr e del tedesco Werner Karl Heisenberg sulla nuova meccanica quantistica, in grado di prevedere il comportamento delle particelle subatomiche.\nDall'inizio degli anni trenta la ricerca teorica dei fisici mondiali produsse continue e sensazionali scoperte; nel 1932 il britannico James Chadwick dimostr\u00f2 l'esistenza del neutrone, nel 1934 l'italiano Enrico Fermi descrisse la formazione di isotopi attraverso il bombardamento dell'atomo con neutroni; nel 1938 i tedeschi Otto Hahn e Fritz Strassmann riprodussero il fenomeno che essi denominarono fissione nucleare e Lise Meitner e Otto Frisch analizzarono meglio il fenomeno, in particolare sull'uranio, affermando che questo elemento, essendo particolarmente instabile, fosse facilmente divisibile, provocando la liberazione di una quantit\u00e0 enorme di energia.\nGli esperimenti sulla fissione nucleare furono riprodotti sperimentalmente in molti laboratori alla fine degli anni trenta, sia in Europa che negli Stati Uniti, dove, all'Universit\u00e0 di Berkeley, era gi\u00e0 stato costruito, su progetto del fisico Ernest Orlando Lawrence all'inizio del decennio, il primo acceleratore di particelle, denominato ciclotrone. Un momento decisivo della ricerca nucleare era, in realt\u00e0, gi\u00e0 stato raggiunto nel 1933, quando per la prima volta il fisico ebreo ungherese fuoriuscito, Le\u00f3 Szil\u00e1rd, residente in Gran Bretagna, aveva formulato la teoria di una possibile reazione a catena di fissioni nucleari in grado di autosostenersi.\nSzilard non era solo un brillante fisico teorico, ma comprendeva anche le possibili implicazioni globali dei risultati della ricerca scientifica; egli nel 1938 era particolarmente allarmato dalla possibile applicazione degli studi sulla fissione nucleare nel campo delle armi e della guerra, quindi, insieme ad altri due eccellenti fisici ebrei ungheresi fuoriusciti, Edward Teller e Eugene Wigner, temeva che la Germania nazista potesse sfruttare le scoperte dei suoi preparatissimi scienziati per costruire una nuova \"super-bomba\" sfruttando l'energia nucleare.\nInizialmente i tre scienziati di origine ungherese si preoccuparono della possibilit\u00e0 che i tedeschi ottenessero l'uranio per la fissione dalle miniere del Congo belga e quindi decisero di parlare con Albert Einstein, il fisico pi\u00f9 autorevole e famoso del mondo, per convincerlo a scrivere una lettera alla regina del Belgio, che egli conosceva personalmente, per invitarla a non vendere l'uranio alla Germania nazista. Il 16 luglio 1939 Szilard e Wigner si recarono sull'isola di Long Island e incontrarono Einstein, che approv\u00f2 subito la loro richiesta e dett\u00f2 una sua lettera, trascritta in tedesco da Wigner, indirizzata all'ambasciatore belga negli Stati Uniti.\nL'intervento dell'economista Alexander Sachs, che era stato informato da un amico di Szilard delle intenzioni dei tre scienziati ungheresi, cambi\u00f2 completamente la situazione: Sachs si incontr\u00f2 con Szilard e afferm\u00f2 che la cosa pi\u00f9 opportuna da fare era informare il presidente Franklin Delano Roosevelt, che egli conosceva personalmente e a cui avrebbe consegnato direttamente la lettera di Einstein. Edward Teller si accord\u00f2 con Sachs e quindi Szilard prepar\u00f2 in tedesco una lettera a Roosevelt sulla base del testo iniziale di Einstein, spedendola poi per l'approvazione a Long Island. Il 30 luglio 1939 Einstein, Teller e Szilard si incontrarono di nuovo e compilarono una nuova versione della lettera; alcuni giorni dopo Szilard rielabor\u00f2 il testo insieme a Sachs, inviando ad Einstein una versione \"breve\" e una versione \"lunga\" della lettera al presidente. Il fisico tedesco approv\u00f2 la versione \"lunga\" della lettera che poi Szilard invi\u00f2 a Sachs il 15 agosto 1939.\nSachs intendeva leggere personalmente la lettera a Roosevelt per suscitare maggiormente la sua attenzione, ma, a causa delle vicende politiche internazionali dominate dall'inizio della guerra in Europa il 1\u00ba settembre 1939, non gli fu possibile vedere subito il presidente. Nonostante lo scetticismo di Szilard e Wigner per i continui rinvii di Sachs, questi finalmente incontr\u00f2 Roosevelt l'11 ottobre 1939 e gli lesse una sua rielaborazione sintetica della lettera di Einstein e Szilard. Sachs fu particolarmente convincente e il presidente comprese che si trattava \"di fare in modo che i nazisti non facciano saltare in aria noi\"; Roosevelt decise di costituire un primo comitato sotto la direzione del capo del National Bureau of Standards Lyman Briggs.\nBriggs tenne la prima riunione del nuovo \"Comitato consultivo per l'uranio\" il 21 ottobre 1939 a Washington, nella sede del dipartimento del commercio; vi presero parte nove persone, tra cui, oltre a Briggs, Szilard, Wigner e Teller, Sachs e i rappresentanti militari, il tenente colonnello Adamson, dell'U.S. Army, e il comandante Hoover, della U.S. Navy. Szilard inizi\u00f2 la discussione affermando che c'era la possibilit\u00e0 di costruire una bomba all'uranio mediante una reazione a catena con una potenza distruttiva equivalente a quella di 20.000 tonnellate di esplosivo convenzionale, ma il tenente colonnello Adamson intervenne manifestando con sarcasmo il suo scetticismo. Dopo alcuni interventi teorici che evidenziarono le difficolt\u00e0 scientifiche ancora da superare, Briggs e Sachs difesero la ricerca dei fisici ungheresi e sottolinearono soprattutto le sue implicazioni potenzialmente decisive per la difesa degli Stati Uniti. A questo punto intervenne Teller che sostenne le tesi di Szilard e richiese, su esplicita domanda del comandante Hoover, 6.000 dollari per \"comprare la grafite\"; segu\u00ec un nuovo intervento polemico del tenente colonnello Adamson che sminu\u00ec l'importanza delle \"nuove armi\" che, a suo parere, non vincevano le guerre. Dopo un duro scontro con Wigner, alla fine Adamson appoggi\u00f2 la richiesta di denaro per continuare la ricerca.\nIl 1\u00ba novembre 1939 il Comitato consultivo per l'uranio compil\u00f2 un primo rapporto che venne inviato al presidente Roosevelt che lo lesse il 17 novembre; il documento affermava che la ricerca sulla \"reazione a catena\" poteva essere utile come fonte di energia per i sottomarini e forse anche come \"possibile fonte di bombe\" pi\u00f9 distruttive di \"qualsiasi cosa oggi conosciuta\"; il comitato richiedeva adeguati finanziamenti per \"un'accurata ricerca\". Il presidente Roosevelt apparve interessato e inser\u00ec il documento nel suo schedario personale ma per il momento non prese alcun'altra iniziativa concreta.\nGli inizi del programma atomico statunitense.\nI mesi successivi alla prima riunione del Comitato consultivo sull'uranio furono particolarmente deludenti per Szilard e i fisici ungheresi; non si ebbero nuove notizie durante l'inverno e solo a febbraio 1940 l'aiutante militare del presidente Roosevelt convoc\u00f2 Briggs da cui seppe che al momento si era ancora in attesa dei risultati delle ricerche di Fermi, finanziate con i 6.000 dollari iniziali, sulla funzione della grafite come \"assorbitore\" di neutroni. Szilard era sempre pi\u00f9 preoccupato; mentre completava un suo studio teorico sulle \"reazioni a catena divergenti\", era venuto a conoscenza del lavoro su esperimenti con uranio e acqua del gruppo francese dei fratelli Joliot-Curie e soprattutto di ricerche segrete sull'uranio svolte dai tedeschi all'Istituto Kaiser Wilhelm. Egli quindi decise nuovamente di consultare Einstein, e i due fisici scrissero una nuova lettera indirizzata a Sachs che a sua volta cerc\u00f2 ripetutamente di contattare Roosevelt, il quale il 5 aprile 1940 rispose a Sachs confermando la fiducia in Briggs e convocando una nuova riunione del Comitato per l'uranio per il 27 aprile.\nLa seconda riunione del \"Comitato per l'uranio\" guidato da Briggs fu ancor pi\u00f9 deludente della prima; in questa occasione vennero presentati i risultati dei lavori sull'uranio intrapresi da varie universit\u00e0 americane che sembravano escludere la possibilit\u00e0 di una reazione a catena esplosiva utilizzando i neutroni lenti sull'uranio naturale o sull'isotopo Uranio-238; inoltre, i calcoli sulla massa critica necessaria, sviluppati da Teller, facevano supporre la necessit\u00e0 di una quantit\u00e0 di uranio enorme, dell'ordine di alcune decine di tonnellate che avrebbe reso praticamente impraticabile la costruzione di ordigni bellici funzionali e utilizzabili. Gi\u00e0 in precedenza scienziati europei avevano ugualmente cercato di calcolare la massa critica necessaria e il francese Francis Perrin aveva creato una formula matematica con la quale aveva calcolato la necessit\u00e0 di 44 tonnellate di uranio.\nIn realt\u00e0, quasi contemporaneamente due fisici tedeschi emigrati in Gran Bretagna erano giunti a conclusioni completamente diverse che avrebbero segnato un passo decisivo verso la costruzione della bomba atomica; Otto Frisch e Rudolf Peierls, infatti, in un primo tempo dimostrarono la possibilit\u00e0 di ottenere con facilit\u00e0 la separazione dei vari isotopi dell'uranio mediante il metodo della termodiffusione gassosa; quindi ipotizzarono la possibilit\u00e0 di una reazione a catena esplosiva utilizzando i neutroni veloci e l'isotopo Uranio-235, calcolarono la massa critica con questo isotopo e giunsero alla sorprendente conclusione che in questo caso per innescare la reazione a catena sarebbe stata sufficiente una quantit\u00e0 di Uranio-235 di mezzo chilo o un chilo; infine, Peierls calcol\u00f2 che la reazione a catena si sarebbe sviluppata in tempi rapidissimi provocando effetti esplosivi straordinari. I due fisici riportarono le loro conclusioni in due documenti che, oltre ad illustrare le scoperte sulla massa critica e sulla reazione a catena, analizzavano anche l'importanza politico-militare di una \"super-bomba\" nel contesto della guerra mondiale in corso. Le relazioni di Frisch e Peierls furono inviate, nel febbraio 1940, a Henry Tizard, il presidente del Comitato britannico di \"supervisione scientifica\", che coordinava l'applicazione della scienza alla guerra.\nAlla Columbia University il fisico Enrico Fermi costru\u00ec un prototipo di reattore nucleare, usando varie configurazioni di grafite e uranio. Vannevar Bush, direttore della Carnegie Institution di Washington, organizz\u00f2 il National Defense Research Committee nel 1940, per mobilizzare le risorse scientifiche degli Stati Uniti in supporto allo sforzo bellico.\nVennero creati nuovi laboratori, compresi il Radiation Laboratory del Massachusetts Institute of Technology (MIT), che aiut\u00f2 nello sviluppo del radar, e l'Underwater Sound Laboratory di San Diego, che svilupp\u00f2 il sonar. Anche il National Defense Research Council (NDRC) si occup\u00f2 del Progetto uranio quando venne presentato il programma di ricerca di Briggs. Nel 1940, Bush e Roosevelt crearono l'Office of Scientific Research and Development per ampliare questi sforzi.\nIl Progetto uranio non aveva ancora fatto molti progressi nell'estate del 1941, quando giunse voce delle ricerche in Gran Bretagna di Otto Frisch e Fritz Peierls. La National Academy of Science propose uno sforzo colossale per costruire armi atomiche e Bush cre\u00f2 un comitato speciale, il comitato S-1, per dirigere questo sforzo.\nAncor prima che fosse presa questa decisione, i giapponesi bombardarono Pearl Harbor il 7 dicembre 1941 e gli Stati Uniti entrarono in guerra. Ai Metallurgical Laboratory (nome di copertura) dell'Universit\u00e0 di Chicago, ai Radiation Laboratory dell'Universit\u00e0 della California e nel dipartimento di fisica della Columbia University, gli sforzi per preparare il materiale fissile (uranio o plutonio) per una bomba vennero accelerati.\nL'uranio-235 doveva essere separato dalla restante matrice metallica dell'uranio naturale, costituita essenzialmente da uranio-238 non fissile. Ci\u00f2 era indispensabile per costruire la bomba all'uranio, mentre altri test avevano mostrato che l'elemento artificiale plutonio-239 era ottenibile per irraggiamento neutronico dell'uranio durante il funzionamento della pila di Fermi. A partire dal 1942, grossi impianti vennero costruiti all'Oak Ridge National Laboratory (Site X) in Tennessee e all'Hanford Site (Site W) nello Stato di Washington, per produrre questi materiali.\nQuando gli Stati Uniti entrarono nella Seconda Guerra Mondiale, nel dicembre 1941, diversi progetti erano gi\u00e0 in corso, per investigare la separazione dell'uranio-235 fissionabile dall'uranio-238, la produzione del plutonio e la fattibilit\u00e0 delle pile nucleari e delle esplosioni.\nIl fisico e Premio Nobel Arthur Compton organizz\u00f2 il Metallurgical Laboratory dell'Universit\u00e0 di Chicago all'inizio del 1942 per studiare il plutonio e le pile a fissione. Compton chiese al fisico teorico Robert Oppenheimer, dell'Universit\u00e0 della California, di studiare la fattibilit\u00e0 di un'arma atomica.\nNella primavera del 1942, Oppenheimer e Robert Serber, dell'Universit\u00e0 dell'Illinois, lavorarono sul problema della diffusione di neutroni (come i neutroni si muovono in una reazione a catena) e sull'idrodinamica (come l'esplosione prodotta dalla reazione a catena potrebbe comportarsi).\nPer rivedere questo lavoro e la teoria generale delle reazioni di fissione, Oppenheimer riun\u00ec una sessione estiva all'Universit\u00e0 della California nel giugno 1942. I teorici Hans Bethe, John Van Vleck, Edward Teller, Felix Bloch, Richard Chace Tolman ed Emil Konopinski conclusero che una bomba a fissione era fattibile.\nGli scienziati suggerirono che tale reazione venisse iniziata assemblando una massa critica (una quantit\u00e0 di esplosivo nucleare che potesse sostenerla); ci\u00f2 era realizzabile in due modi diversi: sparando una contro l'altra due masse sotto-critiche di plutonio o uranio-235, oppure facendo implodere una sfera cava composta da questi materiali ricoperti di esplosivo ad alto potenziale. In mancanza di migliori dati sperimentali, questo era tutto ci\u00f2 che si poteva fare. Teller vide un'altra possibilit\u00e0: circondando una bomba a fissione con deuterio e trizio, era possibile costruire una \"super-bomba\" molto pi\u00f9 potente. Questo concetto si basava su studi della produzione di energia nelle stelle fatti da Bethe nel 1938.\nQuando l'onda prodotta dalla detonazione della bomba a fissione si muove attraverso una miscela di nuclei di deuterio e trizio, questi si fondono assieme producendo pi\u00f9 energia di quella della fissione, in un processo di fusione termonucleare, esattamente come gli elementi fusi nel sole producono calore e luce. Bethe era scettico, e quando Teller spinse per la sua \"super-bomba\" proponendo schema dopo schema, Bethe li rigett\u00f2 tutti.\nQuando Teller sollev\u00f2 la possibilit\u00e0 che una bomba atomica potesse incendiare l'atmosfera, comunque, egli instill\u00f2 una preoccupazione che non si estinse completamente fino al Trinity test, anche se Bethe mostr\u00f2, teoricamente, che non poteva succedere. La conferenza estiva, i risultati della quale furono riassunti da Serber nel \"The Los Alamos Primer\" (LA-1), forn\u00ec le basi teoriche per la costruzione della bomba atomica, che sarebbe diventato il compito principale a Los Alamos durante la guerra, e l'idea della bomba H, che sarebbe stata perseguita nei laboratori del dopoguerra.\nUna questione cruciale rimase in sospeso, circa le propriet\u00e0 dei neutroni veloci. John Manley, un fisico dei Metallurgical Laboratory, venne incaricato di aiutare Oppenheimer a trovare risposte a queste questioni, coordinando diversi gruppi di fisica sperimentale sparsi per tutta la nazione.\nLe misurazioni delle interazioni di neutroni veloci con i materiali di una bomba sono essenziali perch\u00e9 il numero di neutroni prodotti nella fissione dell'uranio e del plutonio devono essere noti, poich\u00e9 la sostanza che circonda il materiale nucleare deve avere la capacit\u00e0 di riflettere o spargere i neutroni dentro alla reazione a catena prima dell'esplosione per poter aumentare l'energia prodotta. Quindi le propriet\u00e0 di diffusione dei neutroni, dei materiali, dovettero essere misurate per poter trovare i migliori riflettenti.\nStimare il potere esplosivo richiede conoscenza di molte propriet\u00e0 nucleari, compresa la \"sezione d'urto\" (una misura della probabilit\u00e0 dell'incontro tra particelle che risulti in uno specifico effetto) per i processi nucleari dei neutroni nell'uranio e in altri elementi. I neutroni veloci possono essere prodotti solo negli acceleratori di particelle, che erano ancora strumenti relativamente poco diffusi nei dipartimenti di fisica del 1942.\nIl bisogno di un miglior coordinamento era chiaro. Nel settembre 1942, le difficolt\u00e0 connesse con la conduzione di studi preliminari sulle armi atomiche in universit\u00e0 sparse per tutti gli Stati Uniti, indicarono il bisogno di un laboratorio dedicato unicamente a quello scopo. Tale bisogno era per\u00f2 oscurato dalla richiesta di impianti di produzione per l'uranio-235 e il plutonio, i materiali fissili che avrebbero fornito l'esplosivo nucleare.\nVannevar Bush, il capo dell'Office of Scientific Research and Development (OSRD), chiese al presidente Franklin Roosevelt di assegnare ai militari le operazioni su larga scala connesse con il rapido evolversi del Progetto uranio. Roosevelt scelse che l'esercito lavorasse con l'OSRD nella costruzione degli impianti di produzione. Il genio militare scelse il colonnello James C. Marshall per supervisionare la costruzione degli impianti per la separazione degli isotopi di uranio e la produzione di plutonio per la bomba.\nGli scienziati dell'OSRD esplorarono diversi metodi di produzione del plutonio e di separazione dell'uranio-235 dall'uranio naturale ma nessuno di questi era pronto per la produzione (ne erano state preparate solo quantit\u00e0 microscopiche). Solo un metodo, la separazione elettromagnetica, sviluppato da Ernest Orlando Lawrence ai Radiation Laboratory di Berkeley, sembrava promettente per la produzione su larga scala.\nMa gli scienziati non potevano smettere di studiare altri metodi potenziali di produzione del materiale fissionabile, poich\u00e9 era molto costoso e perch\u00e9 non ci si poteva attendere che solo con questo si potesse produrre abbastanza materiale prima della fine della guerra. Marshall e il suo delegato, colonnello Kenneth Nichols, dovettero lottare per comprendere il processo e gli scienziati con cui dovevano lavorare.\nScagliati all'improvviso nel nuovo campo della fisica nucleare, si sentirono incapaci di distinguere tra preferenze tecniche e personali. Anche se decisero che un sito vicino a Knoxville, Tennessee, sarebbe stato adatto per il primo impianto di produzione, non sapevano quanto grande dovesse essere il sito e quindi rinunciarono all'acquisizione. Ma c'erano anche altri problemi.\nA causa della sua natura sperimentale, il lavoro sull'arma atomica, infatti, non poteva competere per l'assegnazione di un'alta priorit\u00e0 con altri pi\u00f9 urgenti compiti dell'esercito. Inoltre la scelta delle mansioni per gli scienziati e della costruzione degli impianti di produzione erano spesso ritardati dall'incapacit\u00e0 di Marshall di recuperare materiali critici, come l'acciaio, che erano necessari anche per altre produzioni militari.\nAnche la scelta del nome per il nuovo programma di armamento nucleare dell'esercito fu difficile. Il titolo scelto dal generale Brehon Somervell, \"Sviluppo di materiali sostitutivi\", era difatti discutibile poich\u00e9 sembrava rivelare troppo.\nIl \"distretto Manhattan\".\nNell'estate 1942, il colonnello Leslie Groves era delegato al comando delle costruzioni per il genio dell'esercito americano e aveva supervisionato la costruzione del Pentagono, il pi\u00f9 grande palazzo di uffici del mondo. Sperando in un comando oltremare, Groves obiett\u00f2 quando Somervell lo incaric\u00f2 di prendere il controllo del Progetto uranio. Le sue obiezioni vennero rigettate e Groves si rassegn\u00f2 a guidare un programma che riteneva avesse poche probabilit\u00e0 di successo.\nLa prima cosa che fece fu ribattezzare il programma come \"Il distretto Manhattan\". Il nome deriva dall'abitudine del genio di nominare i distretti in base alla citt\u00e0 che ospita il quartier generale (e il quartier generale di Marshall era nell'isola di Manhattan a New York). Al tempo stesso, Groves venne promosso a brigadiere generale, il che gli diede un grado che si pensava fosse necessario per trattare con i pi\u00f9 anziani scienziati coinvolti. Nel giro di una settimana dalla sua nomina, Groves aveva risolto i problemi pi\u00f9 urgenti del Progetto Manhattan. Questo modo di agire valido ed efficace divenne anche troppo familiare per gli scienziati atomici.\nIl primo grande ostacolo scientifico del Progetto Manhattan venne risolto il 2 dicembre 1942 alle 14:20 ora locale sotto le gradinate dello stadio del \"campus\" dell'Universit\u00e0 di Chicago. L\u00ec un gruppo guidato da Enrico Fermi inizi\u00f2 la prima reazione nucleare a catena auto-alimentata (\"Chicago Pile-1\"). Un messaggio in codice (\"Il navigatore italiano \u00e8 giunto nel nuovo mondo\") fu inviato al presidente Roosevelt per avvisarlo che l'esperimento aveva avuto successo. La messa in funzione della \"Chicago Pile 1\" \u00e8 da tutti considerata come il momento in cui \u00e8 iniziata l'era dell'energia nucleare.\nGeneralit\u00e0.\nNato nel 1939 come semplice progetto di ricerca, il Progetto Manhattan mut\u00f2 nel 1942 i propri obiettivi e crebbe fino a occupare pi\u00f9 di 130\u00a0000 persone, costando alla fine oltre 2 miliardi di dollari dell'epoca (28 miliardi di dollari del 2008).\nLa direzione scientifica fu affidata al fisico Robert Oppenheimer e il coordinamento gestionale-amministrativo fu affidato con pieni poteri al generale Leslie Groves; la sede direzionale fu allocata sotto copertura in un edificio di Manhattan a New York, da cui il nome in codice del Progetto. In parallelo con il lavoro sull'uranio fu svolto uno sforzo per produrre plutonio. Vennero costruiti dei reattori a Oak Ridge e nel sito di Hanford, nello stato di Washington, in cui fu irradiato l'uranio per ottenere plutonio. Dopodich\u00e9 il plutonio fu separato chimicamente dall'uranio. Il tipo di arma cos\u00ec sviluppata si rivel\u00f2 impraticabile da usare con il plutonio perci\u00f2 venne ideata un'arma che utilizzasse un'implosione pi\u00f9 sofisticata. La progettazione e realizzazione di questa nuova arma venne condotta nel principale laboratorio di ricerca e sviluppo a Los Alamos, nel Nuovo Messico.\nL'intera faccenda era incentrata sullo sviluppo delle tecnologie per realizzare un ordigno atomico e sulla produzione di quantit\u00e0 sufficienti di materiale fissile di adeguata purezza. Per arrivare a questo risultato furono seguite due strade parallele, che portarono alla produzione di due diversi tipi di bomba nei laboratori nazionali di Los Alamos. Subito dopo il bombardamento del Giappone, il governo degli Stati Uniti d'America pubblic\u00f2 il \"Rapporto Smyth\" che spiegava la storia del Progetto Manhattan. In esso non si faceva cenno al fatto che le due bombe nucleari sganciate fossero basate su tecnologie e combustibili diversi.\nIl metodo dell'implosione, ad esempio, fu conservato come segreto militare fino alla testimonianza di David Greenglass contro Julius ed Ethel Rosenberg nel 1951 e le fotografie delle prime bombe realizzate furono declassificate e rese pubbliche solo negli anni sessanta. Assieme ai progetti crittografici condotti a Bletchley Park in Inghilterra, ad Arlington Hall e al Naval Communications Annex di Washington, D.C., e allo sviluppo del radar ai Radiation Lab del MIT di Boston, il Progetto Manhattan fu una delle principali imprese tecnologiche realizzate durante il secondo conflitto mondiale.\nBombe atomiche prodotte.\nConsiderazioni generali.\nFurono quattro le bombe atomiche fabbricate nell'ambito del Progetto Manhattan. Tutti questi congegni furono sviluppati principalmente al Los Alamos National Laboratory e allestiti durante la primavera del 1945. I disegni originali sono secretati; tuttavia si hanno ugualmente molte informazioni sui loro principali componenti costitutivi.\nThe Gadget.\nLa prima bomba realizzata (chiamata con il nome in codice di \"The Gadget\", in italiano \"l'arnese\") fu fatta esplodere con successo nel primo test nucleare (il \"Trinity\") nel deserto del New Mexico presso Jornada del Muerto. Tale dispositivo era un prototipo che sarebbe servito a testare le diverse tecnologie che sarebbero in seguito state impiegate per la realizzazione delle prime armi nucleari.\nLittle Boy.\nLa seconda bomba costruita, la Mk.1 (nome in codice \"Little Boy\", in italiano \"ragazzino\"), fu anche la prima arma nucleare della storia a essere stata utilizzata in un conflitto attraverso il bombardamento di Hiroshima durante gli ultimi giorni della seconda guerra mondiale.\nFat Man.\nLa terza bomba approntata fu la Model 1561 (Mk.2) dal criptonimo di \"Fat Man\" (in italiano \"uomo grasso\", nome che per altro viene usato per indicare genericamente anche le prime bombe basate sul medesimo progetto) che, al pari di \"Little Boy\", trov\u00f2 anch'essa un'applicazione militare come secondo e ultimo ordigno nucleare mai adoperato in combattimento con l'incursione su Nagasaki che pose termine al secondo conflitto mondiale data la resa del Giappone oramai in crisi e non in grado di reggere un ipotetico terzo attacco.\nIl quarto dispositivo.\nNon vi sono dettagli invece sulla quarta bomba ma Groves e Oppenheimer avevano avvisato il Dipartimento della Guerra statunitense di avere disponibile per il 12 agosto 1945 un ulteriore nocciolo di plutonio con il quale poter predisporre eventualmente una seconda \"Fat Man\".\nNella cultura di massa.\nTra le pi\u00f9 note pellicole riguardanti il Progetto Manhattan si possono annoverare le seguenti:\nPer quanto invece concerne la musica, nel 1985 i Rush hanno pubblicato il motivo \"Manhattan Project\", incluso nell'album \"Power Windows\", mentre il cantautore italiano Marco Ongaro ha scritto nel 2004 una canzone, inserita nella raccolta omonima, dal titolo \"Esplosioni nucleari a Los Alamos\". Nel 1980 gli OMD estrassero dall'album \"Organization\" il singolo \"Enola Gay\". Nel 2006 gli Iron Maiden pubblicano l'album A Matter of Life and Death che contiene il brano intitolato Brighter than a thousand suns che parla del Trinity Test; nel brano viene citato Robert Oppenheimer.\nIn ambito videoludico, il progetto Manhattan \u00e8 citato nella saga di Metal Gear Solid: uno dei protagonisti, Otacon, si riferisce a suo nonno come uno dei partecipanti a tale progetto, e a suo padre che nacque il giorno del bombardamento di Hiroshima. Quest'ultimo, che non \u00e8 altri che Huey Emmerich, \u00e8 nato con una malformazione alla spina dorsale e alle gambe proprio per il coinvolgimento del padre nel progetto.\n\u00c8 citato nel telefilm Pretty Little Liars nell'episodio 5x02 da Ashley Marin, alla scoperta che Alison di Laurentis \u00e8 viva.\nUna parte del progetto viene raccontata ne \"L'inverno del mondo\" di Ken Follett."}
{"id": "9513", "revid": "174925", "url": "https://it.wikipedia.org/wiki?curid=9513", "title": "Gottfried Wilhelm von Leibniz", "text": "Tra i massimi esponenti del pensiero occidentale, nonch\u00e9 una delle poche figure di \"genio universale\", la sua applicazione intellettuale a pressoch\u00e9 tutte le discipline del sapere ne rende l'opera vastissima e studiata ancor oggi trasversalmente: a lui ed a Isaac Newton vengono generalmente attribuiti l'introduzione e i primi sviluppi del calcolo infinitesimale, in particolare il concetto di integrale, per il quale si usano ancora oggi molte sue notazioni, i termini \"dinamica\" e \"funzione\", che egli us\u00f2 per individuare le propriet\u00e0 di una curva, tra cui l'andamento, la pendenza, la corda, la perpendicolare in un punto. \nConsiderato il precursore dell'informatica, della neuroinformatica e del calcolo automatico, fu inventore di una calcolatrice meccanica detta \"Macchina di Leibniz\"; inoltre alcuni ambiti della sua filosofia aprirono numerosi spiragli sulla dimensione dell'inconscio che solo nel XX secolo, con Sigmund Freud, si tenter\u00e0 di esplorare.\nBiografia.\nGli inizi.\nLeibniz nacque, secondo il calendario giuliano, ancora vigente nei territori protestanti del Sacro Romano Impero, il 21 giugno 1646 a Lipsia e due giorni dopo fu battezzato nella chiesa di San Nicola (Lipsia). Il padre Friedrich Leibn\u00fctz (1597\u20131652), nativo di Altenberg, era un giurista e professore di etica presso l'Universit\u00e0 di Lipsia, la madre Caterina era figlia del professore e giurista di Lipsia Wilhelm Schmuck; la famiglia paterna era di origine soraba ed il cui cognome originario era Lubeniecz poi germanizzato in Leibn\u00fctz ed infine germanizzato in Leibniz.\nTra gli otto e i dodici anni di et\u00e0 Leibniz, con l'aiuto della biblioteca paterna, apprese da autodidatta le lingue latina e greca. Dal 1655 al 1661 frequent\u00f2 la Scuola di San Nicola a Lipsia. Nel 1661 s'iscrisse all'Universit\u00e0 di Lipsia e intraprese gli studi filosofici seguendo i corsi del teologo Johann Adam Schertzer e del filosofo teoretico Jakob Thomasius. Il 20 giugno 1663 si immatricol\u00f2 all'Universit\u00e0 di Jena, dove studi\u00f2 matematica, fisica ed astronomia sotto la guida di Erhard Weigel.\nA 20 anni volle conseguire la laurea in diritto, ma il Decano della facolt\u00e0 si oppose sostenendo che era troppo giovane; per aggirare l'ostacolo il 4 ottobre 1666 si immatricol\u00f2 a Norimberga presso l'Universit\u00e0 di Altdorf, dove il 15 novembre present\u00f2 la sua tesi \"Disputatio de casi perplexibus in jure\", sotto la docenza del giurista Johann Wolfgang Textor, ottenendo il 22 febbraio 1667 il titolo di \"Juris Utriusque Doctor\".\nNel 1667 divenne segretario di una societ\u00e0 segreta di alchimisti, per\u00f2 giunse presto a ridicolizzare i loro esperimenti.\nLa carriera.\nSuccessivamente fino al 1672 fu al servizio dell'arcivescovo di Magonza Johann Philipp von Sch\u00f6nborn. Durante il periodo trascorso a Magonza visse a Boyneburger Hof, la residenza del maresciallo dell'Elettorato di Magonza Johann Christian von Boyneburg, che riusc\u00ec a procurargli un posto di collaboratore del consigliere di corte Hermann Andreas Lasser. Insieme a Lasser lavor\u00f2 ad una riforma del diritto romano (\"Corpus juris reconcinnatum\"), un compito affidatogli dal principe elettore. La sua opera del 1667 \"Nova methodus discendae docendaeque jurisprudentiae\" (Il nuovo metodo di apprendere e insegnare la giurisprudenza) ottenne nei circoli specializzati un buon apprezzamento.\nNel 1670 Leibniz, nonostante la sua fede luterana, sal\u00ec al grado di consigliere presso il tribunale supremo di appello. Nel 1672, su incarico di Boyneburg, Leibniz si rec\u00f2 a Parigi come diplomatico e vi rimase fino al 1676. In questo periodo fa la conoscenza di Christian Huygens, sotto la cui guida approfondisce gli studi di matematica e di fisica. Durante il suo soggiorno a Parigi, sottopose a Luigi XIV un piano per una campagna di occupazione dell'Egitto, per distoglierlo dalle guerre di occupazione in Europa, ma il re respinse il progetto. Nel 1672/73 complet\u00f2 il suo progetto della prima calcolatrice meccanica in grado di eseguire moltiplicazioni e divisioni, che present\u00f2 alla Royal Society di Londra.\nGi\u00e0 dal 1668, il duca Giovanni Federico di Brunswick-L\u00fcneburg aveva proposto a Leibniz l'incarico di bibliotecario presso la sua citt\u00e0 di residenza, Hannover; dopo numerosi rifiuti Leibniz accett\u00f2 infine l'invito del duca e nell'arco di due anni fu anche consigliere di corte di Giovanni Federico. Sotto Ernesto Augusto di Brunswick-L\u00fcneburg, nel 1691, Leibniz divenne bibliotecario della Biblioteca del duca Augusto a Wolfenb\u00fcttel, e fu in vivace scambio di opinioni con la principessa elettrice Sofia del Palatinato e con sua figlia, la regina di Prussia Sofia Carlotta di Hannover.\nNel 1682\u20131686 Leibniz si occup\u00f2 dei problemi tecnici delle miniere dell'Oberharz; egli si recava frequentemente a Clausthal e diede numerosi consigli per il miglioramento delle miniere.\nDal 1685 Leibniz viaggi\u00f2 attraverso l'Europa per conto del casato dei Welfen allo scopo di scrivere una storia di quella famiglia; nel 1688 ebbe l'occasione di ottenere udienza a Vienna dall'imperatore Leopoldo I d'Asburgo e gli espose i suoi piani per una riforma monetaria, del commercio e dell'industria, per il finanziamento delle guerre turche, la costruzione degli archivi imperiali e molte altre cose, ma tutto ci\u00f2 gli procur\u00f2 solo grande attenzione da parte dell'Imperatore.\nNel 1698 and\u00f2 ad abitare ad Hannover, nella casa che oggi da lui prende il nome; qui egli poco dopo accolse il suo allievo e segretario Rafael Levi.\nNel 1700, dopo trattative con il principe elettore del Brandeburgo Federico III, il futuro re Federico I di Prussia, furono realizzati i progetti per un'Accademia reale prussiana delle Scienze, sul modello di quelle francese e inglese. L\u2019accademia venne fondata con il sostegno della moglie di Federico, Sofia Carlotta, alla cui corte nel castello di Charlottenburg Leibniz fu frequentemente ospite, ed egli ne fu il primo presidente.\nNel 1704 vi furono a Dresda trattative per la fondazione di un'Accademia sassone. Egli fond\u00f2 in totale tre accademie, che sono ancor oggi attive: la Societ\u00e0 brandeburghese delle Scienze (oggi ancora attiva come Societ\u00e0 berlinese delle Scienze e anche come Accademia delle scienze di Berlino) come le accademie di Vienna e di San Pietroburgo.\nGottfried Wilhelm Leibniz fu, presumibilmente verso la fine del 1711, elevato al rango di nobile dall'imperatore Carlo VI con il titolo di barone, ma tuttavia ne manca la relativa documentazione.\nPoco prima della sua morte i rapporti con la casa di Hannover, ora guidata da Giorgio I Ludovico, si raffreddarono.\nMorte e sepoltura.\nLeibniz, sempre pi\u00f9 solo, mor\u00ec ad Hannover il 14 novembre 1716, all'et\u00e0 di 70 anni e la sua salma venne inumata nella chiesa luterana di San Giovanni. La cornice in cui si svolse la cerimonia della sepoltura \u00e8 controversa. Molti sostengono che la salma fosse accompagnata solo dal suo segretario e che nessun prete abbia accompagnato la sepoltura. \nAl contrario Johann Georg von Eckhart (suo segretario e collaboratore dalla fine del 1698) e Johann Hermann Vogler (suo ultimo assistente e copista) sostengono che la sepoltura abbia avuto luogo il 14 dicembre 1716 con la partecipazione del predicatore di corte David Rupert Erythropel. Eckhart, che pochi giorni dopo la morte di Leibniz fu nominato Consigliere di corte e suo successore come bibliotecario e storiografo del casato degli Hannover, racconta che tutti i colleghi, gli impiegati di corte, erano stati invitati alla sepoltura, ma che solo lui stesso vi partecip\u00f2 come unico rappresentante del suo stato sociale.\nSulla bara il consigliere Eckhart fece apporre un ornamento che mostrava un 1 all'interno di uno 0, con l'iscrizione \"OMNIA AD UNUM\", quale indicazione del sistema numerico binario sviluppato da Leibniz.\nPensiero.\nNel 1673 Leibniz present\u00f2 alla Royal Society di Londra il progetto della prima calcolatrice meccanica in grado di eseguire moltiplicazioni e divisioni. L'innovazione principale rispetto alla pascalina e alla calcolatrice di Schickard (peraltro ignota all'epoca), che erano essenzialmente delle \"addizionatrici\", fu l'introduzione del traspositore, che permetteva di \"memorizzare\" un numero per sommarlo ripetutamente. L'invenzione gli frutt\u00f2 l'ammissione alla Royal Society, ma non ebbe immediata applicazione per le difficolt\u00e0 costruttive, all'epoca insormontabili. Solo nel 1820 Xavier Thomas de Colmar riusc\u00ec a produrre la prima calcolatrice commerciale, l'aritmometro, basato su un progetto quasi identico. Il cilindro traspositore di Leibniz, sia pur modificato, fu poi l'elemento principale di molte calcolatrici successive, fino alla Curta.\nUn'altra grande intuizione di Leibniz fu alla base del primo tentativo di costruire una calcolatrice che utilizzava il sistema numerico binario, peraltro gi\u00e0 introdotto da Juan Caramuel. La macchina funzionava con delle biglie. La presenza o meno di una biglia in una posizione determinava il valore 1 o 0. Anche questa idea non ebbe un seguito immediato e si dovette attendere George Boole e lo sviluppo dei calcolatori elettronici perch\u00e9 venisse ripresa e sviluppata. Intorno al 1670 scopr\u00ec il calcolo infinitesimale: in base ai suoi appunti, un importante momento di svolta nel suo lavoro fu il 17 aprile 1675, quando riusc\u00ec a utilizzare per la prima volta l'integrale per trovare l'area dell'insieme di punti definito:\nCirca la paternit\u00e0 della scoperta ebbe con Newton una celebre disputa.\nEgli introdusse diverse notazioni usate tuttora nel calcolo, ad esempio il segno di integrale (\u222b), che rappresenta una s lunga (dal latino \"summa\") e la \"d\" usata per i differenziali (dal latino \"differentia\"). Leibniz pensava che i simboli fossero molto importanti per la comprensione delle cose. Egli cerc\u00f2 di sviluppare un ambizioso \"alfabeto del pensiero umano\" (da lui chiamato \"characteristica universalis\"), nel quale cerc\u00f2 di rappresentare i concetti fondamentali usando simboli e combinandoli per rappresentare pensieri pi\u00f9 complessi, senza per\u00f2 mai giungere a una conclusione.\nIl suo contributo filosofico alla metafisica \u00e8 basato sulla Monadologia, che introduce le Monadi come \"forme sostanziali dell'essere\". Le Monadi sono delle specie di atomi spirituali, eterne, non scomponibili, individuali, seguono delle leggi proprie, non interagiscono, ognuna di esse riflette l'intero universo in un'armonia prestabilita. Dio e l'uomo sono anche monadi: le monadi differiscono tra loro, secondo una scala gerarchica, per la quantit\u00e0 di coscienza che ognuna ha di s\u00e9 e di Dio; in quest'ultimo si ha l'autocoscienza massima, chiamata \u00abappercezione\u00bb.\nNel modo abbozzato in precedenza, il concetto di monade risolve il problema dell'interazione tra mente e materia che sorge nel sistema di Cartesio, cos\u00ec come l'individuazione all'apparenza problematica nel sistema di Baruch Spinoza, che rappresenta le creature individuali come modificazioni accidentali di un'unica sostanza. La \"Theodic\u00e9e\" (Teodicea) tenta di giustificare le imperfezioni apparenti del mondo sostenendo che esso \u00e8 il migliore tra i mondi possibili. Il mondo deve essere il migliore e il pi\u00f9 equilibrato dei mondi, perch\u00e9 \u00e8 stato creato da un Dio perfetto. In questo modo il problema del male \u00e8 risolto a priori; non a posteriori, con un premio ultraterreno per i giusti, che Kant user\u00e0 per argomentare l'immortalit\u00e0 dell'anima. Le idee non sono incompatibili; celebre l'affermazione \"\u00e8 il migliore dei mondi possibili\".\nInvece la \"soluzione a posteriori\" \u00e8 una verit\u00e0 di fatto, Kant direbbe propria della ragion pratica; la soluzione \"a priori\" \u00e8 una verit\u00e0 di ragione, propria della ragion pura (direbbe Kant), cui \u00e8 tenuto il filosofo. La critica di Voltaire rimane filosofica perch\u00e9 mossa non su un piano metafisico, ma sul lato pratico delle esperienze umane, l'unico in cui \u00e8 debole (come notava lo stesso Leibniz).\nLeibniz in nome della metafisica sosteneva la prima verit\u00e0. Leibniz ha scoperto la matematica dei limiti e il principio degli indiscernibili, utilizzato nelle scienze, secondo il quale due cose che appaiono uguali - e fra le quali quindi la ragione non trova differenze - sono in realt\u00e0 la stessa cosa, poich\u00e9 due cose identiche non possono esistere. Da questo principio deduce il principio di ragion sufficiente per il quale ogni cosa che \u00e8, ha una causa. Questo principio implica il primo, nel senso che per parlare di differenza deve esserci un motivo (vedere delle differenze, appunto), rendendo inutile operare \"distinguo\" a tutti i costi.\nIl principio di ragion sufficiente lo obbligava a trovare una giustificazione alla presenza del male nel mondo, senza negarne l'esistenza a differenza della posizione di Sant'Agostino e di altri filosofi. La frase \"Viviamo nel migliore dei mondi possibili\", molto spesso decontestualizzata, fu guardata con scherno e malignit\u00e0 da alcuni suoi contemporanei, soprattutto Voltaire, che parodi\u00f2 Leibniz nella sua novella \"Candide\", dove il filosofo tedesco appare sotto le spoglie di un certo \"Dottor Pangloss\". Secondo alcuni critici, tuttavia, Pangloss non rappresenterebbe una maligna e superficiale caricatura di Leibniz, ma di Maupertuis, celebre scienziato e presidente dell'Accademia delle Scienze di Berlino, nei riguardi del quale Voltaire nutriva una pubblica inimicizia, e che aveva gi\u00e0 attaccato in \"Microm\u00e9gas\" e nell\"'Histoire du Docteur Akakia\". Altri critici invece sostengono che il \"Candido\" sia una risposta alla lettera scritta da Rousseau in risposta al \"Poema sul disastro di Lisbona\" di Voltaire. \nLa critica di Voltaire all'ottimismo metafisico leibniziano \u00e8 di carattere emotivo ed empirico e per poter avere valore bisognerebbe pensare che Leibniz credesse che non ci siano mai stati disastri naturali, il che \u00e8 assurdo. Da quest'opera deriva il termine panglossismo che si riferisce al tentativo di Leibniz, mai concluso, di creare un linguaggio universale, basato su degli elementi minimi comuni a tutte le lingue e si riferisce a persone che sostengono di vivere nel migliore mondo possibile.\nLa concezione di Leibniz era contrapposta alla tesi di Newton di un universo costituito da un moto casuale di particelle che interagiscono secondo la sola legge di gravit\u00e0. Tale legge, secondo Leibniz, era insufficiente a spiegare l'ordine, la presenza di strutture organizzate e della vita nell'universo e pi\u00f9 razionale del continuo intervento dell'\"Orologiaio\" creatore dell'universo ipotizzato da Newton. Leibniz \u00e8 ritenuto la prima persona ad aver suggerito che il concetto di retroazione fosse utile per spiegare molti fenomeni in diversi campi di studio.\nLeibniz fu il primo a far conoscere in Europa l'antico testo cinese, \"I Ching\" con la sua pubblicazione del 1697 \"Novissima sinica\" (\"Ultime notizie dalla Cina\"). Leibniz vide in quel simbolismo (linea spezzata=0; linea unita=1) un perfetto esempio di numerazione binaria come illustr\u00f2 nel suo saggio del 1705, \"Spiegazione dell'aritmetica binaria\". Il sistema numerico posizionale in base 2 o notazione binaria, verr\u00e0 poi, come \u00e8 noto, \"riscoperto\" nel XIX secolo da George Boole.\nLa disputa delle priorit\u00e0.\nLa disputa sulle priorit\u00e0 nell'invenzione del calcolo infinitesimale non fu promossa direttamente da Newton e Leibniz, ma da personaggi di secondo piano. Ad esempio nel 1699 Leibniz osserva che nell'Opera di John Wallis sono state riprodotte lettere sue e di Newton; e spiega che Wallis gli aveva chiesto il permesso di pubblicazione e che lo aveva lasciato libero di intervenire sui testi, ma che, per mancanza di tempo, egli gli aveva detto di fare come meglio credesse. Nicolas Fatio de Duillier attacc\u00f2 Leibniz apertamente in un suo lavoro, chiamandolo \"secondo scopritore\" del calcolo e suggerendo senza mezzi termini che avesse copiato da Newton. A rendere la situazione ancor pi\u00f9 sgradevole, ci fu il fatto che il testo di de Duiller venne edito con l'imprimatur della Royal Society. Di fronte alle rimostranze di Leibniz, tuttavia, sia Wallis sia il segretario della Royal Society gli porsero le proprie scuse.\nOpere.\nLa collezione dei manoscritti di Leibniz, custodita presso la \"Gottfried Wilhelm Leibniz Bibliothek\" di Hannover, comprende circa testi, pari a pagine, che includono circa lettere indirizzate a circa 1300 corrispondenti. \nDi questi manoscritti approssimativamente il 40% \u00e8 in latino, il 35% in francese e il 25% in tedesco.\nI manoscritti di Leibniz sono stati catalogati nel 1895 da Eduard Bodemann che li ha classificati in 41 rubriche nel volume \"Die Leibniz-Handschriften der K\u00f6niglichen \u00d6ffentlichen Bibliothek zu Hannover\"; si riportano le pi\u00f9 Importanti:\nI. Teologia\nII. Giurisprudenza\nIII. Medicina\nIV. Filosofia\nV. Filologia\nVI. Geografia\nVII. Cronologia\nVIII. Genealogia e Araldica\nIX. Archeologia\nX. Numismatica\nXI. Storia generale\nXXXIII. Diritto internazionale\nXXXIV. Politica ed economia\nXXXV. Matematica\nXXXVI. Militaria\nXXXVII. Fisica. Meccanica. Chimica e storia naturale\nXXXVIII. Tecnica\nXXXIX. Storia della letteratura\nXL. Societ\u00e0 [scientifiche], Archivi e Biblioteche\nXLI. Sulla vita di Leibniz [scritti autobiografici].\nMolti testi sono ancora inediti; alcuni degli scritti principali sono:\nEdizioni parziali.\nSono indicate le principali raccolte, ancora necessarie fino al completamento dell'edizione critica:\nTutte queste edizioni (tranne quella di Gaston Grua) sono disponibili in versione PDF su Gallica. Biblioth\u00e8que Nationale de France o su Internet Archive.\nGli scritti di Leibniz sulla sillogistica sono disponibili in questa edizione:\nEdizione critica.\nIl completamento dell'edizione \u00e8 previsto per il 2050.\nCorrispondenza.\nLe lettere di Leibniz (come quelle di Descartes e Spinoza) sono una parte importante della sua opera; alcune delle edizioni pi\u00f9 importanti pubblicate con traduzione inglese, francese o tedesca sono:\nManoscritti.\nI manoscritti di Leibniz sono stati catalogati nel 1895 dal bibliotecario Eduard Bodemann (1827-1906) in due volumi che costituiscono uno strumento indispensabile per lo studio degli inediti:\nDi questi volumi \u00e8 disponibile una ristampa anastatica: Hildesheim, Georg Olms, 1966."}
{"id": "9514", "revid": "183483", "url": "https://it.wikipedia.org/wiki?curid=9514", "title": "Gottfried Leibniz", "text": ""}
{"id": "9518", "revid": "1202739", "url": "https://it.wikipedia.org/wiki?curid=9518", "title": "Carolina Invernizio", "text": "Biografia.\nCarolina Maria Margarita Invernizio nacque a Voghera nel 1851, da Anna Tattoni e Ferdinando Invernizio, funzionario delle Imposte. A lungo le fonti riportarono come sua data di nascita - da lei stessa accreditata - il 1858. Nel 1865 la famiglia si trasfer\u00ec a Firenze, divenuta la nuova capitale del Regno d'Italia. Qui Carolina frequent\u00f2 l'Istituto Tecnico Magistrale, rischiando l'espulsione dopo la pubblicazione di un suo racconto sul giornale della scuola.\nNel 1881 spos\u00f2 Marcello Quinterno, ufficiale dei bersaglieri, dal quale ebbe Marcella (1886-1971). Con il ritorno del marito nel 1896 dalla guerra di Abissinia, la scrittrice si trasfer\u00ec prima a Torino e poi, nel 1914, a Cuneo, dove Carolina apr\u00ec il suo salotto di via Barbaroux a intellettuali e a personaggi della cultura e dove abiter\u00e0 fino alla fine della sua vita, come recita la targa commemorativa posta sulla sua casa:\nAltre fonti la danno deceduta a Torino, nel cui cimitero \u00e8 sepolta.\nProduzione letteraria.\nFirma e immagine di Carolina Invernizio\nL'esordio letterario di Carolina Invernizio avvenne nel 1876 con la novella \"Un autore drammatico\", pubblicata dall'editore Barbini di Milano. Nel 1877 usc\u00ec il primo romanzo, \"Rina o L'angelo delle Alpi\", pubblicato dall'editore fiorentino Salani e nel 1879, ancora per Barbini, \"Pia de' Tolomei\". Ne seguirono molti altri, pubblicati a puntate su giornali quotidiani come l\"'Opinione Nazionale\" di Firenze o \"La Gazzetta di Torino\". Nel 1907 si leg\u00f2 in esclusiva all'editore Salani, per il quale scrisse, in una carriera durata quarant'anni, 123 libri, molti dei quali col sottotitolo \"romanzo storico sociale\", che furono pubblicati in una collana a lei intitolata: \"I Romanzi di Carolina Invernizio\" .\nFra i suoi innumerevoli romanzi si ricorda \"La fidanzata del bersagliere\", scritto alla vigilia della morte, nel corso della prima guerra mondiale, ispirandosi alla vicenda di Luigia Ciappi.\nI romanzi di Carolina Invernizio, con le loro trame intricate dai colori forti e le loro improbabili - o quantomeno non sempre verosimili - storie di amore e odio, si collocano nella tradizione del romanzo d'appendice o \"feuilleton\". Mostrano infatti tutte le tematiche consuete del genere e la tipica contrapposizione netta fra eroi positivi e personaggi diabolici. Un gusto per il mistero e l'horror \u00e8 evidente nei titoli di molti suoi romanzi, come \"Il bacio d'una morta\" (1886), \"La sepolta viva\" (1896), \"L'albergo del delitto\" (1905), \"Il cadavere accusatore\" (1912), e non mancano le ambientazioni che in qualche modo precorrono il genere poliziesco.\nI suoi libri furono apprezzati pi\u00f9 dal pubblico che dalla critica: Antonio Gramsci la defin\u00ec \"onesta gallina della letteratura popolare\". Tra gli epiteti che le furono affibbiati, oltre a \"la Carolina di servizio\", va ricordato \"la casalinga di Voghera\", da un'espressione giornalistica coniata in altro contesto negli anni '60.\nMolti dei suoi volumi sono stati tradotti con successo all'estero, specie in America Latina.\nLe ultime edizioni complete sono quella Salani degli anni settanta che ripubblicano l'edizione degli anni trenta e che a sua volta probabilmente \u00e8 la ristampa della prima edizione documentata dal Catalogo del Servizio Bibliotecario Nazionale e quella Lucchi pubblicata, e probabilmente spesso ristampata, degli anni settanta e ottanta; si pu\u00f2 anche registrare un'edizione Quartara, Torino, degli anni cinquanta e l'edizione \"consigliata da Alberto Lupo\" pubblicata nel 1972 dall'Edizione del Gattopardo.\nI romanzi.\nFonte: Dove non diversamente specificato, Catalogo del Servizio Bibliotecario Nazionale\nTrasposizioni cinematografiche e televisive.\nDa alcuni suoi racconti furono tratti numerosi film dell'epoca del cinema muto, e pi\u00f9 tardi, negli anni cinquanta:\nNel 1975, Ugo Gregoretti ha realizzato uno sceneggiato televisivo ispirato a uno dei suoi romanzi pi\u00f9 celebri, \"I ladri dell'onore\", intitolato \"Romanzo popolare. I ladri dell'onore\", con Gigi Proietti quale interprete principale.\nLiberamente ispirata alla narrativa della Invernizio (in particolare a \"Il bacio d'una morta\") \u00e8 la serie televisiva \"La dama velata\", trasmessa da Rai 1 nel 2015.\nSulla figura di Carolina Invernizio, l'attore Paolo Poli ha realizzato nel 1969 un proprio spettacolo."}
{"id": "9519", "revid": "1632387", "url": "https://it.wikipedia.org/wiki?curid=9519", "title": "Oceano Pacifico", "text": "LOceano Pacifico \u00e8 la pi\u00f9 vasta distesa d'acqua della Terra, sia per superficie sia per volume. Inizialmente noto come Mar del Sud, nel mondo occidentale fu scoperto da Vasco N\u00fa\u00f1ez de Balboa solo nel 1513, poi ribattezzato da Magellano per via delle sue acque calme durante la spedizione che il navigatore portoghese intraprese nel 1519 e nella quale comp\u00ec la prima circumnavigazione del globo.\nDescrizione.\nL'Oceano Pacifico occupa circa un terzo della superficie terrestre, con un'estensione di . Si allunga da nord a sud per circa , partendo e comprendendo il Mare di Bering nell'Artide fino ai margini ghiacciati del Mare di Ross nell'Antartide. La maggior larghezza in senso est-ovest viene raggiunta a circa 5 gradi di latitudine nord, con una distanza di dall'Indonesia alle coste della Colombia. Il luogo pi\u00f9 basso della superficie terrestre si trova nel Pacifico, presso la fossa delle Marianne.\nConfini e mari.\nIl passaggio tra Pacifico e Indiano segue convenzionalmente una linea che dalla Malaysia, passa per Sumatra, Giava, Timor, l'Australia a Capo Londonderry, e Tasmania. Da qui, per il meridiano di Capo Sudest, il raggiunge l'Antartide. Il Pacifico contiene circa isole (pi\u00f9 di quante ce ne siano in tutti gli altri oceani messi insieme), la maggior parte nell'emisfero sud. Lungo i bordi del Pacifico si trovano molti mari. I principali sono:\nPer identificare i mari tra il Sudest asiatico e l'Australia, \u00e8 usata anche l'espressione Mediterraneo Australasiatico.\nLo stretto di Malacca, lo stretto della Sonda e il Mar di Timor uniscono il Pacifico con l'Oceano Indiano a ovest, mentre lo stretto di Magellano e lo stretto di Drake (in parte) lo uniscono con l'Oceano Atlantico a est, e lo stretto di Bering unisce il Pacifico con l'Oceano Artico a nord. Se si considera tra gli oceani anche l'Oceano Antartico, a sud il Pacifico \u00e8 unito ad esso con un confine convenzionale stabilito alla latitudine di 60\u00ba S.\nFondale oceanico.\nIl fondo oceanico del bacino centrale del Pacifico \u00e8 relativamente uniforme, con una profondit\u00e0 media di . Le irregolarit\u00e0 pi\u00f9 grandi consistono in genere in montagne sottomarine estremamente ripide, con una cima piatta (guyot). La parte occidentale del fondale oceanico presenta \"archi vulcanici\" che emergono dalla superficie dell'acqua come raggruppamenti di isole (per esempio le isole Salomone, le Hawaii e la Nuova Zelanda), lunghi anche ; i rilievi che le compongono si elevano anche per un'altezza di rispetto al fondale oceanico adiacente.\nPoich\u00e9 il bacino idrografico del Pacifico \u00e8 relativamente piccolo, e a causa dell'immensit\u00e0 di questo oceano, la maggior parte dei sedimenti sono di origine autogenica o pelagica. I sedimenti terrigeni, originatisi dall'erosione delle masse terrestri, sono confinati in zone limitate vicine alla terraferma, dove possono per\u00f2 raggiungere spessori notevoli, anche di migliaia di metri.\nPropriet\u00e0 fisiche.\nLa temperatura dell'acqua dell'Oceano Pacifico varia da poco pi\u00f9 del punto di congelamento nelle zone polari fino a circa vicino all'equatore. Anche la salinit\u00e0 varia con la latitudine. L'acqua vicina all'equatore \u00e8 meno salata di quella alle medie latitudini, a causa delle abbondanti precipitazioni equatoriali durante tutto l'anno. Pi\u00f9 a nord delle latitudini temperate la salinit\u00e0 torna a scendere.\nLa circolazione di superficie delle acque del Pacifico si svolge generalmente in senso orario nell'emisfero nord, e in senso antiorario nell'emisfero sud. La corrente Equatoriale Nord, guidata verso ovest alla latitudine 15\u00b0 nord dai venti, gira verso nord vicino alle Filippine e parte delle sue acque si muovono a nord con il nome di corrente delle Aleutine, mentre il resto ritorna verso sud per riunirsi alla corrente Equatoriale Nord. La corrente delle Aleutine si divide quando raggiunge il Nord America e forma la base della circolazione in senso antiorario nel mare di Bering. Il suo braccio meridionale diventa la corrente della California, che si muove lentamente verso sud.\nLa corrente Equatoriale Sud, scorrendo verso ovest lungo l'equatore, si sposta verso sud a est della Nuova Guinea, gira a est alla latitudine di 50 gradi sud, e si unisce alle correnti principali del Pacifico del Sud, tra cui la corrente circumpolare antartica che compie l'intero giro del globo. Quando si avvicina alle coste cilene, la corrente sudequatoriale si divide: un ramo sorpassa il Capo Horn e finisce nell'Atlantico, mentre l'altro gira a nord per formare la corrente di Humboldt in modo regolare.\nClima.\nSolo le zone pi\u00f9 interne delle masse terrestri dell'Australia, della Nuova Guinea e della Nuova Zelanda evitano l'influenza climatica del Pacifico. Esistono cinque differenti regioni climatiche: la zona ovest, the trades, la regione dei monsoni, la regione dei tifoni, e the doldrums. A latitudini intermedie, sia a nord sia a sud, flussi d'aria che si spostano verso ovest portano grandi variazioni stagionali di temperatura. Pi\u00f9 vicino all'equatore, dove si trovano la maggior parte delle isole, venti stabili permettono di avere temperature relativamente costanti tutto l'anno, tra 21 \u00b0C e 27 \u00b0C.\nLa regione dei monsoni si trova nel Pacifico occidentale, tra il Giappone e l'Australia. La caratteristica di questa regione climatica \u00e8 costituita da venti che soffiano dall'interno del continente verso l'oceano in inverno, e in direzione opposta d'estate. A causa di questo comportamento, la copertura nuvolosa e le precipitazioni sono molto influenzate dalla stagione. I tifoni causano spesso estesi danni nelle parti occidentali e sudoccidentali del Pacifico. Anche se meno definite rispetto alle altre, due grandi aree di bonaccia si estendono nell'oceano, una al largo delle coste occidentali dell'America centrale, e l'altra nelle acque equatoriali del Pacifico occidentale. Entrambe si distinguono per la loro alta umidit\u00e0, notevole copertura nuvolosa, deboli venti e frequenti bonacce.\nGeologia.\nLa linea dell'Andesite \u00e8 la principale caratteristica geologica del Pacifico. Separa le rocce profonde e ignee del bacino del Pacifico centrale, per lo pi\u00f9 basiche, dalle zone continentali parzialmente sommerse composte da rocce ignee acide.\nLa linea dell'Andesite segue il bordo occidentale delle isole al largo della California e passa a sud delle isole Aleutine, lungo il bordo est della penisola della Kam\u010datka, le isole Kurili, il Giappone, le isole Marianne, le isole Salomone, e la Nuova Zelanda. La discontinuit\u00e0 prosegue di profonde fosse, come la fossa delle Marianne e la fossa delle Filippine. La maggior parte delle fosse profonde si trova accanto ai margini della larga piattaforma continentale del Pacifico occidentale.\nLungo il margine orientale del bacino del Pacifico si trova il rialzo del Pacifico orientale, che \u00e8 parte del sistema mondiale di dorsali sottomarine. In direzione nordest lungo il bordo occidentale della cordigliera degli Albatros dal Sudamerica al Messico, ritornando alle isole al largo della California. Tutte le estensioni orientali dei continenti dell'Asia e dell'Australia (Indonesia, Filippine, Giappone, Nuova Guinea, Nuova Zelanda) si trovano fuori dalla linea dell'Andesite.\nLungo l'anello chiuso della linea dell'Andesite si trovano la maggior parte delle fosse profonde, delle montagne vulcaniche sottomarine, e delle isole oceaniche vulcaniche che caratterizzano il bacino del Pacifico centrale. \u00c8 qui che le lave basaltiche scorrono lentamente dalle fratture per formare enormi montagne vulcaniche a forma di cupola, la cui sommit\u00e0 erosa forma isole in archi, catene e gruppi. Fuori dalla linea dell'Andesite, i fenomeni vulcanici sono invece di tipo esplosivo, e la cosiddetta cintura di fuoco ha la maggior concentrazione mondiale di vulcani esplosivi.\nSismologia.\nL'esploratore portoghese Ferdinando Magellano chiam\u00f2 questo oceano \"Pacifico\" a causa del mare molto calmo che trov\u00f2 durante la sua traversata dallo stretto di Magellano fino alle Filippine. Ma l'oceano non \u00e8 sempre fedele al suo nome. Molti tifoni e uragani tormentano le isole del pacifico, e le terre che lo circondano sono piene di vulcani e spesso scosse da terremoti. I maremoti, causati da terremoti sottomarini, hanno devastato molte isole e cancellato intere citt\u00e0. Inoltre, dato che l'oceano Pacifico \u00e8 una massa d'acqua uniforme senza alcuna isola o arcipelago di rilievo fra le sue coste orientali (Stati Uniti, Canada, Messico, America centrale, Colombia, Ecuador, Per\u00f9 e Cile) e quelle occidentali (Federazione Russa, Giappone, Cina, Sud-est Asiatico, Indonesia, Papua Nuova Guinea, Australia e Nuova Zelanda), gli effetti delle onde anomale causate dallo spostamento di faglie sottomarine sulla cintura di fuoco sono accentuati e permettono a onde anche di grosse dimensioni di propagarsi ad alte velocit\u00e0 per migliaia di chilometri, causando spesso ingenti danni a citt\u00e0, porti e imbarcazioni ormeggiate.\nLinea del cambio di data.\nL'Oceano Pacifico \u00e8 attraversato dalla Linea internazionale del cambio di data, per cui le navi e gli aerei che lo attraversano si trovano a dover modificare la data corrente solcando tale linea. Pi\u00f9 precisamente, viaggiando dall'Asia verso l'America si deve contare la stessa data due volte, mentre viaggiando in direzione opposta bisogna saltare un giorno. \nStoria ed economia.\nIn tempi preistorici vi furono importanti migrazioni umane nel Pacifico, prima tra tutte quella dei popoli polinesiani da Tahiti fino alle Hawaii e la Nuova Zelanda. L'oceano fu visto per la prima volta dagli europei all'inizio del XVI secolo, prima da Vasco N\u00fa\u00f1ez de Balboa (1513) e poi da Ferdinando Magellano, che attravers\u00f2 il Pacifico durante la sua circumnavigazione (1519-22). Per il resto del XVI secolo, l'esplorazione fu condotta principalmente dalla Spagna, con navi che raggiungevano le Filippine, la Nuova Guinea e le isole Solomon. Durante il XVII secolo la scena fu dominata dagli olandesi; Abel Janszoon Tasman scopr\u00ec nel 1642 la Tasmania e la Nuova Zelanda. Il XVIII secolo vide l'esplorazione russa in Alaska e nelle isole Aleutine, i francesi in Polinesia, e gli inglesi con tre viaggi del capitano James Cook.\nL'imperialismo crescente del XIX secolo risult\u00f2 nell'occupazione della maggior parte del Pacifico da parte delle potenze occidentali. La nave esploratrice HMS \"Beagle\" port\u00f2 importanti contributi scientifici negli anni 1830, con a bordo Charles Darwin. Un'altra nave famosa fu la HMS \"Challenger\". Anche se gli Stati Uniti presero le Filippine nel 1898, nel 1914 il Giappone controllava la maggior parte del Pacifico occidentale, e occup\u00f2 molte altre isole durante la seconda guerra mondiale. Alla fine della guerra, l'oceano era dominato dalla marina militare americana.\nIl Pacifico comprende diciassette Stati indipendenti: Australia, Figi, Giappone, Kiribati, le isole Marshall, Micronesia, Nauru, Nuova Zelanda, Palau, Papua Nuova Guinea, Filippine, Samoa, le isole Salomone, Taiwan (disputata dalla Repubblica Cinese), Tonga, Tuvalu e Vanuatu. Undici di questi Stati sono totalmente indipendenti solo dal 1960. Le isole Marianne del Nord hanno un proprio governo, ma dipendono dagli Stati Uniti per la politica estera, e le isole Cook e Niue hanno una relazione simile con la Nuova Zelanda. Inoltre nel Pacifico si trova lo Stato americano delle Hawaii e numerosi territori e possedimenti di Australia, Cile, Francia, Giappone, Nuova Zelanda, Gran Bretagna e Stati Uniti.\nLo sfruttamento delle risorse minerarie del Pacifico \u00e8 ostacolato dalle grandi profondit\u00e0 dell'oceano. Nelle acque basse al largo delle coste australiane e neozelandesi, vengono estratti gas naturale e petrolio, mentre le perle vengono raccolte o coltivate lungo le coste di Australia, Giappone, Nuova Guinea, Nicaragua, Panama e Filippine, anche se si tratta di un'industria in declino. La risorsa maggiore del Pacifico sono i suoi pesci. Le acque costiere dei continenti e delle isole pi\u00f9 temperate forniscono salmoni, sardine, pesce spada e tonno, pi\u00f9 numerosi crostacei. Nel 1986, gli Stati che fanno parte del Forum del Sud Pacifico hanno dichiarato l'area libera dal nucleare, nel tentativo di fermare gli esperimenti nucleari e di prevenire lo stoccaggio delle scorie nucleari nel Pacifico. Il 2 aprile 2018, la sonda spaziale cinese Tiangong 1 si schiant\u00f2 sull'oceano alle ore 2:16 di notte (ora italiana), creando scalpore in tutto il mondo.\nGeografia.\nTerraferma.\nL'estensione pi\u00f9 grande di terra all'interno dell'oceano Pacifico \u00e8 il continente australiano, che ha un'area leggermente pi\u00f9 piccola di quella dell'Europa. A una distanza di , in direzione sudest, si trova il grande gruppo di isole della Nuova Zelanda.\nQuasi tutte le altre isole del Pacifico si trovano tra 30 gradi di latitudine nord e 30 di latitudine sud, dall'Asia sudorientale all'isola di Pasqua. Il resto del bacino del Pacifico non contiene in pratica terraferma. Il grande triangolo della Polinesia, che unisce le Hawaii, l'isola di Pasqua e la Nuova Zelanda, contiene al suo interno i gruppi delle Marchesi, le Samoa, Tonga. A nord dell'equatore e a ovest della linea di cambio di data si trovano le numerose piccole isole della Micronesia, incluse le Kiribati, le isole Caroline, le isole Marshall, e le isole Marianne. Nell'angolo sudovest del Pacifico si trovano le isole della Melanesia, dominate dalla Nuova Guinea. Altri gruppi importanti nella Melanesia includono le isole Bismarck, le Figi, la Nuova Caledonia, le isole Salomone e Vanuatu. Questa suddivisione in Polinesia, Micronesia e Melanesia, vecchia del 1831 (Jules Dumont d'Urville), non corrisponde alle realt\u00e0 bio-geografiche: le due zone ora riconosciute dagli scienziati sono l'Oceania vicina e l'Oceania lontana, zone che corrispondono a realt\u00e0 diverse dal punto di vista botanico, zoologico e anche umano e culturale.\nLe isole del Pacifico sono di quattro tipi fondamentali: isole continentali, isole alte, barriere coralline, e piattaforme coralline rialzate. Le isole continentali si trovano fuori dalla linea dell'Andesite e includono la Nuova Guinea, le isole della Nuova Zelanda e le Filippine. Queste isole sono fisicamente associate con i continenti vicini. Le isole alte sono di origine vulcanica, e possono contenere dei vulcani attivi. Tra queste le Hawaii e le isole Solomon.\nGli altri due tipi di isole sono il risultato del lavoro dei coralli. Le barriere coralline sono strutture subacquee che sono state costruite dai coralli sopra la lava basaltica sotto la superficie dell'oceano. Una delle pi\u00f9 grandi \u00e8 la Grande barriera corallina, al largo dell'Australia nordorientale. Un secondo tipo \u00e8 quello di una piattaforma corallina rialzata, che \u00e8 in genere un po' pi\u00f9 grande. Ne sono esempi Banaba e Makatea nel gruppo di Tuamotu nella Polinesia francese.\nBibliografia.\nBasato su testi di pubblico dominio del US Naval Oceanographer"}
{"id": "9529", "revid": "37401", "url": "https://it.wikipedia.org/wiki?curid=9529", "title": "Francesco Guccini", "text": "Fra i pi\u00f9 rappresentativi e popolari cantautori italiani, il suo debutto ufficiale risale al 1967 con l'LP \"Folk beat n. 1\" (ma gi\u00e0 nel 1959 aveva scritto le prime canzoni rock 'n' roll); in una carriera cinquantennale ha pubblicato oltre venti album di canzoni. \u00c8 anche scrittore e sporadicamente attore, autore di colonne sonore e di fumetti; si occupa inoltre di lessicologia, lessicografia, glottologia, etimologia, dialettologia, traduzione, teatro ed \u00e8 autore di canzoni per altri interpreti.\nI testi dei suoi brani vengono spesso assimilati a componimenti poetici, denotando una familiarit\u00e0 con l'uso del verso tale da costituire materia di insegnamento nelle scuole come esempio di poeta contemporaneo. Oltre all'apprezzamento della critica, Guccini riscontra un vasto seguito popolare, venendo considerato da molti il cantautore \"simbolo\", a cavallo di tre generazioni.\nFino alla met\u00e0 degli anni ottanta ha insegnato lingua italiana alla scuola \"off-campus\" bolognese del Dickinson College, un \"liberal arts college\" con sede centrale a Carlisle, Pennsylvania. Guccini suona la chitarra folk, e la maggior parte delle musiche da lui composte ha come base questo strumento. \u00c8 uno tra gli artisti con il maggior numero di riconoscimenti da parte del Club Tenco, con quattro Targhe, due Premi e un Premio \"Le parole della musica\", cui si aggiungono vari altri premi e riconoscimenti.\nBiografia.\nL'infanzia (1940\u20131950).\nIl cantautore nacque dal toscano Ferruccio Guccini (1911\u20131990), impiegato delle Poste, originario di P\u00e0vana, e dall'emiliana Ester Prandi (1914\u20132009), casalinga di Carpi, al n. 22 di via Domenico Cucchiari, a Modena, il 14 giugno 1940, dunque quattro giorni dopo l'entrata dell'Italia nella seconda guerra mondiale. Di l\u00ec a poco, suo padre fu chiamato alle armi (periodo durante il quale pass\u00f2, all'insaputa del figlio, anche due anni in un campo di concentramento tedesco vicino ad Amburgo); questo evento costrinse il piccolo Francesco ad andare a vivere con la madre presso i nonni paterni, a P\u00e0vana, sull'Appennino tosco-emiliano.\nGuccini ricorder\u00e0 pi\u00f9 volte nelle proprie opere gli anni dell'infanzia trascorsi sulle montagne dell'Appennino: proprio a P\u00e0vana dedicher\u00e0 inoltre il primo romanzo \"Cr\u00f2niche epaf\u00e0niche\"; molte delle sue canzoni attingeranno da questa ambientazione montanara della quale ha pi\u00f9 volte dichiarato di andare molto fiero. Un forte senso di appartenenza ai luoghi di origine della sua famiglia, che descriver\u00e0 nel brano \"Radici\", avrebbe segnato quindi la sua poetica, divenendo un tema ricorrente dei suoi scritti e dei suoi brani, come ad esempio in \"Amerigo\", che narra la storia di povert\u00e0 ed emarginazione di un prozio emigrante. La fine della guerra riport\u00f2 Guccini nei luoghi lasciati pochi mesi dopo la nascita; nel 1945 torn\u00f2 dunque a vivere con la madre a Modena, dove l'anno successivo il padre, ritornato dalla prigionia, riprese il suo impiego alle Poste.\nL'adolescenza (1950\u20131958).\nA Modena, descritta con una certa amarezza nella canzone \"Piccola citt\u00e0\", Guccini trascorse la sua adolescenza che avrebbe poi raccontato in \"Vacca d'un cane\", suo secondo romanzo. Intorno allo stesso periodo, inizi\u00f2 anche a suonare la chitarra. Dopo la scuola dell'obbligo, frequent\u00f2 l'istituto magistrale Carlo Sigonio (curiosamente nella stessa scuola del tenore Luciano Pavarotti), diplomandosi nel 1958. Questo periodo non viene ricordato con felicit\u00e0: la \"fuga\" da P\u00e0vana lo mise di fronte alla realt\u00e0 modenese contro la quale si mosse anche nei suoi testi. Furono questi anni intensi per la sua formazione culturale e musicale: nacquero in questo contesto le storie delle sue canzoni che guardano alla societ\u00e0 e al quotidiano, i racconti e i dubbi per i quali si defin\u00ec in un verso di \"Samantha\" un \u00abburattinaio di parole\u00bb. Altri riferimenti a Modena si possono trovare in \"Cencio\" (\"Quello che non\", 1990), ove Guccini ricorda con toni nostalgici un amico affetto da nanismo.. In quegli anni nacque il fratello Pietro (1954 - 23 aprile 2011), che collabor\u00f2 con Claudio Lolli e con lo stesso Francesco, per esempio scrivendo \"Mondo Nuovo\", inserita nell\u2019album Amerigo. Nel 1960 Guccini si trasfer\u00ec a Bologna al n. 43 di via Paolo Fabbri nel rione della Cirenaica.\nIl periodo giovanile e gli inizi nel mondo musicale (1959\u20131966).\nLa sua prima esperienza lavorativa di istitutore in un collegio a Pesaro termin\u00f2 con esito fallimentare, poich\u00e9 fu licenziato dopo breve tempo. Di ben altro spessore fu invece la sua esperienza alla Gazzetta di Modena: per due anni ricopr\u00ec il ruolo di cronista, un'occupazione a sua detta \u00abmassacrante, dodici ore di lavoro al giorno per ventimila lire al mese\u00bb. In redazione ebbe diverse mansioni, prestando attenzione soprattutto alla cronaca giudiziaria; tra i suoi articoli \u00e8 particolarmente rilevante un'intervista realizzata a Domenico Modugno (reduce da due vittorie consecutive al Festival di Sanremo), nell'aprile del 1960, e proprio l'incontro con il cantautore pugliese spinger\u00e0 Guccini (gi\u00e0 musicista e autore di brani rock'n'roll) a scrivere la sua prima canzone da cantautore, \"L'antisociale\". Nel frattempo frequenta la facolt\u00e0 di Magistero senza laurearsi.\nGuccini mosse i primi passi nel mondo della musica come cantante e chitarrista in un'orchestra da balera, di cui facevano parte Pier Farri (che divenne in seguito suo produttore) alla batteria e Victor Sogliani (futuro componente dell'\u00c9quipe 84) al sassofono, pi\u00f9 un altro chitarrista, Franco Fini Storchi. Il complesso, nato nel 1958, si chiam\u00f2 dapprima \"Hurricanes\", poi \"Snakers\" e infine \"Gatti\", dopo l'unione con i \"Marino's\" di Alfio Cantarella: con gli \"Snakers\" Guccini scrisse le prime canzoni, \"Bimba guarda come (il ciel sa di pianto)\", \"Roy Teddy Boy\", \"Ancora\", \"Viola come gli occhi di Angelica\", rock'n'roll sul modello dei brani di Peppino di Capri e degli Everly Brothers, che, uniti ad alcune reinterpretazioni del periodo, costituirono il repertorio dell'orchestra. Per due anni il gruppo ottenne molti ingaggi, facendo la stagione sulla riviera romagnola e suonando in tutto il nord Italia e anche all'estero: proprio durante alcuni spettacoli in Svizzera Guccini si trov\u00f2 ad accompagnare come chitarrista Nunzio Gallo, noto vincitore del Festival di Sanremo 1957 con \"Corde delle mia chitarra\" (in coppia con Claudio Villa).\nLa scoperta della musica rock fu fondamentale per la formazione del Guccini cantante. In seguito, con Guccini alla chitarra, Alfio Cantarella e Pier Farri alla batteria e Victor Sogliani al sassofono si form\u00f2 il gruppo chiamato \"I Gatti\".\nAlla fine del 1961 la famiglia Guccini si trasfer\u00ec a Bologna in via Massarenti, e Francesco (iscrittosi all'Universit\u00e0 di Bologna nella facolt\u00e0 di Lingue) per qualche tempo visse insieme ad Alfio Cantarella. Nel luglio 1962 Guccini part\u00ec per il servizio militare, che prest\u00f2 a Lecce, alla Scuola di Fanteria di Cesano di Roma e a Trieste. Come ricorda egli stesso, si tratt\u00f2 di un'esperienza sostanzialmente positiva. Assolse gli obblighi di leva come ufficiale di complemento.\nPoco prima della partenza scrisse alcune canzoni, molte delle quali poi cestin\u00f2 \u00abun po' per pudore un po' per vergogna\u00bb, ritenendole null'altro che tentativi. Fra queste vi erano \"La ballata degli annegati\" e \"Venerd\u00ec santo\". Nel frattempo, durante l'assenza di Guccini, \"I Gatti\" si erano uniti a un'altra formazione, i \"Giovani Leoni\" di Maurizio Vandelli, che nel 1964 diede vita alla ben pi\u00f9 nota Equipe 84; terminato il servizio militare, Guccini rifiut\u00f2 di entrarvi per continuare gli studi, che in seguito abbandon\u00f2 a un passo dalla laurea (nel 2002 gliene fu conferita una honoris causa in Scienze della formazione). Per la sua maturazione musicale e artistica risultarono decisivi gli ascolti (le \u00abdiete musicali\u00bb, come le defin\u00ec) del gruppo torinese dei \"Cantacronache\" di Fausto Amodei, Sergio Liberovici e Michele Straniero; la sua evoluzione artistica lo port\u00f2 poi a interessarsi al beat (in quel periodo scopr\u00ec Bob Dylan) e compose canzoni come \"Auschwitz,\" incisa con il titolo \"La canzone del bambino nel vento (Auschwitz)\", \"\u00c8 dall'amore che nasce l'uomo\", portate al successo dall'\u00c9quipe 84, che aveva gi\u00e0 inciso \"L'antisociale\" a gennaio del 1966, e \"Noi non ci saremo\", registrata invece dai Nomadi. Fecero infatti l'ingresso nella musica leggera in quegli anni anche Dodo Veroli insieme ad altri due ragazzi di Modena che da l\u00ec a poco diedero vita ai Nomadi.\nGuccini suonava dunque con i Nomadi da una parte e l'\u00c9quipe 84 dall'altra.\nIl debutto (1967\u20131971).\nNel 1967 la casa discografica CGD gli propose di partecipare al Festival di Sanremo di quell'anno come autore della parte musicale del brano \"Una storia d'amore\". Per interpretarlo furono scelte due cantanti di questa casa discografica, Caterina Caselli e Gigliola Cinquetti, ma la canzone non super\u00f2 le selezioni. Come dichiar\u00f2 Roberto Vecchioni (che, in quel periodo, era uno degli autori della CGD), la casa discografica gli impose due parolieri professionisti, Daniele Pace e Mario Panzeri, per provare a modificare il testo della canzone, un'ingerenza che Guccini toller\u00f2 malvolentieri e che lo indusse a rinunciare a ulteriori collaborazioni.\nLa canzone fu comunque incisa dalle due cantanti: da Gigliola Cinquetti nell'album \"La rosa nera\" e da Caterina Caselli in \"Diamoci del tu\". Il primo lavoro della sua carriera di cantautore \u2013 \"Folk beat n. 1\" \u2013 arriv\u00f2 qualche mese dopo, nel marzo del 1967. Nel disco, che ebbe un riscontro commerciale molto scarso (\"praticamente nullo\", afferm\u00f2 Guccini), si intravedono gi\u00e0 dei tratti caratteristici del suo stile artistico, con canzoni dagli arrangiamenti scarni e dai temi dolorosi come morte, suicidio, infimit\u00e0 sociale, l'Olocausto e guerra (appare anche un originale esperimento di talking blues \"all'italiana\", stile che avrebbe poi ripreso in un successivo brano inserito in Opera buffa). Tra le canzoni incise ci furono anche tre di quelle gi\u00e0 portate al successo dai Nomadi e dall'\u00c9quipe 84: \"Noi non ci saremo\", \"L'antisociale\" e \"Auschwitz\" ; quest'ultima verr\u00e0 poi tradotta in inglese e riproposta con scarsissimo successo nel 1967 dall'\u00c9quipe 84 come lato B del 45 giri con \"29th September\", pubblicato solo in Gran Bretagna e, molti anni dopo, dal cantautore statunitense Rod MacDonald, nell'album \"Man on the Ledge\" del 1994.\nIn quello stesso anno, Guccini scrisse un'altra canzone, \"In morte di S.F.\", che sar\u00e0 ridepositata in seguito alla Siae con il titolo mutato in \"Canzone per un'amica\", e con questo nuovo titolo sar\u00e0 incisa nel 1968 dai Nomadi. Caterina Caselli il 1\u00ba maggio 1967, poco dopo l'uscita del disco, lo invit\u00f2 al programma televisivo \"Diamoci del tu\", presentato insieme a Giorgio Gaber: in quest'occasione, che rappresent\u00f2 il suo debutto televisivo, cant\u00f2 \"Auschwitz\"; nella stessa puntata, tra l'altro, fu ospite un altro giovane cantautore ancora sconosciuto, Franco Battiato. Per la Caselli, in quel periodo, scrisse molti brani, tra cui \"Le biciclette bianche\", \"Incubo N\u00ba 4\", canzone inserita nel musicarello L'immensit\u00e0 (La ragazza del Paip's), \"Una storia d'amore\" e \"Cima Vallona\" (ispirata alla strage di Cima Vallona). Furono tuttavia i Nomadi a portare al successo nello stesso anno quella che divenne una delle canzoni pi\u00f9 note di Guccini: \"Dio \u00e8 morto\" (fu pubblicata in contemporanea anche da Caterina Caselli, con delle differenze nel testo).\nFu un brano dal testo \"generazionale\" che per l'universalit\u00e0 del suo contenuto super\u00f2 ogni confinamento ideologico venendo elogiata addirittura da Papa Paolo VI (fu trasmessa da Radio Vaticana, bench\u00e9 a suo tempo censurata dalla RAI per blasfemia).\nL'anno successivo Guccini ritorn\u00f2 in sala di incisione, pubblicando un 45 giri con \"Un altro giorno \u00e8 andato/Il bello\": la prima, una delle sue canzoni ritenute tra le pi\u00f9 caratteristiche, fu incisa di nuovo in versione acustica e con alcune piccole modifiche nel testo nel 1970 e inserita in \"L'isola non trovata\"; la seconda invece fu riproposta dal vivo in \"Opera buffa\", dopo essere stata reinterpretata due anni dopo da Lando Buzzanca; nel frattempo Guccini continu\u00f2 l'attivit\u00e0 di autore, continuando a comporre brani per I Nomadi, Bobby Solo, Caterina Caselli e altri artisti. Nel dicembre 1968 vi fu inoltre il suo debutto ufficiale dal vivo, con un concerto tenuto al Centro Culturale \"la Cittadella\" della Pro Civitate Christiana di Assisi, un centro culturale cattolico di tendenza progressista. Nel biennio 1967-1968 si distinse anche per il lavoro di pubblicitario nell'ambito del Carosello insieme a Guido De Maria, collaborando agli slogan dell'Amarena Fabbri imperniate sui personaggi \"Salomone pirata pacioccone\" e il suo aiutante \"Manodifata\". Sullo stesso personaggio scrisse anche il testo della canzone per bambini, cantata da Le Sorelle, e fece conoscere al grande pubblico, sempre grazie al Carosello, il vignettista Bonvi; in seguito Guccini avrebbe ricordato questo periodo nel testo di \"Eskimo\".\nNel 1970 fu la volta di \"Due anni dopo\" (registrato nell'autunno del 1969), album dai toni inquieti ed esistenziali, che lasci\u00f2 da parte le tematiche della protesta (eccetto per \"Primavera di Praga\"); fu accostato, per le tematiche e i vocaboli alla poetica leopardiana, mostrando un artista ancora giovanile anche se pi\u00f9 maturo dell'album precedente. Il centro narrativo del disco, dalla percepibile influenza francese, \u00e8 il tempo che passa e la vita quotidiana analizzata nella dimensione dell'ipocrisia borghese. Con questo album ha inizio una collaborazione, che durer\u00e0 circa un decennio, con la folksinger di origini americane Deborah Kooperman la quale, pur non essendo una vera chitarrista, impreziosir\u00e0 da quel momento parecchi suoi dischi con caratteristici arpeggi fingerpicking, uno stile allora poco conosciuto e usato nel nostro Paese. \nSubito dopo l'uscita di \"Due anni dopo\", Guccini lasci\u00f2 in Italia, ma senza concludere la relazione, la sua fidanzata Roberta Baccilieri (per la quale aveva scritto \"Vedi cara\") e part\u00ec per gli USA insieme a Eloise Vitelli, una ragazza conosciuta al Dickinson College di Bologna dove insegnava (alla quale anni dopo dedic\u00f2 la canzone \"100 Pennsylvania Ave\"). Conclusasi anche questa relazione, torn\u00f2 in Italia con la caratteristica barba, che da quel momento non si ras\u00f2 pi\u00f9 completamente.\nSi riconcili\u00f2 con Roberta Baccilieri e con lei and\u00f2 in vacanza all'isola di Santorini: \u00e8 in quest'occasione che fu scattata la fotografia presente sul retro di \"Stanze di vita quotidiana\", usata poi sia per la copertina di \"Via Paolo Fabbri 43\" sia, ancora oggi, per i manifesti pubblicitari dei suoi concerti.\nIn autunno inizi\u00f2 le registrazioni di un nuovo disco, e cos\u00ec a undici mesi da \"Due anni dopo\" fu pubblicato \"L'isola non trovata\". Il titolo dell'album, che \u00e8 anche quello di una canzone, \u00e8 un riferimento a Guido Gozzano; altra citazione letteraria presente nel disco fu quella di J.D. Salinger in \"La collina\". Altri brani di rilievo del disco furono \"Un altro giorno \u00e8 andato\" (reincisa dopo due anni), \"L'uomo\" e \"L'orizzonte di K.D.\" (Karen Dunn, la sorella di Eloise). La notoriet\u00e0 di Guccini inizi\u00f2 a diffondersi anche al di fuori di Bologna, passando dalle osterie al teatro: fu di questo periodo la sua partecipazione al programma televisivo \"Speciale tre milioni\", dove present\u00f2 alcune sue canzoni (tra cui \"La tua libert\u00e0\", all'epoca inedita, incisa nel 1971 ma pubblicata soltanto nel 2004 come bonus track dell'album \"Ritratti\"), e dove divenne amico di Claudio Baglioni.\nNel 1971, dopo alcuni mesi di convivenza, spos\u00f2 la sua storica fidanzata, Roberta Baccilieri (raffigurata sul retro di copertina dell'album successivo e alla quale dedic\u00f2 la canzone \"Eskimo\").\nIl successo (1972\u20131980).\nIl vero salto artistico e qualitativo si ebbe nel 1972 con \"Radici\", che contiene alcune delle sue canzoni pi\u00f9 conosciute; innanzitutto \"La locomotiva\", canzone tratta da una vicenda reale, in cui Guccini affronta il tema dell'uguaglianza, della giustizia sociale e della libert\u00e0, ricalcando lo stile di autori di musica anarchica di fine Ottocento. Il filo conduttore dell'album, come suggerisce il titolo, \u00e8 l'eterna ricerca delle proprie radici, simboleggiata anche dalla copertina del disco dove, sullo sfondo del cortile della vecchia casa di montagna, sono raffigurati sul fronte i nonni e i prozii di Guccini (tra cui anche Enrico, la cui vicenda verr\u00e0 raccontata anni dopo in \"Amerigo\").\nLa critica defin\u00ec l'album contemplativo e onirico: canzoni come \"Incontro\", \"Piccola Citt\u00e0\", \"Il vecchio e il bambino\", \"La Canzone della bambina portoghese\" e \"Canzone dei dodici mesi\" sono i brani di maggior rilievo di un lavoro che viene ritenuto tra le sue vette artistiche. Nello stesso anno Guccini porta alla EMI Italiana un giovane cantautore suo concittadino di cui ha ascoltato alcune canzoni che l'hanno colpito: si tratta di Claudio Lolli, con cui in futuro collaborer\u00e0 nella stesura di due canzoni (\"Keaton\" e \"Ballando con una sconosciuta\"), che deve proprio a Guccini l'inizio della sua attivit\u00e0 artistica.\nNel 1973 fu la volta di \"Opera buffa\", disco registrato all'Osteria delle Dame di Bologna e al Folkstudio di Roma, goliardico e spensierato, che mette in luce le sue qualit\u00e0 di cabarettista, ironico e teatrale, colto e canzonatorio. L'idea di incidere canzoni dal vivo di questo genere in realt\u00e0 non fu mai accettata di buon grado da Guccini, il quale ebbe perplessit\u00e0 sulla pubblicazione di questo disco e sul brano \"I Fichi\", contenuto nell'album \"D'amore di morte e di altre sciocchezze\".\nNonostante ci\u00f2 il disco \"live\" (con sovraincisioni realizzate in studio) \u00e8 una testimonianza indicativa del modo in cui Guccini ha sempre affrontato i concerti nel corso della sua carriera. Il suo tipico modo di fare cabaret si rinnova sempre nei suoi spettacoli, che diventano delle vere e proprie esibizioni teatrali in cui il protagonista dialoga e si confronta con il pubblico; questa sua vena cabarettistica \u00e8 resa evidente in numerose canzoni, come \"L'avvelenata\", \"Addio\", \"Cirano\", \"Il sociale e l'antisociale\", ecc.\nSegu\u00ec l'anno successivo \"Stanze di vita quotidiana\", un album controverso e di difficile ascolto, che riscontr\u00f2 pareri contrastanti di pubblico e critica.\nIl disco, composto da sei lunghi brani malinconici e struggenti, rispecchi\u00f2 il periodo di crisi profonda che Guccini stava vivendo, aggravata dai continui dissidi con il produttore Pier Farri e ricevette delle critiche impietose: si ricorda soprattutto una dura catilinaria del critico Riccardo Bertoncelli, che senza mezzi termini boll\u00f2 il cantautore come \u00abun artista finito, a cui non resta pi\u00f9 nulla da dire\u00bb.\nGuccini rispose a questa accusa qualche anno dopo, con \"L'avvelenata\".\nSolo a distanza di molti anni fu riconosciuto il valore artistico di questo disco. A testimonianza di ci\u00f2, il testo di \"Canzone per Piero\" fu inserito tra le fonti della prima prova dell'esame di Stato del 2004. Il \"tema del saggio\" era l'amicizia e Francesco Guccini, a tal proposito, si disse fiero di figurare in mezzo a Dante e Raffaello. Parlando del testo della canzone, si evidenzia come la sua fonte (conscia o inconscia) sia il dialogo di Plotino e Porfirio, contenuto nelle \"Operette morali\" di Giacomo Leopardi. Nel resto del disco lasciarono il segno vocaboli leopardiani e temi della quotidianit\u00e0.\nIl successo commerciale di Guccini arriv\u00f2 nel 1976. \u00c8 l'anno di \"Via Paolo Fabbri 43\", album che sarebbe poi risultato tra i cinque pi\u00f9 venduti dell'anno. La voce si fece pi\u00f9 matura, decisa e sicura di s\u00e9 e la struttura musicale dell'LP pi\u00f9 complessa dei precedenti. Come risposta alle critiche indirizzate a \"Stanze di vita quotidiana\", soprattutto a quelle di Bertoncelli (citato nella canzone), scrisse come detto \"L'avvelenata\", un brano che evidenzia un Guccini rabbioso e deciso a rispondere \"vivacemente\" a chi lo aveva aspramente criticato. In seguito Guccini mostrer\u00e0 una certa ritrosia a eseguire questa canzone dal vivo, in parte perch\u00e9 troppo sponsorizzata dal pubblico e in parte perch\u00e9 a suo dire \"datata\" nei contenuti. Altra canzone rappresentativa fu quella che diede il titolo al disco. \"Via Paolo Fabbri 43\" \u00e8 un'astratta descrizione della vita di Guccini nella sua residenza di Bologna, con gli abituali riferimenti ad artisti a lui cari, come Borges e Barthes e una citazione delle \"tre eroine della canzone italiana\", \"Alice\", \"Marinella\" e la \u00abpiccola infelice \"Lilly\"\u00bb, una frecciatina amichevole rivolta a De Gregori, De Andr\u00e9 e Venditti; questa a sua detta, assieme a \"L'avvelenata\" e a \"Il pensionato\", \u00e8 una delle canzoni a cui \u00e8 pi\u00f9 legato. Non mancano nel disco momenti di lirismo: \"Canzone quasi d'Amore\" dalla poetica esistenziale \u00e8 ritenuta da molti un esempio delle vette raggiungibili dal \"Guccini poeta\". Il suo tratto da cantastorie sarebbe tornato anche ne \"Il pensionato\", ballata che narra di un suo anziano vicino, ma che sarebbe sfociata tra i versi in un excursus sulla triste situazione psicologica di alcuni anziani.\nL'album successivo, pubblicato due anni dopo, fu \"Amerigo\" (1978), la cui canzone pi\u00f9 famosa \u00e8 certamente \"Eskimo\". Tuttavia, Guccini stesso intravide il momento pi\u00f9 riuscito proprio nel brano che d\u00e0 il titolo al disco: una ballata dedicata a uno zio emigrante a lui caro.\nIl 6 ottobre 1977 la rivista settimanale \"Grand Hotel\" gli dedic\u00f2 una copertina dal titolo: \"Il padre che tutti i giovanissimi avrebbero voluto avere\"; in realt\u00e0 l'iniziativa avvenne a sua insaputa, come raccont\u00f2 il vicedirettore del settimanale: \u00abGuccini non sapeva della copertina; l'intervista \u00e8 stata fatta da un collaboratore che non gli aveva detto che sarebbe finita sul nostro settimanale, ma non penso che per questo Guccini sia andato in bestia\u00bb. Guccini non fu entusiasta dell'iniziativa, e dichiar\u00f2: \u00abNon capisco come gli sia venuto in mente, quel titolo, io scrivo canzoni per un pubblico di trentenni, non capisco come un pubblico di sedicenni appena usciti dal liceo possa trovare delle affinit\u00e0 con le cose che dico\u00bb. Sempre a questo proposito, si ricorda un episodio curioso: durante un concerto tenuto qualche giorno dopo la pubblicazione dell'articolo, alcuni spettatori delusi iniziarono a schernirlo per essere finito su una rivista femminile, ma Guccini non si scompose e ribatt\u00e9: \u00abQuesto \u00e8 niente, vedrete quando scriveranno \"Liz Taylor grida a Guccini: rendimi il mio figlio segreto\"!\u00bb\nNel frattempo, nello stesso anno, si separ\u00f2 dalla moglie Roberta (scrivendo sulla vicenda la canzone \"Eskimo\") e inizi\u00f2 una convivenza con Angela Signorini, con la quale, nel 1978, ebbe una bambina, Teresa (a cui anni dopo avrebbe dedicato le canzoni \"Culodritto\", ed \"E un giorno...\").\nGuccini salut\u00f2 gli anni settanta con \"Album concerto\", registrato dal vivo con i Nomadi. La particolarit\u00e0 di questa raccolta fu l'interpretazione a due voci con Augusto Daolio e la presenza nel disco di canzoni da lui scritte ma mai incise in precedenza: \"Noi\", \"Per fare un uomo\" e soprattutto \"Dio \u00e8 morto\". Il 1979 \u00e8 anche l'anno della partecipazione di Guccini, il 14 giugno, a 1979 Il concerto - Omaggio a Demetrio Stratos, per ricordare l'amico deceduto pochi giorni prima; durante la manifestazione musicale Guccini canta \"Per un amico\", che \u00e8 in realt\u00e0 \"In morte di S.F.\" dedicata a Stratos.\nMetropolis, viaggi e ritratti (1981\u20131989).\nGuccini apr\u00ec gli anni ottanta con \"Metropolis\", album al quale, al pari di \"Stanze di vita quotidiana\", ha affermato di essere meno legato. Il filo conduttore della raccolta \u00e8 la descrizione di alcune citt\u00e0 dal preciso valore simbolico: Bisanzio, Venezia, Bologna e Milano. La storia delle citt\u00e0 e soprattutto il disagio della vita nella polis si intrecciano in un gioco di vicende storiche e di rimandi dal significato simbolico. Gli arrangiamenti si fecero pi\u00f9 corposi, ormai distanti dagli stereotipi folk; compaiono infatti incroci di sax e chitarra, basso e batteria, zufoli, clarinetti, flauti. Torna il tema del viaggio o meglio ci\u00f2 che egli definisce \u00abl'impossibilit\u00e0 e l'inutilit\u00e0 di viaggiare\u00bb. Nel disco Guccini riprese una canzone dell'Assemblea Musicale Teatrale, scritta da Gian Piero Alloisio, \"Venezia\" (a cui apporta alcune piccole modifiche al testo). Spicca, fra i brani del disco, \"Bisanzio\", complessa composizione definita da Jachia \u00abcommovente e sognante\u00bb.\nBisanzio fu rappresentata da Guccini come un affascinante ma angosciante crocevia al limite tra due continenti e due ere, con toni talvolta apocalittici. Il protagonista stesso, tale Filemazio (in cui molti scorgono lo stesso Guccini), percepisce la decadenza della sua civilt\u00e0, in un parallelo con quella occidentale, e l'avvicinarsi della fine.\nLa canzone \u00e8 ambientata all'epoca dell'imperatore Giustiniano I (483-565), con molti riferimenti storici a quel periodo, che Guccini stesso ha spiegato pi\u00f9 volte; da citare inoltre per il brano l'ispirazione dall'opera \"Storia segreta\" di Procopio di Cesarea.\nAltri brani degni di nota nel disco furono la poetica \"Venezia\" e la ballata \"Bologna\". Nello stesso anno della pubblicazione di \"Metropolis\", Guccini fu autore, con Giorgio Gaber, Sandro Luporini e Gian Piero Alloisio, dello spettacolo \"Gli ultimi viaggi di Gulliver\", messo in scena dallo stesso Alloisio con Ombretta Colli; sempre nel 1981 scrisse la canzone \"Parole\", incisa da Alloisio nel suo album \"Dovevo fare del cinema\" (in cui \u00e8 presente anche una canzone dello spettacolo, appunto \"Gulliver\", che lo stesso Guccini incider\u00e0 nell'album Guccini). Sempre nel 1981 Guccini, dopo averle conosciute al Club Tenco, segnal\u00f2 a Renzo Arbore le Gemelle Nete, contribuendo al lancio nazionale del duo piemontese.\nAnche il successivo disco (\"Guccini\") tratt\u00f2 le stesse tematiche del precedente, tra cui spicca il tema del viaggio e del disagio metropolitano rappresentati in \"Gulliver\" e in \"Argentina\". Un brano \u00abclassico\u00bb di Guccini divenne \"Autogrill\", canzone che narra di un amore sfiorato. Ricercata e particolare risult\u00f2 essere \"Shom\u00e8r ma mi llailah?\" (\"Sentinella, quanto resta della notte ?\") tratta dalla \"Bibbia\" (\"Isaia\", 21, 11). Altra traccia da ricordare \u00e8 \"Inutile\", che racconta la giornata passata a Rimini, in marzo, da due fidanzati. Il tour che segu\u00ec questo disco fu il primo in cui si esib\u00ec con un gruppo: fino ad allora, Guccini si esibiva da solo o accompagnato da uno o due chitarristi (all'inizio dalla Koopermann, poi da Biondini e infine da Villotti e Biondini). Segu\u00ec, nel 1984, l'album \"Fra la via Emilia e il West\". Molti dei suoi successi sono qui presentati dal vivo, principalmente da un concerto in piazza Maggiore a Bologna dove Guccini era accompagnato, oltre che dalla band, da ospiti illustri come Giorgio Gaber, Paolo Conte, Lucio Dalla, I Nomadi, Roberto Vecchioni e l'\u00c9quipe 84, riformatasi per l'occasione.\nIl 1987 fu l'anno di \"Signora Bovary\", un album la cui particolarit\u00e0 risiede nelle varie canzoni come ritratti di personaggi della vita di Guccini. \"Van Loon\" \u00e8 suo padre, \"Culodritto\" \u00e8 la giovane figlia Teresa (nata nel 1978), \"Signora Bovary\" \u00e8 lui stesso. La canzone \"Keaton\" fu scritta dall'amico cantautore Claudio Lolli, con delle modifiche di Guccini, che la firm\u00f2 come coautore.\nIl disco segn\u00f2 un importante cambio di rotta, soprattutto per quel che riguarda la composizione musicale. Si tratta di un lavoro raffinato, con melodie e arrangiamenti pi\u00f9 complessi.\nColpisce su tutte \"Scirocco\", canzone, tra l'altro, che ha ricevuto vari riconoscimenti; racconta un episodio della vita di Adriano Spatola, detto \"Baudelaire\" (poeta amico di Guccini, che lo aveva gi\u00e0 citato in \"Bologna\"), e della sua separazione da Giulia Niccolai. Nel 1988 Guccini pubblic\u00f2 un disco di sue canzoni degli anni sessanta riarrangiate per l'occasione con l'aggiunta dell'inedito \"Ti ricordi quei giorni\". Nel titolo cit\u00f2 il romanzo \"Vent'anni dopo\", chiamandolo \"Quasi come Dumas\", che fu registrato dal vivo, nel 1988, al PalaTrussardi di Milano, al Palasport di Pordenone e al Teatro dell'Istituto Culturale dell'Ambasciata d'Italia a Praga. Sempre nel 1988 compose con l'amico Lucio Dalla la canzone \"Emilia\", inserita nell'album \"Dalla/Morandi\" e cantata dai due artisti assieme al cantante Gianni Morandi. Il brano fu inserito dallo stesso Guccini nel proprio album \"Quello che non...\" (1990), con un finale leggermente modificato.\nNegazioni, amori e dubbi (1990\u20132000).\n\"Quello che non...\" (1990) fu un album all'insegna della continuit\u00e0 poetica con il precedente, nel quale Guccini interpret\u00f2 una raccolta di canzoni tra cui spiccano \"Quello che non\" e \"Canzone delle domande consuete\", il cui valore poetico e letterario fu ulteriormente confermato dal premio di \"miglior canzone dell'anno\" dal Club Tenco. Tre anni dopo (1993) fu la volta di \"Parnassius Guccinii\" (dal nome dell'omonima farfalla dedicata al cantante emiliano) dove spicca \"Samantha\", storia di un amore non realizzato a causa delle convenzioni sociali, e \"Farewell\", ballata dal sapore dylaniano: in quest'ultimo brano vi \u00e8 un omaggio e una citazione diretta della canzone \"Farewell, Angelina\" di Bob Dylan, della quale viene riportato un verso (\"The triangle tingles, and the trumpet plays slow\") e l'introduzione strumentale iniziale; il titolo a sua volta ricorda la stessa ed \u00e8 un riferimento alla sua compagna Angela, raccontando la fine del loro amore. Come afferma Jachia, \u00ablo sforzo gigantesco, poetico e culturale, di Guccini \u00e8 stato quello di aprire la pi\u00f9 alta tradizione della poesia italiana alla ballata di derivazione dylaniana\u00bb.\nDel disco facevano parte anche \"Canzone per Silvia\", scritta per Silvia Baraldini, e \"Acque\", seconda canzone su commissione di Guccini (dopo \"Nen\u00e9\" del 1977), richiesta da Tiziano Sclavi e inserita nel film \"Nero\".\nTre anni dopo (1996) fu il turno di \"D'amore di morte e di altre sciocchezze\", altro successo di vendite. Intensi e lirici sono i versi di \"Lettera\" dedicata a due amici scomparsi: Bonvi e Victor Sogliani.\nTra le canzoni di maggior successo del disco spicca \"Cirano\" (scritta da Giancarlo Bigazzi per la musica e da Beppe Dati per il testo, che viene comunque cofirmato da Guccini a causa di modifiche operate), liberamente ispirata alla nota opera teatrale, una canzone che lo stesso Guccini defin\u00ec di \u00abseriet\u00e0 giullaresca\u00bb.\nTra le altre si ricordano la goliardica \"I Fichi\" (in realt\u00e0 gi\u00e0 presentata in televisione vent'anni prima, nella trasmissione \"Onda libera\" su Rai 2, condotta da Roberto Benigni); \"Vorrei\", dedicata alla nuova compagna Raffaella Zuccari; \"Quattro stracci\", che narra dell'amore finito per Angela, ma in maniera molto pi\u00f9 dura rispetto a \"Farewell\" del disco precedente; \"Stelle\", sul senso d'impotenza e di piccolezza dell'uomo di fronte alle meraviglie del cielo notturno. Nel 1998 la sua casa discografica, la EMI Italiana, per celebrare il suo trentennale, pubblic\u00f2 una serie di dischi dal vivo dei suoi artisti pi\u00f9 rappresentativi, fra cui \"Guccini Live Collection\". Il cantautore diede il benestare alla pubblicazione ma non fu coinvolto nel progetto e si lament\u00f2 molto per un vistoso errore grammaticale sulla copertina.\nL'album \"Stagioni\" \u00e8 l'album con cui Francesco Guccini chiude il secolo e come tematiche si concentra sui diversi cicli temporali che attraversano lo scorrere degli anni. Tra i brani \"Autunno\", \"Ho ancora la forza\" (scritta con Ligabue), \"Don Chisciotte\" (in cui Guccini duetta con il suo chitarrista impersonando il celebre personaggio di Miguel de Cervantes) e \"Addio\", da molti definita una nuova \"Avvelenata\", ma con echi di maturit\u00e0 e dell'universalit\u00e0 del messaggio.\nAnche \"Stagioni\" e il rispettivo tour ebbero un ottimo successo; in parte inattesa fu soprattutto la grande affluenza di un pubblico molto giovane, che consacr\u00f2 Guccini come un \"artista di riferimento\" di tre generazioni.\nSi ricordano soprattutto le parole di Cerami che si diceva \u00abstupito, quasi incredulo, e soprattutto felicissimo di vedere migliaia di ragazzini ai suoi concerti.\u00bb Il disco usc\u00ec anche su vinile, in un'edizione speciale a tiratura limitata.\nAl 2000 risale anche l'uscita del disco \"Barones\" dei Tenores di Neoneli, al quale Guccini partecipa cantando, in lingua sarda, il brano \"Naschet su sardu.\"\nPersonaggi e racconti (2001\u20132010).\nIl disco successivo, \"Ritratti\" (2004), contiene alcuni brani caratterizzati da dialoghi immaginari con personaggi storici come Ulisse, Cristoforo Colombo, Che Guevara; Odysseus, che apre il disco, ha un testo ritenuto da alcuni tra i migliori della sua carriera, con versi profondi che richiamano la sensazione del viaggio e numerose citazioni.\nL'album prosegue, passando da \"Una canzone\", fino a un brano (\"Piazza Alimonda\") dedicato a Carlo Giuliani, il ragazzo ucciso nel 2001 negli scontri del G8 di Genova. L'inedito inserito nel disco (\"La tua Libert\u00e0\", 1971) rievoca le atmosfere de \"L'isola non trovata\", mentre il brano \"Vite\", ballata esistenziale tipicamente gucciniana, era da lui gi\u00e0 stata composta per poi essere incisa da Adriano Celentano con alcuni tagli atti a ridurne la lunghezza.\n\"Ritratti\" ha fatto rilevare, oltre all'apprezzamento della critica musicale, anche un buon successo di vendite: il CD nel giorno di lancio, balz\u00f2 subito per due settimane al primo posto della classifica italiana degli album, rimanendovi in totale diciotto settimane.\nNel 2005 usc\u00ec il disco dal vivo \"Anfiteatro Live\", registrato l'anno precedente nell'anfiteatro di Cagliari. Il doppio CD \u00e8 accompagnato anche da un DVD che ripropone integralmente il medesimo concerto.\nLe vendite furono ottime: il DVD rest\u00f2 nella classifica ufficiale FIMI per ventidue settimane, al primo posto per un mese. Il 2006 fu un anno in cui si parl\u00f2 molto di Guccini, e non solo per la sua attivit\u00e0 artistica: ricevette infatti un voto in occasione dell'elezione del Presidente della Repubblica Italiana. Fu pubblicata la raccolta tripla celebrativa dei suoi 40 anni di carriera, rappresentata da 47 canzoni presenti nella sua \"The Platinum Collection\". Il 3 aprile dello stesso anno, Guccini, pubblic\u00f2 per la EMI France \"Nella Giungla\", un brano singolo che tratta del rapimento di \u00cdngrid Betancourt, traduzione di una canzone scritta da Renaud Sechan nel 2005, con musiche di Jan Pierre Bucolo. Sempre nel 2006 present\u00f2 la \"Compagnia Teatrale Pavanese\" impegnata nella \"Aulularia di Plauto\", da lui tradotta dal latino nel dialetto del suo paese. Il 30 marzo 2007 ricevette a Catanzaro il \"Riccio d'Argento\" della rassegna \"Fatti di musica\" diretta dal promoter musicale Ruggero Pegna, riservato ai pi\u00f9 grandi autori italiani; in ottobre usc\u00ec invece in libreria la biografia ufficiale di Guccini, \"Portavo allora un Eskimo innocente\" di Massimo Cotto (Giunti Editore). Nel tour dello stesso anno Guccini present\u00f2 una nuova canzone sulla resistenza (\"Su in collina\"), che \u00e8 stata poi inserita nell'album \"L'ultima Thule\".\nParlando di questo disco futuro, Guccini, aveva anche rivelato di aver gi\u00e0 scritto una canzone dedicata a P\u00e0vana (\"Canzone di Notte n. 4\") oltre che \"Il testamento di un pagliaccio\" che narra delle ultime volont\u00e0 di un Clown giunto alla sua fine. Il brano fu inserito in scaletta nel tour 2008/2009, ed eseguito per la prima volta nella prima tappa il 20 giugno a Porretta Terme. Con un articolo del 21 aprile 2008, sul giornale \"La Stampa\" si diceva che l'autore aveva smesso di fumare e aveva iniziato ad ingrassare a causa dell'astinenza, perdendo, inoltre, l'ispirazione. Guccini, tuttavia, sment\u00ec la notizia alla trasmissione \"Che tempo che fa,\" il 18 maggio 2008.\nNel marzo del 2010 la Mondadori pubblic\u00f2 \"Non so che viso avesse\", un'autobiografia di Guccini che contiene, nella seconda parte del volume, un saggio critico curato dal professore Alberto Bertoni. All'interno dell'album \"Arrivederci, mostro!\" di Luciano Ligabue \u00e8 contenuto il brano \"Caro il mio Francesco\", una dedica del cantautore di Correggio al suo collega, nonch\u00e9 amico, Francesco Guccini. Nel testo traspaiono evidenti critiche nei confronti di una parte dell'ambiente musicale, colpevole di snobismo e incoerenza. Il 28 settembre 2010 \u00e8 inoltre uscita \"Storia di altre storie\", nuova raccolta del cantautore modenese, contenente canzoni scelte da Guccini stesso, oltre ad una nota introduttiva firmata da Riccardo Bertoncelli (citato ai tempi de \"L'avvelenata\"). Nel novembre del 2010 esce l'album \"Chocabeck\" del cantante emiliano Zucchero Fornaciari, all'interno del quale \u00e8 contenuto il brano \"Un soffio caldo\", il cui testo \u00e8 affidato al cantautore di P\u00e0vana.\nIl 2010 \u00e8 anche l'anno in cui una nuova specie di pianta venne dedicata a Guccini dal botanico Davide Donati: si tratta di un cactus messicano, Corynopuntia guccinii. Divertenti sono le circostanze che hanno portato alla dedica, come racconta Donati: nel 2008, solo, in mezzo ad una piana desertica del Messico, stava ascoltando musica per ravvivare un po' l'esplorazione. Durante \"Incontro\" di Guccini incontr\u00f2 la pianta sconosciuta, notando a proprie spese che, grazie alle sue tremende spine, \"non perdona e tocca\". Nel giugno 2010, quasi in occasione dei 70 anni di Guccini, la pianta schiuse un fiore rosso vino, cosa quasi unica per le \"Corynopuntia\", cactus generalmente a fiore giallo. \"Non potevo dedicarla ad altri\" scrive Donati nell'articolo botanico.\nLe ultime incisioni discografiche (2011\u20132020).\nIl 21 aprile 2011 il cantautore spos\u00f2 a Mondolfo in seconde nozze Raffaella Zuccari, sua compagna di vita dal 1996.\nNel 2012 torn\u00f2 in sala d'incisione, cantando nell'album di Enzo Avitabile \"Black Tarantella\" la parte di testo in dialetto emiliano (scritta da lui stesso) del pezzo \"Gerardo nuvola 'e povere\", storia della morte bianca di un lavoratore emigrato dal sud in Emilia Romagna che si aggiudica il Premio Amnesty Italia come \u00abbrano che nel 2012 sa meglio scuotere le coscienze e far riflettere sui diritti umani\u00bb. A giugno fece una apparizione dal vivo, decidendo di aderire (con Zucchero Fornaciari, i Nomadi, Laura Pausini, Luciano Ligabue, Cesare Cremonini, Nek e i Modena City Ramblers) al Concerto per l'Emilia, tenutosi a Bologna il 25 giugno 2012 allo Stadio Renato Dall'Ara per raccogliere fondi per aiutare le popolazioni colpite dal sisma.\nNel novembre dello stesso anno, dopo una lunga gestazione, usc\u00ec l'album \"L'ultima Thule\". L'ultimo concerto di Guccini fu il 3 dicembre 2012 a Bologna, omaggio alla sua citt\u00e0. C'erano 13000 persone. L'album \"L'ultima Thule\" vendette circa 100.000 copie nel solo mese di dicembre e a fine 2013 consegu\u00ec il secondo disco di platino per aver superato le 120.000. Nonostante questo successo ottenuto, Guccini dichiar\u00f2 di non volere pi\u00f9 n\u00e9 incidere nuovi lavori n\u00e9 fare concerti, ritirandosi dalla carriera musicale e dedicandosi interamente a quella di scrittore.\nNel marzo successivo venne pubblicato anche il DVD \"La mia Thule\", documentario che racconta le fasi di registrazione del disco presso il Mulino di Chicon a Pavana attraverso immagini e interviste inedite del cantautore e di tutta la sua band. Anche \"La mia Thule\" \u00e8 risultato il sesto DVD musicale pi\u00f9 venduto in Italia nel 2013 nella classifica FIMI.\nNel 2015 Guccini ritorn\u00f2 a cantare come ospite ne \"Le storie che non conosci\", di Samuele Bersani e Pacifico, singolo il cui ricavato venne interamente devoluto in beneficenza alla Fondazione Lia per finanziare laboratori di lettura per bambini non vedenti e ipovedenti a Bologna. Nello stesso periodo il Club Tenco decise di dedicare al cantautore la storica rassegna che organizza ogni anno a Sanremo, intitolata comunemente Premio Tenco. Segu\u00ec il 27 novembre una nuova raccolta di canzoni \"Se io avessi previsto tutto questo. La strada, gli amici, le canzoni\", edita in due differenti versioni: una \"Deluxe Edition\", in quattro CD, e l'altra \"Super Deluxe Edition\", che ne conta ben dieci, accompagnati anche da un libro sull'artista modenese.\nNel novembre del 2017 invece venne pubblicato \"L'ostaria delle dame\", cofanetto contenente le registrazioni di tre concerti di Guccini all'Osteria delle Dame, storico locale di Bologna da lui fondato nel 1970 assieme al sacerdote domenicano Padre Michele Casali. In allegato si pu\u00f2 trovare un libro di 80 pagine con foto e testimonianze di tutti protagonisti dell\u2019epoca..\nUn anno dopo il cantautore incise una strofa del brano \"Ti insegner\u00f2 a volare\" di Roberto Vecchioni, dedicato all'ex campione di Formula 1 Alex Zanardi e che anticip\u00f2 l'uscita del nuovo album \"L'infinito\", distribuito il 9 novembre.\nNel novembre del 2019 esce \"\", primo capitolo di un progetto discografico realizzato in collaborazione con Mauro Pagani, che si completer\u00e0 nel 2020. Nel disco, alcuni big della musica italiana reinterpretano dodici brani del repertorio di Guccini. L'album si apre con l'inedito \"Natale a Pavana\" cantato dallo stesso Guccini in dialetto pavanese.\nNell'agosto del 2020 partecipa, assieme ad altri Artisti italiani, all'incisione di \"Cr\u00eauza de m\u00e4 pe Z\u00eana\", una nuova versione del brano di Fabrizio De Andr\u00e9 registrata in occasione dell'inaugurazione del nuovo ponte di Genova, realizzato dopo il crollo e la demolizione del primo Viadotto Polcevera.\nIl 9 ottobre 2020 viene pubblicato il secondo capitolo, \"\", in cui Guccini canta un suo brano inedito, \"Migranti\", accompagnato dai Musici (cio\u00e8 i suoi musicisti storici, Vince Tempera, Flaco Biondini e gli altri).\nLa poetica.\nLa poetica di Guccini, apprezzata al giorno d'oggi da pi\u00f9 voci e da celebri autori letterari, \u00e8 estesa in una vastissima carriera musicale, entro la quale si possono individuare per\u00f2 delle caratteristiche comuni.\nGuccini \u00e8 solito utilizzare diversi registri linguistici, da quello aulico a quello popolare; nei suoi testi si possono trovare citazioni di grandi autori, viene toccata un'enorme quantit\u00e0 di temi per giungere a delle conclusioni morali.Leggendo tra i suoi testi \u00e8 possibile tracciare le basi del suo pensiero: l'uso di differenti piani di lettura, il suo esistenzialismo, il tono metafisico, i suoi ritratti di personaggi ed eventi.\nGuccini e la politica.\nLa sua risaputa vicinanza alla sinistra italiana \u00e8 stata in pi\u00f9 occasioni ripresa dalla stampa in maniera pi\u00f9 o meno critica. Lo stesso Guccini esprimer\u00e0, nella celebre \"L'avvelenata\", il suo pensiero sui rapporti tra le canzoni e l'azione politica: \nSe \u00e8 vero infatti che alcune sue composizioni sono socialmente impegnate, \u00e8 altrettanto vero che la gran parte dei suoi successi derivano dall'elevato valore artistico e letterario che i suoi brani dimostrano. Tuttavia un personaggio come Guccini non \u00e8 inscrivibile in un determinato quadro politico istituzionale; egli stesso (come l'amico Fabrizio De Andr\u00e9) si definisce anarchico, ma anche socialista di matrice liberale e sostiene di aver votato, in passato, per il PRI e per il PSI, sostenendo i socialisti anche negli anni successivi all'avvento di Bettino Craxi (come risulta da un'intervista del 1985), per poi passare a votare il PDS e i DS.\nIn realt\u00e0 ha frequentemente espresso le sue posizioni, rivolte verso l'area moderata del centro-sinistra; ad esempio, ecco quello che ha dichiarato in un'intervista: \u00abRipeterebbe ancora quel \"resistere, resistere, resistere\" rivolto mesi fa a Prodi?\u00bb \u00abCerto: piuttosto che niente \u00e8 meglio il piuttosto. Non esistono alternative, se non peggiori\u00bb. Come vede il Partito Democratico? \u00abLo vedrei bene, se mai si facesse. Comunque, voto DS\u00bb. Nell'autunno del 2011, in occasione delle elezioni primarie per la scelta del candidato sindaco del centro-sinistra di Porretta Terme, il cantautore si schiera a favore del candidato indipendente sostenuto da Sinistra Ecologia Libert\u00e0 e questo fatto \u00e8 stato prevalentemente interpretato come un avvicinamento al movimento politico guidato da Nichi Vendola, anche se in seguito (2014) ha detto di aver votato il PD.\nCuriosamente, \u00e8 risultato uno dei cantanti preferiti anche dai giovani di centro-destra, nonch\u00e9 da Matteo Renzi, da lui criticato, cui ha risposto ironicamente.\nNei suoi testi, la presa di posizione politica emerge nelle seguenti canzoni: \"La locomotiva\", (che \u00e8 allo stesso tempo un racconto storico), \"Primavera di Praga\" del 1969, che \u00e8 una critica dell'occupazione militare sovietica in Cecoslovacchia dell'anno precedente, \"Piccola storia ignobile\" del 1976 (canzone a favore della legge sull'aborto), \"Nostra signora dell'ipocrisia\" del 1993, \"Canzone per Silvia\" del 1993 (dedicata a Silvia Baraldini), \"Don Chisciotte\" del 2000, \"Stagioni\" del 2000, \"Canzone per il Che\" del 2004 (dedicate entrambe a Che Guevara), \"Piazza Alimonda\" del 2004 (dedicata agli eventi del G8 di Genova), \"Il testamento di un pagliaccio\" del 2012, \"Su in collina\" del 2012 (dedicata ai partigiani). Nell'agosto del 2021 appone la propria firma in occasione del referendum per la legalizzazione dell'eutanasia.\nNarrativa.\nLibri.\nNella sua attivit\u00e0 quasi ventennale di scrittore ha pubblicato diversi libri; ha collaborato alla stesura, assieme ad altri autori, di scritti di saggistica e narrativa, interessandosi a svariate tematiche, fra cui quelle relative ai diritti civili (occupandosi del caso di Silvia Baraldini) e all'arte del fumetto.\nGuccini si \u00e8 prestato con buoni riscontri alla scrittura in tutte le sue forme, con excursus nel genere noir (con Loriano Macchiavelli ha creato il personaggio del maresciallo Benedetto Santovito), oltre a una trilogia di scritti autobiografici, ove spiccano le sue capacit\u00e0 di etimologo, glottologo e lessicografo.\n\"Cr\u00f2niche epaf\u00e0niche\", pubblicato da Feltrinelli nel 1989, \u00e8 il primo romanzo di Guccini e una delle sue opere di maggior successo. Pur non presentandosi come biografia dell'autore, il libro diventa autobiografico, trattando infatti vicende passate di P\u00e0vana, il paese \"simbolo\" dell'infanzia del cantautore modenese.\nGuccini cerca nel testo di mitizzare ogni suo ricordo, di rendere unico e avvincente ogni racconto tramandatogli dagli anziani dei monti sull'Appennino tosco-emiliano, e i risultati della sua \"accuratezza filologica\" vengono apprezzati dalla critica. Sono stati dei \"best seller\" anche i suoi due romanzi successivi, \"Vacca d'un cane\" e \"Cittanova blues\", entrambi riguardanti i diversi periodi della sua esistenza.\nSe infatti \"Cr\u00f2niche epaf\u00e0niche\" racconta l'infanzia e il periodo fanciullesco nella \"sua\" P\u00e0vana, \"Vacca d'un cane\" narra del periodo successivo, quello in cui un Guccini adolescente ormai stabilmente a Modena (citt\u00e0 da lui mai veramente amata) scopre di non essere \"uno tra tanti\", ma contemporaneamente diventa cosciente di come la provincialit\u00e0 della sua citt\u00e0 natale, massacrata dalla guerra, sarebbe stata un ostacolo per la sua crescita intellettuale. Infatti si trasferisce presto a Bologna, che rappresenta la scoperta del mondo, il sogno americano. Ed \u00e8 quest'ultimo capitolo che \u00e8 narrato nelle vicende di \"Cittan\u00f2va Blues\", che va a chiudere la trilogia autobiografica. Nel 1998 Guccini pubblica il \"Dizionario del dialetto di P\u00e0vana\", la citt\u00e0 della sua infanzia, nel quale si pu\u00f2 notare tutta la sua capacit\u00e0 di dialettologo e traduttore.\nDiverse altre opere sono successivamente venute alla luce in collaborazione con Loriano Macchiavelli: \"Macaroni\", \"Un disco dei Platters\", \"Questo sangue che impasta la terra, Lo spirito e altri briganti\", \"Tango e gli altri\". I gialli scritti con lui a quattro mani narrano principalmente delle storie del \"maresciallo Santovito\", diventato un personaggio di punta del giallo italiano, e acquistano dall'affermato giallista i toni classici di questo tipo di opera.\nL'influenza di Guccini si nota invece per quanto riguarda la forma della narrazione, la capacit\u00e0 di creare una raffinata costruzione nell'ambientazione storica, le peculiarit\u00e0 linguistiche che ne hanno decretato il successo anche nel mondo della narrativa. Sempre in collaborazione con Macchiavelli sono stati scritti anche i tre gialli \"Malastagione\" (2011), \"La pioggia fa sul serio\" (2014) e \"Tempo da Elfi\" (2017) con protagonista l'ispettore della Forestale Marco Gherardini, detto Poiana.\nNel 2019 scrive la prefazione del libro \"Onyricana\" (Calamaro Edizioni) scritto dal suo amico e musicista Jimmy Villotti.\nNel 2020, ancora con Machiavelli, ha pubblicato il romanzo breve \"Che cosa sa Minosse\".\nFumetti.\nGuccini \u00e8 sempre stato un amante dei fumetti, come testimoniato anche da alcuni testi di canzoni, oltre che autore e sceneggiatore di diversi libri a fumetti come \"Vita e morte del brigante Bobini detto \u00abGnicche\u00bb\" disegnato da Francesco Rubino, edito dalla Lato Side, \"Lo Sconosciuto\", con le illustrazioni di Magnus, e sceneggiatore di \"Storie dello spazio profondo\", disegnate dall'amico Bonvi, pubblicate a partire dal 1969 sulla rivista \"Psyco\" e in seguito ristampate dalla Mondadori e da altri editori.\nLa vicenda raccontata nel libro creato con Rubino \u00e8 quella vera di un brigante vissuto nella seconda met\u00e0 dell'Ottocento nelle campagne nei dintorni di Arezzo e nel Casentino; \"Gnicche\" (questo nomignolo \u00e8 anche entrato in un proverbio di quella zona, \u00abSei peggio di Gnicche\u00bb). La particolarit\u00e0 \u00e8 che Guccini ha l'occasione di comporre alcune strofe in rima che nel fumetto vengono recitate da un contadino cantastorie, Giovanni Fantoni, per raccontare le vicende del brigante; frequenti le parole dialettali.\nDal punto di vista del disegno, Rubino si ispira a fumettisti come Gianni De Luca (ritenuto da alcuni uno dei grandi innovatori del fumetto italiano), e in qualche vignetta ha anche modo di disegnare un cantastorie molto simile a Guccini.\nIl volume fu pubblicato nel dicembre del 1980 dalle edizioni Lato Side, e la copertina fu realizzata da Lele Luzzati; non \u00e8 stato mai pi\u00f9 ristampato.\nNel 2008 una caricatura di Guccini firmata Massimo Cavezzali trov\u00f2 posto nel volume \"I maledetti del rock italiano Segni e suoni di strada da Clem sacco ai 99 Posse\" (edizioni Del Grifo), catalogo della mostra di tavole originali dedicate ai rinnovatori della scena musicale italiana, con saggi di Vincenzo Sparagna, Luca Frazzi (Rumore), Freak Antoni e Giuseppe Sterparelli ideatore dell'evento.\nCinema.\nL'attivit\u00e0 di Guccini nel cinema, come attore o autore di colonne sonore, inizi\u00f2 nel 1976 e non \u00e8 mai stata particolarmente intensa ma \u00e8 comunque costante e si \u00e8 incrementata negli anni 2000.\nLa sua prima apparizione come attore fu in occasione del film \"Bologna. Fantasia, ma non troppo, per violino\" di Gianfranco Mingozzi del 1976. Si trattava di una puntata della serie televisiva \"Raccontare la citt\u00e0\" dedicata a Bologna, nella quale interpretava il poeta cantante Giulio Cesare Croce che, nella trama del film, rivive nei secoli le vicende della citt\u00e0, accompagnando questo percorso con canzoni tratte (in parte o integralmente) da testi originali di Croce. Altri interpreti del film furono Claudio Cassinelli e Piera Degli Esposti che interpretavano entrambi personaggi storici della citt\u00e0.\nCome attore ha inoltre partecipato ai film \"I giorni cantati\" (1979, regia di Paolo Pietrangeli), la cui colonna sonora contiene la sua canzone \"Eskimo\" e \"Canzone di notte n. 2\"; \"Musica per vecchi animali\" (1989, regia di Umberto Angelucci e Stefano Benni, tratto dal romanzo di quest'ultimo \"Comici spaventati guerrieri\"); \"Radiofreccia\" (1998, esordio registico del cantautore Luciano Ligabue); \"Ormai \u00e8 fatta!\" (1999, regia di Enzo Monteleone); \"Ti amo in tutte le lingue del mondo\" (2005), \"Una moglie bellissima\" (2007) e \"Io &amp; Marilyn\" (2009), tutti diretti da Leonardo Pieraccioni., \"Ignazio\" (2006, regia di Paolo Pietrangeli). Nel 2013 partecipa al film documentario \"Alta Via dei Parchi. Viaggio a piedi in Emilia-Romagna\", nel quale viene intervistato da Enrico Brizzi nella sua casa di Pavana.\nNella colonna sonora di \"Nero\" (1992, regia di Giancarlo Soldi) \u00e8 contenuta la canzone \"Acque\", mentre come musicista ha scritto la colonna sonora di \"Nen\u00e9\" (1977, regia di Salvatore Samperi).\nRiconoscimenti.\nMolti i riconoscimenti andati a Guccini per la sua attivit\u00e0 artistica:\nI musicisti.\nIn due concerti del 1979 (dai quali \u00e8 stato poi tratto un disco dal vivo) Guccini \u00e8 stato accompagnato anche dai Nomadi.\nDiscografia.\nGuccini \u00e8 legato alla EMI Italiana dal 1967, risultando l'artista italiano da pi\u00f9 anni sotto contratto con questa casa discografica e il secondo nel mondo dopo Paul McCartney."}
{"id": "9536", "revid": "2223742", "url": "https://it.wikipedia.org/wiki?curid=9536", "title": "Regno Lombardo-Veneto", "text": "Il Regno Lombardo-Veneto ( oppure \"Lombardisch\u2013Venetianisches K\u00f6nigreich\") fu uno Stato vassallo dipendente dall'Impero austriaco concepito dal cancelliere Klemens von Metternich all'inizio della Restaurazione seguita al crollo dell'impero napoleonico, la cui nascita venne sancita nel 1815 dal Congresso di Vienna.\nIl Lombardo-Veneto perse quasi tutta la Lombardia (ad eccezione di Mantova e della riva sinistra del Mincio) nel 1859, quando questa venne annessa al Regno di Sardegna al termine della seconda guerra d'indipendenza italiana, ma il Regno cess\u00f2 di esistere solo nel 1866 con l'annessione del Veneto, della provincia di Mantova e del Friuli al Regno d'Italia sancita dal Trattato di Vienna.\nOrigine del nome.\nIl nome di Regno Lombardo-Veneto fu istituito dall'Impero austriaco il 7 aprile 1815 nelle aree riunite della Lombardia e del Veneto, ricevute grazie alle decisioni del Congresso di Vienna. In precedenza l'attuale Lombardia era divisa fra il Ducato di Milano, la Repubblica di Venezia e i Grigioni.\nLombardia e Veneto divennero cos\u00ec le due parti di una nuova entit\u00e0 statale bicefala, in quanto all'interno non mancavano differenti aspetti amministrativi per motivi di eredit\u00e0 storica tra la radicata societ\u00e0 veneta di stampo repubblicano e la patriziale Milano di stampo monarchico.\nIl nome venne scelto all'esito di un non breve dibattito. Gli austriaci (o i loro alleati) non vollero conservare il nome scelto da Napoleone, Regno d'Italia. che si prese in considerazione la dizione \"Ost- und Westitalien\" \nNon esisteva quindi alcun termine per definire unitariamente i due territori. Si prefer\u00ec quindi includerle entrambe nel nome con l'intento di stimolare un senso di avvicinamento che rendesse possibile un futuro unitario tra le popolazioni lombarde e quelle venete, e soprattutto per ridurre il senso di appartenenza storica delle stesse. La difficile onomastica segnalava bene, tuttavia, l'artificiosit\u00e0 della nuova creazione amministrativa.\nStoria.\nLa sconfitta napoleonica in Italia.\nIl 20 agosto 1813 l'Austria dichiar\u00f2 guerra a Napoleone, reduce dalla disastrosa campagna di Russia e abbandonato dai prussiani. Essa costitu\u00ec un'armata per invadere l'Italia affidata al feldmaresciallo Heinrich Bellegarde, che fu sconfitto dall'esercito del Regno d'Italia del Vicer\u00e9 Eugenio di Beauharnais nella battaglia del Mincio l'8 febbraio 1814.\nNei due mesi successivi la posizione di Beauharnais peggior\u00f2 per\u00f2 sensibilmente, a causa del passaggio del Regno di Napoli di Gioacchino Murat all'alleanza con l'Austria l'11 gennaio, del successo della parallela offensiva austro-prussiana sulla Francia che port\u00f2 il 31 marzo all'occupazione di Parigi e il 6 aprile all'abdicazione di Napoleone, e di una congiura anti-francese a Milano, sostenuta dalla meglio nobilt\u00e0 milanese, che sfoci\u00f2 il 20 aprile nel saccheggio del Senato e nel massacro del ministro Giuseppe Prina: fu cos\u00ec che il 23 aprile il Vicer\u00e9 dovette firmare a Mantova la capitolazione. Il 26 aprile il commissario austriaco Annibale Sommariva prendeva possesso della Lombardia a nome del feldmaresciallo Bellegarde, e il 28 aprile Milano veniva occupata da 17.000 soldati austriaci.\nIl 25 maggio Bellegarde sciolse la Reggenza del Regno d'Italia, che cessava di esistere, e assunse i poteri come Commissario plenipotenziario delle province austriache in Italia per il nuovo sovrano, l'Imperatore Francesco I d'Asburgo. Il 12 giugno assunse la carica di Governatore generale in conseguenza dell'annessione della Lombardia gi\u00e0 milanese all'Impero, proclamata il giorno stesso.\nLa genesi del Regno.\nLa caduta di Napoleone avrebbe dovuto, nei piani delle Potenze vincitrici, riportare l'Europa a quella che era prima del 1789, sennonch\u00e9 la profondit\u00e0 dei cambiamenti portati dalla conquista francese, unita ad alcuni vantaggi territoriali che qua e l\u00e0 le antiche dinastie avevano ottenuto negli ultimi cinque lustri, consigliarono l'apertura a Vienna di un Congresso per la risistemazione dell'Europa.\nL'Austria poteva riannettere sotto il suo governo diretto territori che le appartenevano da lunga data per dominio diretto, cio\u00e8 Trento, Trieste e Gorizia, o indiretto, come l'antico Ducato di Milano (Milano, Como, Cremona, Lodi, Pavia) e il connesso Ducato di Mantova - annessione sancita giuridicamente il 12 giugno da un proclama di Bellegarde, ripetitivo di una sanzione imperiale del giorno 7 - ma, differentemente, l'antica Repubblica di Venezia, per la quale l'unico diritto risaliva al disconosciuto Trattato di Campoformio (1797), non poteva avere medesima sorte: l\u00ec l'annessione allo stato austriaco era legittimata unicamente dall'accordo delle potenze vincitrici al Congresso di Vienna, che fu ottenuto solo a fronte della rinuncia ai diritti dinastici degli Asburgo sui Paesi Bassi cattolici (l'attuale Belgio). Per comprendere l'utilit\u00e0 per Vienna dello scambio, basti ricordare il classico argomento di Carlo Cattaneo, il quale sempre sostenne che dal Lombardo-Veneto Vienna traeva \u00abun terzo delle gravezze dell'impero, bench\u00e9 facessero solo un ottavo della popolazione\u00bb.\nBen sintetizz\u00f2 la situazione Giuseppe Martini: \u00abApertesi le trattative intorno alle cose d'Italia, e volendo quivi, siccome ne faceva pubblica promessa il congresso viennese, incominciare le sue decisioni da un grande atto di giustizia, statu\u00ec che l'Austria rientrerebbe in possesso di Milano e di Mantova; acquisterebbe altres\u00ec gli Stati veneti di terraferma con la giunta di alcuni territorii che, per antichi accordi fra i potentati italiani, appartennero un tempo agli Stati di Parma e di Ferrara; acquisterebbe ancora, non solo le terre della Valtellina con le contee di Bormio e di Chiavenna, siti molto opportuni a sopravvedere dappresso le cose della Svizzera, ed in caso di bisogno, introdurvi dissensioni, ma pi\u00f9 lungi, in fondo alla Dalmazia, quelle che una volta componevano la repubblica di Ragusi\u00bb\".\"\nI territori gi\u00e0 veneti sulla costa orientale adriatica furono dunque aggregati direttamente all'Austria, ma Milano e Venezia erano tradizionalmente legittimate, per antica consuetudine, a godere di governi autonomi (anche se, nel caso di Milano, sotto sovrano straniero). Occorreva quindi riorganizzare tali territori in una entit\u00e0 amministrativa \"apparentemente autonoma\", anche se unita all'Austria dalla persona del sovrano. La soluzione scelta fu di creare un unico Regno con una capitale e due governi, cui venne dato il nome di Regno Lombardo-Veneto.\nL'istituzione del Regno.\nIl 7 aprile 1815 veniva annunciata la costituzione degli Stati austriaci in Italia in un nuovo Regno del Lombardo-Veneto. Esso veniva costituito in base al Trattato di Vienna aggregando i territori dei soppressi Ducato di Milano, Ducato di Mantova, Dogado e Domini di Terraferma della Repubblica di Venezia, oltre alla Valtellina gi\u00e0 parte della Repubblica delle Tre Leghe, e all'Oltrep\u00f2 ferrarese gi\u00e0 pontificio, mentre lo Stato da Mar, gi\u00e0 sottoposto alla Serenissima, ne fu invece escluso incorporandolo direttamente ai territori dell'Impero.\nIl Regno fu affidato a Francesco I d'Asburgo-Lorena, Imperatore d'Austria e re del Lombardo-Veneto. Il re e imperatore avrebbe governato attraverso un Vicer\u00e9, con residenza a Milano e a Venezia, nella persona dell'Arciduca Ranieri, nato in Toscana e fratello minore dell'imperatore.\nLombardia e Veneto, separate dal Mincio, ebbero ciascuna un proprio \"Consiglio di Governo\", affidato a un Governatore, e distinti organismi amministrativi detti \"Congregazioni Centrali\", alle cui dipendenze stavano le amministrazioni locali, tra cui le \"Congregazioni Provinciali\" e le \"Congregazioni Municipali\"; le due regioni furono rispettivamente organizzate in 9 e 8 province o delegazioni.\nLe competenze del Governatore, attraverso il Consiglio di Governo, erano assai ampie e riguardavano: censura, amministrazione generale del censo e delle imposizioni dirette, direzione delle scuole, lavori pubblici, nomine e controllo delle Congregazioni Provinciali. Oltre, naturalmente, al comando dell'esercito imperiale stanziato nel Regno, che, negli anni successivi si sarebbe occupato soprattutto di garantire l'ordine pubblico.\nL'amministrazione finanziaria e di polizia, infine, era sottratta al Consiglio di Governo e attribuita direttamente al governo Imperiale a Vienna, che agiva attraverso un \"Magistrato camerale\" (Monte di Lombardia, zecca, lotto, intendenza di finanza, cassa centrale, fabbricazione di tabacchi ed esplosivi, uffici delle tasse e dei bolli, stamperia reale, ispettorato dei boschi e agenzia dei sali), un Ufficio della Contabilit\u00e0, una Direzione generale della Polizia.\nConsiderata la eccezionale centralizzazione del potere nelle mani del Governatore, nominato da Vienna, e del governo imperiale, ben si comprende come il ruolo del Vicer\u00e9 fosse assai marginale, ridotto a mera rappresentanza. A tal fine egli manteneva splendidi palazzi, ove teneva corte.\nLa marginalizzazione del patriziato locale.\nTutte le alte cariche del Regno erano naturalmente di nomina regia, mai elettive. \u00c8 questo uno dei motivi per cui esse erano in gran parte affidate ad austro-tedeschi; tutti austro-tedeschi furono i governatori, la grandissima parte degli ufficiali stanziati in Italia (mentre la truppa rispecchiava l'eterogenea composizione delle popolazioni dell'impero) e il Vicer\u00e9: i forestieri godevano, quindi, del controllo quasi assoluto sulla vita del Regno. Famoso, a tal proposito, un colloquio del 1832 fra il nobile lombardo Paolo de' Capitani e Metternich: \"Che necessit\u00e0 c'\u00e8 di far occupare ogni posto notevole da Tirolesi e da sudditi di altre province?\". Nonostante ci\u00f2, non vi era un reale clima di tensione tra le due, ragionando per nazioni, nazionalit\u00e0.\n\"Abita in questo paese un popolo ben fatto ed intelligente, distinto pi\u00f9 per le doti della fantasia che per la profondit\u00e0 d'ingegno. E perci\u00f2 \u00e8 desso la culla delle arti belle, comech\u00e8 non v'abbia anche penuria di pensatori, d'uomini profondi di colossale dottrina.\"\n\"Fra tutti i rimproveri che si fanno al governo austriaco, il pi\u00f9 erroneo ed infondato \u00e8 quello che fosse offesa o maltrattata la nazionalit\u00e0.\"\nSituazione analoga si pu\u00f2 ritrovare all'epoca di Maria Teresa d'Austria, quando si era cercato di far compenetrare molto di pi\u00f9 austriaci e italiani nell'amministrazione dei domini di possesso imperiale, legando simultaneamente la nazione alla corona dell'Imperatrice. Ovviamente questa era la linea che inizialmente si era proposta la commissione del Congresso di Vienna del 1815, anche se le condizioni cambiarono leggermente dai moti del 1820-21. C'\u00e8 comunque da sottolineare il fatto che le autori\u00e0 austriache registrarono una situazione non molto preoccupante, se vista con i loro occhi, durante i disordini degli anni '20.\n\"A malgrado di tutti i maneggi della societ\u00e0 segrete, lo spirito pubblico nel Regno Lombardo-Veneto non poteva dirsi ancora del tutto guasto. Il governo contava ancora in tutte le classi numerosi aderenti. La parte pi\u00f9 agiata temeva la sollevazione e le inevitabili conseguenze di una guerra da quella inseparabile.\"\nSeguendo il modello caro a Luigi XIV di Francia, il patriziato (in particolare lombardo) viveva di feste ed eventi mondani che si tenevano al Palazzo Reale, e i rappresentanti dell'aristocrazia venivano sommersi di cariche (anche se di secondo piano) e di onorificenze, per essere legati sempre pi\u00f9 all'amministrazione austriaca.\nSempre agli italiani era inoltre riservata la direzione dei teatri pi\u00f9 importanti del Regno come quello alla Scala di Milano o La Fenice di Venezia. La sapiente direzione di questi importanti mezzi di comunicazione per l'epoca e la complicit\u00e0 dei direttori, permisero indirettamente e direttamente il passaggio anche dei messaggi che furono fondamento dei moti patriottici per la liberazione d'Italia, che videro impegnato primo tra tutti Giuseppe Verdi che non a caso fece rappresentare alcune delle proprie opere a Milano e a Venezia. A teatro l'aristocrazia sfogava la propria impossibilit\u00e0 di farsi notare al governo con l'acquisto dei posti pi\u00f9 in vista e dei palchi pi\u00f9 ricercati in prossimit\u00e0 delle autorit\u00e0.\nPuntando sull'orgoglio degli italiani, va anche detto che il governo austriaco fece di tutto per rivalutare il passato glorioso delle tradizioni dell'area lombardo-veneta e fu cos\u00ec che ad esempio la Corona Ferrea venne mantenuta (seguendo l'esempio gi\u00e0 avviato da Napoleone Bonaparte nel suo Regno d'Italia) quale simbolo della regalit\u00e0 nel Regno Lombardo-Veneto e prescelta quale corona ufficiale per le incoronazioni di ogni nuovo sovrano, incoronazioni che si svolgevano nel Duomo di Milano. Per commemorare l'importanza di queste glorie, venne istituito inoltre il mantenimento dell'Ordine napoleonico della Corona Ferrea, che venne concesso in prevalenza a italiani per ricompensarli delle loro benemerenze verso l'amministrazione austriaca.\nLeggendo l'opera \"Memorie della guerra d'Italia degli anni 1848-1849\" scritte dal generale austriaco Karl Sch\u00f6nhals, si pu\u00f2 capire come mai l'amministrazione asburgica diffidasse dell'alta aristocrazia italiana. Il generale austriaco infatti scrive\n\"'La lingua nell'insegnamento e negli uffici era l'italiana, dal gabinetto del Vicer\u00e9 fino al Commissario distrettuale, dal Presidente del supremo Senato di giustizia fino al Pretore. L'impiegato tedesco che desiderava percorrere la sua carriera in Italia doveva imparar prima la lingua di quel paese. Un'egual condizione non era imposta all'impiegato italiano. Meno poche eccezioni, tutti gli impieghi governativi e giudiziari erano occupati da Italiani, pochissimi fra i quali avevano cognizione dell'idioma tedesco. Quindi la necessit\u00e0 di nominar dappertutto interpreti giurati.\" \"S'\u00e8 udita spesso la lagnanza che l'Italiano non potesse pervenire ai superiori ordini della gerarchia degli impieghi; ma quella lagnanza era falsa e priva di fondamento. Tutti i gradi erano a lui accessibili, ed il gran numero di nomi Italiani che si riscontrano percorrendo l'Almanacco Imperiale, chiaro dimostra ch'essi erano tra i preferiti. Nulladimeno chi conosce la ripugnanza, in ispecie delle elevati classi italiane, contro tutto quanto chiamasi servizio dello Stato, e quanto poca disposizione posseggano per gli studi severi, comprender\u00e0 di leggieri come l'Austria non potesse scegliere tra la nobilt\u00e0 italiana i suoi governatori, i suoi presidenti di tribunali, i suoi generali. Si scorrano le matricole di Pavia e Padova, e si vedr\u00e0 se in quelle s'incontri un nome distinto. I teatri e i caff\u00e8 non sono luoghi nei quali si educhino gli uomini di Stato, ed il faticoso ascendere sulla scala degli impieghi non \u00e8 cosa fatta pel ricco italiano\" concludendo con \"Noi nol biasimiamo perci\u00f2, ma a sua volta non accusi lo Stato di offesa al sentimento nazionale, di parzialit\u00e0 e di noncuranza.\"\nIn queste poche righe emerge chiaramente il motivo principale per cui poche volte venne nominato un alto funzionario aristocratico di lingua italiana; il governo austriaco studiava gli ambienti dell'aristocrazia italiana e riteneva non positivi per un buon governo le abitudini dei ceti elevati.\nLa controversa questione della stabilit\u00e0 politica.\nL'atteggiamento della popolazione del Regno Lombardo-Veneto \u00e8 argomento ancora oggi molto dibattuto e sul quale occorre consultare fonti di entrambe le parti per poter avere un quadro il pi\u00f9 completo possibile.\nIndubbiamente un punto a favore per il governo austriaco fu l'allentamento della leva militare obbligatoria (introdotta nel Regno d'Italia napoleonico) che aveva portato a una drastica diminuzione del numero di diserzioni. Nel Regno Lombardo-Veneto infatti venivano chiamati circa 6.300 (numero molto inferiore rispetto a quelli boemi o austriaci) uomini per ogni milione di abitanti selezionati per estrazione e per i quali era possibile esentarsi dal servizio militare secondo alcuni criteri. Nonostante ci\u00f2 gli italiani che si trovarono di stanza nel Regno Lombardo-Veneto ai comandi di Radetzky alla vigilia delle rivolte e delle guerre del 1848 furono il 33% dell'esercito, formando cos\u00ec il gruppo etnico dominante.\n\u00c8 appurato abbastanza all'unanimit\u00e0 che le \u00e9lite lombarde e venete (con l'esclusione di quelle austriacanti) contribuirono al sostegno delle guerre di indipendenza.\nLa stabilit\u00e0 delle campagne \u00e8, al contrario, argomento piuttosto controverso. Molto spesso vengono riportati episodi di resistenze dei ceti contadini nei confronti dell'autorit\u00e0 imperiale, ma se si vanno ad analizzare testi di fonte austriaca non spiccatamente di parte, si dipinge un quadro sensibilmente differente. Il gi\u00e0 citato Sch\u00f6nhals scrive infatti, a proposito delle rivolte del 1848, che \"La maggior parte dei cos\u00ec detti coloni era anzi affezionata al governo, appo il quale aveva spesso trovato protezione contro i suoi oppressori.\" Prosegue: \"Una tal cosa si mostr\u00f2 chiara pi\u00f9 tardi alla venuta dei Piemontesi; nella loro invasione essi non trovarono che scarsa simpatia fra gli abitanti della campagna, s\u00ec che fortemente si lagnarono d'essere stati ingannati intorno allo spirito ed alle intenzioni del contadino.\"\nVi \u00e8 poi una personale considerazione su come le truppe imperiali venivano accolte dalle popolazioni rurali \"Mano mano che noi ci avanzavamo eravamo accolti assolutamente come liberatori. Non era quello il contegno di un popolo che sa d'esser colpevole, e che teme il castigo dei vincitori; era la gioia d'essere liberato da un giogo che gli era stato imposto sotto il nome di libert\u00e0, e che in un periodo di quattro mesi gli cost\u00f2 pi\u00f9 che non l'antico suo governo in un anno. Era una popolazione che conosceva la giustizia e la clemenza del legittimo suo governo, ed in esso fidando n'attendeva indulgenza e perdono.\"\nQuesti estratti troverebbero conferme nei numerosi testi di rivalutazione storica della figura di Josef Radetzky (simbolo del governo austriaco nel Lombardo-Veneto) il quale secondo molti storici e revisionisti (come ad esempio Alessandro Luzio) godeva di particolare rispetto da parte delle popolazioni rurali. Atteggiamenti di questo tipo sono testimoniate anche dai diari di guerra di alcuni generali sabaudi. Tutto ci\u00f2 sarebbe coerente con la proposta di creare una milizia contadina nel Lombardo-Veneto per consolidare la fiducia tra governo e campagna.\nIn questi casi occorre essere sempre cauti e non abbandonarsi a generalizzazioni, ma si potrebbe concludere che, in linea di massima ovviamente, a favore del governo austriaco vi furono le popolazioni rurali, ovvero la maggioranza della popolazione totale, e l'alta aristocrazia \"austriacante\". Si trovarono invece contro buona parte dell'alta borghesia e della piccola-media nobilt\u00e0 che, anche a causa della mancata distinzione giuridica in classi sociali nel Lombardo-Veneto, si vedeva privata di possibilit\u00e0 di affermarsi nella gestione della societ\u00e0.\nRiduzione e cessazione del Regno.\nIl 22-23 marzo 1848 al termine delle Cinque giornate di Milano, gli Austriaci vennero cacciati da Milano e da Venezia. I due Consigli di Governo furono sostituiti dall'auto-proclamato Governo provvisorio di Milano e dalla restaurata Repubblica di San Marco.\nIl 9 agosto 1848 con l'Armistizio Salasco, seguito alla vittoria austriaca del 24-25 luglio a Custoza sulle truppe piemontesi, termin\u00f2 la prima fase della prima guerra di indipendenza: Milano venne rioccupata e il Governo Provvisorio di Lombardia venne sciolto. Il 22-23 marzo 1849 Carlo Alberto venne di nuovo sconfitto a Novara e abdic\u00f2 in favore di Vittorio Emanuele II di Savoia. Il successivo 24 agosto, dopo un lungo assedio, Venezia si arrese agli Austriaci.\nIl Regno Lombardo-Veneto sopravvisse formalmente alla perdita della Lombardia (con l'eccezione di Mantova, come stabilito dai termini della Pace di Zurigo) al termine della seconda guerra di indipendenza nel 1859 che ebbe come conflitto decisivo la battaglia di Solferino e San Martino, per poi scomparire definitivamente nel 1866, al termine della terza guerra di indipendenza con l'annessione del Veneto, della provincia di Mantova e del Friuli al Regno d'Italia sancita dal Trattato di Vienna e sottoposta al plebiscito popolare.\nSociet\u00e0.\nEvoluzione demografica.\nCon abitanti nel 1857, il Regno Lombardo-Veneto era il secondo paese della penisola italiana per popolazione dopo il Regno delle Due Sicilie; la sua densit\u00e0 demografica era di 107,45 abitanti per chilometro quadrato, pi\u00f9 alta rispetto a quella duo siciliana. Il tasso di crescita demografica annuo era di circa lo 0,72% ed era pi\u00f9 elevato in Lombardia che in Veneto. Al tempo della sua fondazione il regno era abitato da persone che aumentarono di circa un milione nell'arco della reggenza austriaca di Lombardia e Veneto.\nLa Lombardia era la regione pi\u00f9 popolosa del regno, in particolare nel 1857 aveva di abitanti, di cui circa il 31,2% aveva un'et\u00e0 inferiore ai 15 anni. La citt\u00e0 pi\u00f9 popolosa della regione e del regno era Milano che con i suoi abitanti del 1815 crebbe fino ad arrivare ai del 1859, la seconda pi\u00f9 popolosa era Brescia con abitanti nel 1825 e nello stesso anno le citt\u00e0 che superavano i ventimila abitanti erano: Bergamo, Cremona, Mantova e Pavia. La provincia di Bergamo era la pi\u00f9 estesa della Lombardia, seguita da quella di Sondrio che per\u00f2 aveva la densit\u00e0 pi\u00f9 ridotta tra le province del regno, al contrario di quella di Milano che era la pi\u00f9 densamente abitata.\nIl Veneto nel 1857 aveva abitanti, di cui circa il 34,3% aveva un'et\u00e0 inferiore ai 15 anni e il 7,5% un'et\u00e0 superiore ai 60 anni. La citt\u00e0 pi\u00f9 popolosa della regione era Venezia, la cui popolazione rimase abbastanza stabile passando dai abitanti del 1825 ai del 1857. Nel 1825 la seconda citt\u00e0 pi\u00f9 popolosa della regione e terza del regno era Verona con circa abitanti seguita da Padova, abitanti, e Vicenza, abitanti. La provincia di Udine era la pi\u00f9 estesa del regno avendo una superficie quasi doppia rispetto a quella di Bergamo. La provincia di Belluno era la meno densamente abitata e cos\u00ec come quella di Sondrio era per la maggior parte costituita da terreni montuosi.\nLingue.\nL'italiano era la lingua ufficiale del Regno Lombardo-Veneto ed era utilizzata nell'insegnamento e in tutte le corrispondenze ufficiali interne al regno infatti se un tedesco avesse voluto ricoprire qualche carica all'interno del regno avrebbe dovuto imparare l'italiano e spesso erano assunti degli interpreti. L'italiano per\u00f2 non era obbligatorio nelle comunicazioni tra regno e Impero austriaco, che invece avvenivano in tedesco, inoltre la popolazione italiana si lamentava del fatto che per aumentare il proprio grado all'interno dell'amministrazione statale fosse necessario imparare il tedesco. Questa lingua ufficiale, usata solo dalle classi pi\u00f9 abbienti, ebbe seguito anche dal punto di vista letterario il cui massimo esponente fu Alessandro Manzoni, il quale us\u00f2 l'italiano per la scrittura de \"I promessi sposi\" in quanto non c'era una grande disparit\u00e0 tra la lingua parlata e quella scritta.\nIn Lombardia la popolazione parlava abitualmente i diversi dialetti della Lingua lombarda: nelle province di Milano, Pavia, Lodi, Cremona e Como era diffuso il dialetto milanese in tutte le sue varianti. Questo dialetto in particolare ebbe anche una vasta produzione letteraria di cui massimi esponenti sono Carlo Porta e Tommaso Grossi. Nelle province di Bergamo e Brescia invece erano parlati i dialetti lombardi orientali, fonologicamente distinti da quelli occidentali, mentre in provincia di Mantova era parlato il mantovano, dialetto della lingua emiliana.\nIn Veneto era diffusa la lingua veneta che in molte province era parlata con la mescolanza dei termini lombardi in particolare in provincia di Padova dove il veneto sente molto dell'influsso della lingua lombarda. La lingua veneta era utilizzata anche per le produzioni letterarie, in particolare erano ancora molto diffuse le commedie settecentesche di Carlo Goldoni. In provincia di Vicenza nell'altopiano dei Sette Comuni era diffuso il cimbro, infine erano diffuse due lingue retoromanze, in provincia di Belluno il ladino mentre in Friuli il friulano.\nReligione.\nNel Regno Lombardo-Veneto la religione pi\u00f9 diffusa era la fede cristiana cattolica che era stata dichiarata religione ufficiale dello Stato, ma nonostante ci\u00f2 erano tollerati anche gli altri culti. La Chiesa cattolica nel regno era organizzata in Lombardia con l'arcidiocesi di Milano che contava otto diocesi suffraganee e in Veneto con il patriarcato di Venezia e le sue dieci diocesi. Nella diocesi di Milano e in parte di quella di Bergamo era praticato il rito ambrosiano, mentre nelle altre il rito romano.\nA Milano il cattolicesimo, a ogni modo, aveva pesantemente risentito delle riforme apportate da Giuseppe II alla fine del Settecento, il quale aveva soppresso molti conventi e monasteri nel tentativo di incamerare i beni della chiesa nelle casse statali dell'allora Ducato di Milano. La nuova politica austriaca consistette quindi in una parziale e formale riconciliazione con la chiesa milanese, alla quale vennero concessi nuovi onori e privilegi da poter esercitare come ad esempio la presidenza spirituale dell'ordine cavalleresco lombardo-veneto della Corona ferrea. Non mancarono a ogni modo le pesanti pressioni d'influenza anche nell'ambito ecclesiastico appena dopo la costituzione del Regno: a Milano, ad esempio, nel 1818 venne eletto arcivescovo l'austriaco Karl Kajetan von Gaisruck che rimase in carica sino al 1846, governando la diocesi per una buona parte della vita del neonato regno lombardo-veneto.\nFra le religioni minoritarie erano presenti diverse altre confessioni cristiane in modo particolare ortodossi e protestanti che avevano le loro chiese all'interno del regno. La minoranza religiosa pi\u00f9 ampia era quella ebraica che nel 1825 contava circa 5600 individui, circa lo 0,13% della popolazione, ed era prevalentemente localizzata nel ghetto di Venezia.\nEconomia.\nL'economia del Regno Lombardo-Veneto dalla sua fondazione \u00e8 stata sommariamente imperniata attorno all'agricoltura. Le coltivazioni essenziali, che consentivano il sostentamento dello Stato e le esportazioni, consistevano in frumento, orzo, segale e soprattutto riso.\nNella stessa citt\u00e0 di Milano, inoltre, era molto attivo il commercio legato alle grandi industrie produttive e manifatturiere comprese i calzaturifici e le fonderie di metalli. A Venezia era invece assai diffusa la pesca e le attivit\u00e0 di produzione delle navi in quanto la citt\u00e0, assieme a Trieste, rappresentava il porto principale dell'Impero Austriaco e l'unico grande sbocco verso il Mar Mediterraneo.\nLa maggiore piazza commerciale del regno era la Borsa di Milano, confermata con un decreto imperiale del maggio 1816, era gestita dai sindaci di borsa le cui nomine erano effettuate dalla Camera di commercio. L'attivit\u00e0 della borsa inizi\u00f2 a consolidarsi a dopo il 1830 quando il commercio serico ebbe una grande crescita e a seguito della nascita delle moderne reti di trasporto e di comunicazione. Nel 1832 erano trattati quattro titoli del debito pubblico che crebbero a sette nel 1841, infine nel 1858 oltre a otto titoli del debito pubblico apparve il primo titolo azionario, quello della societ\u00e0 ferroviaria LVCI. Le merci nazionali maggiormente trattate nella borsa erano le sete seguite da filati, prodotti caseari, grano e metalli. Le merci estere invece erano costituite per la maggior parte da merci coloniali quali lo zucchero, il caff\u00e8 e le spezie.\nPer quanto riguarda le entrate per tassazione, il volume 32 degli Annali universali di statistica (1832), cita i dati statistici di uno studio di Adriano Balbi del 1830, secondo il quale l'ammontare delle rendite \u00e8 riassumibile in questa tabella: \nTrasporti.\nDagli studi condotti gi\u00e0 all'epoca, apprendiamo che il Regno Lombardo-Veneto si trovava all'avanguardia anche nel campo dei trasporti e delle linee di comunicazione, in particolare se rapportato per l'epoca ad altri stati della Penisola.\nRilevanti erano stati gli sforzi compiuti per la realizzazione delle strade ferrate che tra Lombardia e Veneto coprivano una distanza notevole che poneva il grande stato di dipendenza austriaca secondo solo al Regno di Sardegna ove, grazie all'impulso del primo ministro Cavour tale opera evolutiva era incominciata alcuni anni prima.\nLa tratta ferroviaria Novara-Milano venne inaugurata nel maggio del 1859 dopo il frutto di lunghe trattative di collaborazione nei costi tra il Regno di Sardegna e la Lombardia, anche se meno di un mese dopo il milanese sarebbe stato conquistato da Vittorio Emanuele II con la Battaglia di Magenta che avrebbe direttamente coinvolto questa ferrovia per l'invasione del territorio austriaco da parte dei piemontesi.\nAltro mezzo di trasporto abbondantemente utilizzato nel regno Lombardo-Veneto (data anche la presenza di grandi corsi d'acqua) era il trasporto per mezzo di barche. Le corriere operavano regolarmente lungo il Naviglio Grande e gli altri navigli minori in Lombardia, collegando buona parte della periferia con la Darsena di Milano, mentre a Venezia i traghetti collegavano le isole della laguna tra loro e con la costa illirica.\nAmministrazione: re, vicer\u00e9 e governatori.\nCariche essenziali di governo.\nIl governo del Regno Lombardo-Veneto era strutturato secondo una precisa situazione gerarchica che comprendeva poche cariche effettive accentratrici del potere e molte cariche quasi puramente onorifiche.\nSovrano dello Stato era l'Imperatore d'Austria, che aveva il titolo di \"Re di Lombardia e di Venezia\" , ma egli risiedendo a Vienna (capitale dell'intero Impero), governava attraverso un proprio sottoposto o \"vicer\u00e9\", il quale come abbiamo detto aveva una rappresentanza solo formale in quanto egli risiedeva prevalentemente alla corte viennese.\nA reggere i rapporti tra governo centrale e Stato dipendente, erano due \"Governatori\", rispettivamente uno per la Lombardia con sede a Milano (\"Governo di Milano\") e uno per il Veneto con sede a Venezia (\"Governo di Venezia\"). A ciascun governatore sottostava un \"Vicepresidente di governo\" il quale aveva funzione di operare in assenza del governatore, al quale seguiva un \"Imperial Regio Consigliere Aulico\" prescelto dall'Imperatore, col compito di vigilare sull'operato di governatore e vicepresidente di governo.\nA queste prime cariche seguivano gli \"Imperial Regi Consiglieri di Governo\" che avevano il compito di coadiuvare il governatore nell'amministrazione fisica dello Stato assegnatogli, ed erano solitamente nel numero di 9 per Lombardia e 9 per il Veneto. A questi facevano seguito gli \"Imperial Regi Segretari di Governo\" e altre cariche minori di cancelleria e amministrazione spicciola.\nSeguivano quindi le \"Imperial Regie Delegazioni Provinciali\" che vantavano un delegato e un vice-delegato per ogni provincia del regno, sia in Lombardia sia in Veneto. Tali delegazioni raccoglievano di fatto le questioni dei comuni minori e le portavano a conoscenza del governo.\nSovrani.\nSul trono del Lombardo-Veneto si sono succeduti i seguenti sovrani:\nVicer\u00e9.\nI vari sovrani hanno regnato attraverso i seguenti vicer\u00e9:\nGovernatori.\nI vicer\u00e9 hanno retto il Regno attraverso i seguenti governatori o luogotenenti:\nGeografia antropica ed amministrazione.\nSuddivisioni amministrative.\nL'unione fra le due regioni del regno era assai labile, e cos\u00ec l'amministrazione reale del territorio fu affidata a due distinti Consigli di Governo facenti capo ai due Governatori. Le classi agiate erano rappresentate nelle due Congregazioni Centrali, nominate dai Governi su proposta delle stesse, che erano composte da un nobile e un possidente per ogni provincia, un borghese per ogni citt\u00e0, e il governatore quale membro e presidente di diritto.\nI due Governi della Lombardia e del Veneto erano suddivisi in diciassette Province. Ciascuna Provincia era retta da una Delegazione Provinciale, istituita per la prima volta il 1\u00ba febbraio 1816 e al cui capo era posto un Regio Delegato, che sostituiva il prefetto napoleonico. In ogni Provincia era inoltre presente una Congregazione Provinciale composta per met\u00e0 da nobili e per met\u00e0 da possidenti locali, nominati per sei anni dal Governo su proposta delle autorit\u00e0 locali. I \"deputati provinciali\" erano proposti al Governo dalla Congregazione Centrale la quale sceglieva sulla base di terne presentatele dalle Citt\u00e0 e dalla stesse Congregazioni Provinciali uscenti. Le prime nomine nel 1815 furono fatte direttamente dall'imperatore, mentre in seguito per rinnovi parziali triennali. Le Congregazioni vennero sciolte durante il periodo di governo militare del regno fra il 1848 e il 1857. Le Congregazioni erano composte da quattro o sei o otto deputati provinciali, pi\u00f9 un deputato per ogni citt\u00e0, pi\u00f9 il Regio Delegato in qualit\u00e0 di componente e presidente di diritto.\nOgni Provincia era suddivisa in Distretti, di cui 127 in Lombardia e 91 nel Veneto. Ogni Distretto era suddiviso in Comuni, cellule di base dell'amministrazione pubblica. A seconda della loro popolazione, i Comuni potevano appartenere a tre classi differenti:\nLa questione della \"capitale\".\nAll'interno di tutte le forme di amministrazione del governo Lombardo-Veneto, vennero formalmente mantenute le divisioni tradizionali tra Lombardia e Veneto, a loro volta unitamente dipendenti dall'Impero d'Austria.\n\u00c8 altres\u00ec vero, per\u00f2, che l'Imperatore nominava un suo rappresentante amministrativo e legale nei suoi territori italiani, il quale prendeva il nome di \"Vicer\u00e9\". \u00c8 bene premettere che molti dei Vicer\u00e9 del Regno, anche se formalmente accettanti l'incarico, non risiedettero mai entro i confini del Lombardo-Veneto, preferendogli di gran lunga la corte austriaca e l'amministrazione imperiale. A ogni modo i Vicer\u00e9 avevano la loro sede formale al Palazzo Reale di Milano, il quale ospitava gli appartamenti del Vicer\u00e9 che erano utilizzati come residenza ufficiale anche dall'Imperatore quando questi si trovava in visita nel Regno. La residenza di campagna era rappresentata dalla Villa Reale di Monza.\nLa preferenza di Milano su Venezia per la scelta di una residenza era dovuta a due fattori fondamentali: innanzitutto era una citt\u00e0 strategicamente importante per tutta l'area dell'Italia settentrionale e soprattutto l'aristocrazia patriziale milanese era molto pi\u00f9 incline a vedere un sovrano che risiedeva entro i propri confini che non i repubblicani veneziani. Peraltro questa tradizione di residenza milanese seguiva le orme di quanto aveva fatto gi\u00e0 Maria Teresa d'Austria ponendo la sede dell'antico Ducato di Milano a Milano. Tale territorio era stato tradizionalmente austriaco da molto pi\u00f9 tempo rispetto a quello veneto, che invece era giunto entro i possessi della real casa d'Austria a partire dal crollo della Repubblica di Venezia nel 1797 e che era andato consolidandosi effettivamente solo a partire dal Congresso di Vienna.\nOrdinamento giudiziario.\nIl Senato di Giustizia.\nIl senato di giustizia del Regno Lombardo-Veneto dopo che lo stato venne costituito, venne aperto ufficialmente il 7 aprile 1815, con sede a Vienna, rimanendo nella capitale imperiale sino al 28 giugno 1816, ovvero sino a quando il comandante Bellegarde non pot\u00e9 assicurare l'indiscusso potere austriaco sull'area della Pianura Padana. Nelle sessioni di questa prima fase vennero trattati gli affari giudiziari relativi al Veneto e alla Dalmazia.\nA partire dal 30 giugno 1816 apprendiamo che l'Imperial Regio governo diede disposizioni perch\u00e9 a partire dal 1\u00ba agosto 1816 venisse attivato il Senato di Giustizia del Regno a favore dell'intero stato da poco costituito e come tale che riprendesse l'attivit\u00e0 amministrativa e deliberativa direttamente sul territorio italiano. Esso aveva essenzialmente il compito di controllare che tutte le azioni di governo si svolgessero \"secondo la legge stabilita\". Tale organo era praticamente un grande tribunale, ovvero aveva il compito di avallare le condanne pi\u00f9 gravi che poi dovevano essere sottoscritte dall'Imperatore, giudicando delitti come la lesa maest\u00e0, la sommossa generale, fino a irrogare il carcere a vita o addirittura la pena di morte nei casi pi\u00f9 gravi.\nIn base alla sovrana risoluzione dell'11 aprile 1829, apprendiamo che il senato era retto da un presidente e da dieci consiglieri aulici, sei austriaci, quattro italiani (solitamente due lombardi e due veneti).\nIl Senato sopravvisse difatti sino al 3 gennaio 1851 quando il Feldmaresciallo Radetzky, con parere favorevole dell'Imperatore, visti i recenti disordini che le rivoluzioni avevano portato soprattutto in Lombardia, ne decise la soppressione e i compiti amministrativi di sua precedente competenza vennero trasferiti al Ministero della Giustizia, quindi a Vienna, altro punto che gett\u00f2 il Lombardo-Veneto nel malumore, sentendosi gli abitanti di queste regioni privati di un'importante pietra miliare: l'autonomia nella giustizia.\nL'amministrazione della giustizia.\nL'amministrazione della giustizia nel regno Lombardo-Veneto era suddivisa in tre gradi: Pretura e Tribunale, Tribunale d'appello e Supremo Tribunale di Giustizia. Ciascun capoluogo provinciale era sede di un tribunale di primo grado, mentre nei due centri regionali di Milano e Venezia erano presenti due corti d'appello. Al vertice del sistema si trovava il Senato, la Corte di Cassazione del Regno, che era stabilita a Verona, presso il Palazzo dei Capitani, a capo del quale venne posto il conte d'Oettingen-Wallerstein.\nCirca la giustizia lombardo-veneto sovente gli storici hanno ravvisato incongruenze e inesattezze tra i vari emendamenti legislativi pubblicati dal 1815 al 1859, il che si ritiene fosse alla base di fraintendimenti, disordini e dei consequenziali inasprimenti delle pene, soprattutto dopo i due periodi rivoluzionari della prima guerra di indipendenza. A differenza di altri domini austriaci in Italia come il Granducato di Toscana, nel Regno Lombardo-Veneto la pena di morte non era stata abolita e continuava a essere comminata per lesa maest\u00e0, ribellione e altri gravi reati, anche se pi\u00f9 della met\u00e0 delle condanne a morte si trasformarono in ergastoli, esili o vennero amnistiate.\nIn parallelo, altrettanto diffuso, era l'esilio o il carcere duro che la giustizia lombarda e veneta prescrisse in quegli anni in special modo per i cospiratori rivoluzionari e i carbonari i quali erano presenti in gran numero su tutto il territorio. Vittime illustri di questa giustizia furono Silvio Pellico, Piero Maroncelli e Federico Confalonieri. Il carcere duro era rappresentato dalla Fortezza dello Spielberg presso Brno, in Repubblica Ceca, allora parte remota e sperduta dell'Impero austriaco.\nTutte le milizie armate non austriache, e perci\u00f2 gestite da italiani soggetti all'amministrazione austriaca (come la guardia civica o polizia municipale), indossavano la caratteristica giubba verde, il che li fece soprannominare non senza un tocco di malizia \"remolazz\" ovvero \"sedani\", un termine che in lombardo \u00e8 usato tradizionalmente per indicare un individuo sciocco, uomo da poco, inesperto, ignorante.\nLa magistratura contabile.\nIl Senato camerale di finanza, istituito il 9 aprile 1816, era la speciale magistratura cui era affidata la superiore autorit\u00e0 fiscale del Regno. Avente sede a Palazzo Marino, assomigliava a una moderna Corte dei Conti. Presieduto dal governatore, l\u2019organismo preparava il bilancio dello Stato, ma il suo potere era limitato dal Governo, dalla Camera Aulica di Vienna, e ovviamente dall\u2019imperatore, che potevano bloccarne le deliberazioni. In seguito alla notificazione del 15 giugno 1830, il Senato fu sostituito da un unico Magistrato camerale.\nL\u2019esercito imperiale nel Regno Lombardo-Veneto.\nL'esercito imperiale austriaco stanziato nel Regno aveva un I. R. comando generale militare Lombardo-Veneto a Verona, guidato dapprima da Johann Frimont e infine da Josef Radetzky, in totale constava di nove reggimenti. Essi erano:\nInoltre il Lombardo-Veneto forniva il personale che costituiva: i battaglioni cacciatori da campo (Feldj\u00e4ger-Bataillone) N\u00b0 6, 11, 18 (lombardi), 8 e 25 (veneti), i reggimenti ulani (unit\u00e0 di cavalleria armate di lancia) N\u00b0 9, 11 (lombardi), 6 e 7 (veneti) e il reggimento dragoni N\u00b0 8. tra questi reggimenti venne creato durante l'incoronazione di Ferdinando I d'Austria a Milano il corpo della Guardia del Corpo nobile Lombardo-Veneta\nContingenti lombardi e veneti erano altres\u00ec destinati a servire in tutte le altre unit\u00e0 combattenti e di servizio dell'armata imperiale: artiglieria da campagna (reggimenti N\u00b0 3, 6, 9 e 10), lanciarazzi (racchettieri) e artiglieria costiera, genio (battaglioni N\u00b0 1, 2, 6, 9, 10, 11) e pionieri (battaglioni N\u00b0 2, 6). Sudditi del Regno formavano gli equipaggi della flottiglia dei laghi italiani e del Danubio, oltre naturalmente che della marina da guerra: alle province di Treviso e di Venezia (distretti di leva del reggimento di linea N\u00b0 16) spettava infatti alimentare il Corpo Marinai, mentre alle province di Padova e di Rovigo per intero e Vicenza in parte (distretti di leva del reggimento N\u00b0 13) e a quelle di Udine e di Belluno (reggimento N\u00b0 26) spettava inviare i contingenti annui alla fanteria e all'artiglieria di Marina. Nel territorio del Regno era reclutata anche la gendarmeria locale (Gendarmerie).\n\"(Ripartizione territoriale della monarchia ai fini del completamento dell'Armata dell'8 dicembre 1856)\"\nUna modifica alla ripartizione territoriale del 1856 venne introdotta tre anni dopo. Gi\u00e0 con la chiamata di leva dell'anno di guerra 1859 (seconda guerra di Risorgimento italiano), le reclute prima assegnate ai reggimenti ulani N\u00b0 7 (veneto) e 9 (lombardo), che divennero ambedue galiziani, furono avviate ai reggimenti dragoni N\u00b0 1 e 3.\n\"(Ordinanza circolare del 17 gennaio 1859)\"\nIl battaglione era la pedina fondamentale per dosare le forze in funzione del compito da assolvere; in guerra contava 1.336 uomini suddivisi in 6 compagnie; la compagnia contava 221 uomini (4 ufficiali, 2 sergenti maggiori \"Feldwebel\", 4 sergenti \"Zugsf\u00fchrer\", 8 caporali, 12 sotto-caporali \"Gefreite\" e 191 soldati semplici inclusi tamburini, trombettieri, zappatori, conducenti e attendenti).\nSul piede di guerra il reggimento era formato da 4 battaglioni operativi (uno di granatieri su 4 compagnie e tre di campagna su 6 compagnie), pi\u00f9 il 4\u00ba battaglione di campagna, destinato di norma di presidio nelle guarnigioni, e quello di deposito su 4 compagnie, per un totale di 6.886 uomini delle 32 compagnie, compreso lo stato maggiore di reggimento, di cui faceva parte la banda musicale che sempre seguiva il reggimento in campagna. Il carreggio, affidato a un apposito sottufficiale denominato \"Wagenmeister\", era composto da 32 carri e 76 cavalli, inclusi la fucina da campo e il carro ambulanza.\n\"(Organisationsstatut f\u00fcr die k.k. Armee, 26 gennaio 1857).\"\nDiretto dal maggior generale Antonio Campana (1774-1841), in contrada Santa Marta n. 3427, a Milano, aveva sede dal 1814 l\u2019I. R. istituto geografico militare, poi trasferito a Vienna nel 1840, edificio che divenne in seguito sede della Stamperia reale.\nPesi e misure.\nAnteriormente all'introduzione del sistema metrico-decimale e anche quando questi venne introdotto con regolarit\u00e0, continu\u00f2 a persistere in Lombardia come in Veneto un sistema metrico per pesi e misure varie che di seguito riportiamo.\nMonetazione e francobolli.\nNumismatica lombardo-veneta.\nProseguendo nella strada gi\u00e0 tracciata sotto il dominio francese, dal 1822 il Lombardo-Veneto conobbe una radicale trasformazione anche in cambio monetario.\nIl sistema di conto scelto fu quello milanese, restaurato dopo la parentesi napoleonica e preferito in quanto gi\u00e0 armonizzato ai modelli tedeschi, mentre non fu restaurato l'antico retaggio di epoca medievale della complessa monetazione della Repubblica di Venezia. La coniazione austro-milanese consisteva in una monetazione nei classici tre metalli (oro, argento, rame), la quale and\u00f2 a differenziarsi e perfezionarsi sotto i diversi sovrani che regnarono.\nAll'epoca della sua fondazione nel Regno Lombardo-Veneto circolavano ancora le valute francesi, in quanto i pesanti debiti contratti in guerra non permettevano un'immediata coniazione. Fu solo dal 1822 che vennero proposte le nuove monete:\nFu Francesco Giuseppe ad apportare le prime variazioni nel sistema monetario Lombardo-Veneto: egli infatti elimin\u00f2 il 1/4 di lira austriaca, sostituendolo con una moneta in rame da 15 centesimi, aggiungendone anche una da 10 centesimi. Successivamente alla Seconda guerra d'indipendenza, nel Veneto entr\u00f2 in vigore come moneta spicciola il \"soldo\" e i \"5/10\".\nIl governo austriaco, inoltre, abol\u00ec definitivamente tutta una serie di zecche minori che gi\u00e0 si trovavano poco attive sul finire del Settecento e sotto l'amministrazione di Maria Teresa e Giuseppe II, mantenendo attive unicamente le zecche di Milano e Venezia.\nParallelamente a questa circolazione di monete, erano usate come monete di libero scambio anche quelle dell'Impero Austriaco (austriaca e ungherese), che seguivano una tipologia di monetazione differente: il calibro in questi casi era costituito dal peso effettivo del metallo della moneta.\nFilatelia lombardo-veneta.\nLa storia filatelica del Lombardo-Veneto \u00e8 assai pi\u00f9 giovane rispetto a quella numismatica in quanto i primi francobolli stampati ufficialmente (e quindi non a timbro) vennero realizzati a partire dal 1\u00ba giugno 1850 sotto l'amministrazione di Francesco Giuseppe che regolament\u00f2 anche questi valori tassati con precise normative.\nA Milano come a Venezia si diffusero in parallelo anche i valori tassati per i giornali, gli almanacchi e le pubblicazioni e all'amministrazione austriaca va anche il merito di aver introdotto in queste regioni le marche da bollo e i valori tassati per la grande quantit\u00e0 di documentazione cartacea che andava producendosi negli uffici governativi.\nSecondo le normative postali d'epoca il costo era delle normali lettere era il seguente (1 lega = 7.420 metri):\nSi considerava lettera semplice quel plico che non superasse in peso un \"lotto viennese\" che corrispondeva a 17,5 grammi."}
{"id": "9539", "revid": "367445", "url": "https://it.wikipedia.org/wiki?curid=9539", "title": "Acquafondata", "text": "Acquafondata (\"Acuaf'\u00fbnn\u00e0ta\" in dialetto locale, \"Aqua fundata\" in latino) \u00e8 un comune italiano di 269 abitanti della provincia di Frosinone nel Lazio; in provincia \u00e8 il comune con il minor numero di abitanti. Centro agricolo e turistico del versante meridionale delle Mainarde, al confine con il Molise, \u00e8 noto per la sua accoglienza, apprezzato per le sorprendenti bellezze del paesaggio, e per il clima puro e salubre. Per il legame che lo unisce al tradizionale strumento a fiato del mondo pastorale \u00e8 stato definito: \"il borgo della zampogna\"\nGeografia fisica.\nTerritorio.\nSituato al centro di una vallata e circondato dai monti della Meta, il centro abitato \u00e8 posto a 926\u00a0m s.l.m., su un poggio calcareo dominato dal Monte Monna Casale, (1395\u00a0m s.l.m.) nell'area meridionale delle Mainarde. La vallata, fertile per la produzione di patate e legumi, \u00e8 il fondo prosciugato dell'antico lago di Acquafondata donde il borgo trae il suo toponimo. L'opera di bonifica, attraverso la realizzazione di un traforo per lo scolo delle acque insalubri e stagnati, ha inizio nel 1882 e vede il compimento nel 1901.\nNei pressi della frazione di Casalcassinese si trovano le sorgenti del torrente Rava, che scorre verso sud-est, in direzione di Pozzilli nel Molise, prima di confluire nel fiume San Bartolomeo, (uno degli affluenti del Volturno).\nClima.\nIl clima di Acquafondata \u00e8 influenzato dalla particolare posizione dell\u2019abitato, a quasi 1000 Metri di altezza e dalla caratteristica climatica propria dell\u2019Appennino centro- meridionale; mediamente temperato, il clima \u00e8 caratterizzato da inverni pi\u00f9 lunghi e piovosi rispetto alle estati. La temperatura media annuale di Acquafondata \u00e8 .\n816\u00a0mm \u00e8 la piovosit\u00e0 media annuale.\nNel mese pi\u00f9 caldo dell\u2019anno, in agosto, la temperatura media \u00e8 di mentre a gennaio, il mese pi\u00f9 freddo, la temperatura media \u00e8 di .\nIl mese meno piovoso \u00e8 luglio, con circa di pioggia. Novembre invece \u00e8 il mese con maggiori precipitazioni con una media di .\nGli inverni di Acquafondata possono essere caratterizzati da precipitazioni a carattere nevoso. Tra le temperature minime registrate dopo la nevicata del 2012, sono degni di nota i -12 gradi dell'ondata di freddo del gennaio 2017.\nLa primavera ad Acquafondata arriva almeno con un mese di ritardo rispetto alle zone di pianura, condizionando i cicli del lavoro dei campi, della fioritura degli alberi e della produzione degli ortaggi. La differenza climatiche con la collina e la pianura non favorisce infatti la coltivazione di piante che sono invece peculiari ai centri limitrofi, quali ad esempio l\u2019ulivo e la vite.\nI mesi da giugno ad agosto sono i pi\u00f9 gradevoli per il clima piacevole e fresco, per il basso tasso di umidit\u00e0 e per la buona qualit\u00e0 dell\u2019aria che fanno di Acquafondata la meta di quanti lasciano le citt\u00e0 torride, anche soltanto per un fine settimana, alla ricerca di ristoro.\nOrigini del nome.\nIl toponimo Acquafondata deriva dall'espressione latina: \"Aqua fundata\" che indica \"acqua che precipita, che scorre verso il basso\". Trae origine dall'antico lago che occupava la vallata sottostante il centro abitato e che andava a formare il torrente \"Rava,\" scorrendo velocemente, appunto, verso il versante molisano. Il lago \u00e8 stato prosciugato con la bonifica del 1901. \nStoria.\nAlto Medioevo: fondazione e opera Benedettina.\nNel 744 d.C., Gisulfo II, duca longobardo di Benevento don\u00f2 dei territori al monastero di Montecassino dando inizio alla signoria monastica della \"Terra di san Benedetto\". Tale donazione fu confermata successivamente da scritti imperiali e regi, fra cui quello del 928 del principe longobardo Atenolfo II che ne fissava i confini e che citava, tra le altre, la localit\u00e0 di Acquafondata: \"inde vadit Aquafundatam\u2026\". La localit\u00e0 era quindi cos\u00ec denominata ancor prima della costruzione del castello e dell'insediamento degli abitanti. Il nome del luogo \u00e8 antecedente all'abitato.\nUn primo castello fu edificato nell'alto Medioevo, tra il 1017 e il 1022 dai conti di Venafro i quali reclamavano la propriet\u00e0 del territorio; la contea di Venafro, infatti, era in lotta per la definizione dei suoi confini, in contrastato con la vicina Montecassino, che faceva invece appello alle suddette donazioni Longobarde. La costruzione arbitraria dei conti venafrani fu \"distrutta dalla fondamenta\" dalle truppe normanne al soldo dell'abate Atenolfo. Nel 1089 Montecassino fin\u00ec per acquisire la piena signoria del castello, nel frattempo ricostruito, grazie al definitivo atto di donazione all'abate Oderisio, da parte del conte venafrano Ugo Morino.\nI Benedettini furono abili nel portare avanti il loro progetto di popolamento, disboscando e mettendo a coltura il territorio. Montecassino increment\u00f2 il popolamento dell'area per mezzo di coloni provenienti dalla Marsica, dall'Abruzzo e dal Molise. Acquafondata era propriet\u00e0 dell\u2019abbazia cassinese e i terreni venivano concessi con un contratto livellare per ventinove anni in cambio di un canone, di donativi o servizi. La comunit\u00e0 di Acquafondata, entrata a far parte della Terra di San Benedetto, riesce a prosperare e rifiorire, soprattutto dopo il disastroso terremoto del Cassinate del 1349\nSettecento e Ottocento.\nNei periodi dell'occupazione francese (1799) Acquafondata sub\u00ec saccheggi e devastazioni da parte dell'esercito napoleonico. Nel territorio pass\u00f2 la banda del patriota Gaetano Mammone che lottava per liberare il Regno di Napoli dagli invasori francesi. Nel settembre del 1806 un importante scontro, documentato da numerose fonti dell'epoca, si combatt\u00e9 presso le \"\"gole\" di Acquafondata\": l'esercito francese, guidato dal generale Hugo, era all'inseguimento del guerrigliero e patriota \"fra Diavolo\", sfuggito alla cattura presso Sora; ad Acquafondata fra Diavolo riusc\u00ec a bloccare l'avanzata degli invasori francesi (che avevano seminato atrocit\u00e0 e devastazioni in tutto il cassinate e il basso Lazio) favorito da un improvviso acquazzone che deflagr\u00f2 nella notte. Al mattino seguente i francesi persero le tracce di fra Diavolo il quale, attraverso sentieri montani e camminando nel letto dei ruscelli, raggiunse gli Abruzzi facendo perdere le sue tracce.\nSempre nel 1806, a seguito della legge dell'eversione della feudalit\u00e0, Acquafondata termina il suo rapporto plurisecolare con la Terra di San Benedetto ed entra sotto la diretta giurisdizione del Regno di Napoli.\nBrigantaggio post-unitario.\nDopo il 1860, con l'Unit\u00e0 d'Italia, il territorio fu luogo di eventi legati al brigantaggio, alcuni degli stessi abitanti dei centri di Acquafondata e Casalcassinese aderirono volontariamente tra le file della banda di Domenico Fuoco; si ricordano il chierico Antonio Gentile, che ricopriva il ruolo di furiere della banda e Giuseppa Di Meo, amante del Fuoco. La presenza di briganti originari del paese, tuttavia, non era utile a risparmiare dalla violenza e dalle scorrerie da parte delle bande armate; degno di nota fu il saccheggio del villaggio di Acquafondata sub\u00ecto il 22 ottobre del 1863. Non di rado le silenziose, isolate e pacifiche contrade del territorio si trovarono teatro di scontri sanguinosi. Importante fu lo scontro del 22 novembre 1866 presso Casalcassinese tra una pattuglia della locale Guardia Nazionale e le bande riunite di Domenico Fuoco e di Cannone (complessivamente circa 60 briganti). I rivoltosi uccisero due ufficiali e vennero poi attaccati da una pattuglia di rinforzo formata della Guardia Nazionale di Filignano, da alcuni Carabinieri e da soldati del 39\u00ba fanteria; la banda fu costretta a disperdersi. Il brigantaggio rimase attivo nella zona ancora fino a molti anni dopo la Legge Pica.\nComune riunito.\nPer Regio Decreto di G. Murat, la comunit\u00e0 di Acquafondata diventa parte del nuovo Comune di Viticuso-Acquafondata-Casalcassinese, perdendo la propria autonomia e tale rester\u00e0 anche dopo la restaurazione dei Borboni nel 1816 fino all'annessione nel Regno di Napoli. Acquafondata recupera la sua autonomia, legata amministrativamente con Casalcassinese, con la legge n. 254 del 26.06.1902.\nNel 1927, con la creazione di un toponimo ex novo -\"Montellittorio\"- Acquafondata rischia di perdere di nuovo la sua autonomia. Il tentativo, comunque, non ebbe alcun seguito. A seguito del riordino delle circoscrizioni provinciali, stabilito dal regio decreto n\u00ba 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Acquafondata pass\u00f2 dalla provincia di Caserta a quella di Frosinone.\nSeconda guerra mondiale.\nPer la sua collocazione geografica tra il Lazio e il Molise, si ritrov\u00f2 lungo la Linea Gustav. Il suo territorio divenne teatro di violenti combattimenti fra gli eserciti tedeschi e Alleati, e nel 1944 il paese venne quasi distrutto. A ricordo delle azioni militari, reduci francesi e polacchi, rispettivamente, hanno innalzato monumenti alla memoria dei loro caduti.\nLa liberazione di Acquafondata avvenne il 12 gennaio del 1944 ad opera delle truppe francesi che sfondarono dal lato di Venafro. Alla liberazione contribuirono, con informazioni molto preziose, quattro acquafondatari: il tenente d'artiglieria Agostino Papa, Romano Neri, Domenico Neri e Domenico Mancone. Nel 1944, infatti, Acquafondata era occupata dai tedeschi che presidiavano la Linea Gustav sul versante di Cassino e la Linea Reinhard sul versante molisano. I bombardamenti e i cannoneggiamenti, da parte degli Alleati, erano frequenti, soprattutto di notte: la popolazione civile conviveva con distruzione e morte. Per porre fine alle devastazioni i quattro giovani, che si erano resi conto dell'inefficacia delle azioni militari degli Alleati, decisero di far giungere al comando francese, presso Venafro, le informazioni utili ad effettuare attacchi mirati. L'unica via per passare il fronte e raggiungere gli Alleati era il traforo costruito agli inizi del secolo per la bonifica del lago di Acquafondata. Passando nottetempo attraverso il tunnel e percorrendo il letto del torrente Rava, i quattro raggiunsero Venafro alle prime luci dell'alba, affrontando i bombardamenti e le mine. Gli Alleati li considerarono inizialmente delle spie, ma in seguito credettero alle informazioni sulla consistenza delle truppe tedesche e l'ubicazione dei capisaldi, informazioni che tornarono utilissime al Comando Francese per sferrare l'attacco del 12 gennaio del 1944 che liber\u00f2 Acquafondata dall'occupazione tedesca. Questo atto d'eroismo, in seguito, \u00e8 valso ai due sopravvissuti, Romano Neri e Domenico Mancone, il riconoscimento della Presidenza della Repubblica che ha conferito loro il titolo di cavaliere. \nIl 5 marzo 1944 il generale francese Charles de Gaulle sosta in Acquafondata per una visita alle sue truppe.\nAl principio di aprile del 1944 ad Acquafondata fu posizionato il Comando del Battaglione \u201cBafile\u201d, inquadrato nel Reggimento San Marco; Il Battaglione \u201cBafile\u201d fu messo alle dirette dipendenze della 4\u00aa divisione britannica del XIII Corpo d\u2019armata; successivamente, Nel Maggio '44, terminate le operazioni sul fronte di Cassino, il Battaglione \u201cBafile\u201d sar\u00e0 trasferito, insieme agli altri reparti del Corpo Italiano di Liberazione (CIL) nel settore adriatico e posto sotto il Comando del 2\u00ba Corpo d\u2019armata polacco. Ai primi di Marzo del 1944 l\u2019intera zona di Acquafondata e dei comuni limitrofi era appena stata liberata dai Nazisti a seguito delle azioni dalle Truppe marocchine, che facevano parte del Corpo di Spedizione francese e che avevano usato ogni forma di violenza, stuprando e rapinando la popolazione civile. Il compito del battaglione Bafile fu quello di proteggere la popolazione dalle angherie delle Truppe coloniali e, soprattutto, di presidiare il fronte appena liberato per arginare eventuali contrattacchi Tedeschi. In Acquafondata il battaglione ricevette la visita del principe Umberto di Savoia, che successivamente ricoprir\u00e0 la carica di ultimo Re d'Italia.. Una lapide, sulla facciata della casa ove sost\u00f2 il Principe, fa memoria dell'evento.\nIl 29 agosto 2019, Acquafondata ha celebrato il millenario della sua storia alla presenza dell'abate di Montecassino don Donato Ogliari, come rappresentante di quell'istituzione monastica che ha dato grande impulso alla fondazione e allo sviluppo del paese a partire dal medioevo. Una lapide, posta presso l'antica porta di accesso al vecchio borgo, ricorda lo storico evento.\nMonumenti e luoghi d'interesse.\nArchitetture religiose.\nChiesa parrocchiale arcipretale di san Giovanni Battista.\nL'edificio sacro sorge nella parte pi\u00f9 elevata del borgo antico di Acquafondata, al centro del primo nucleo abitativo, che nasce come castello.\nL'impianto \"basilicale\" della struttura, con le tipiche tre navate a croce latina conserva all'interno, dopo i restauri post-bellici e quelli del post-terremoto del 1984, un caratteristico stile sobrio ed essenziale che valorizza gli antichi blocchi di pietra locale del fabbricato.\n\u00c8 la chiesa matrice di Acquafondata, prima Parrocchia nel territorio comunale in ordine di antichit\u00e0; la sua costruzione risale ai primi decenni dell'anno 1000. Nel corso dei secoli \u00e8 stata pi\u00f9 volte rimaneggiata come testimoniato da un'epigrafe sul portale di ingresso e dal pregiato altare maggiore settecentesco, in marmo policromo di scuola napoletana, unico ed importante elemento barocco dell'intero edificio. La chiesa \u00e8 intitolata a san Giovanni Battista il quale \u00e8 pure il patrono della comunit\u00e0; la devozione al santo Precursore, le cui notizie ci sono trasmesse dai Vangeli, \u00e8 stata diffusa dai monaci Benedettini dell'abbazia di Montecassino che vedevano nella frugalit\u00e0 di Giovanni, nella sua vita anacoretica, il modello da imitare per crescere nella perfezione della vocazione monastica; non \u00e8 da scartare l'ipotesi che la chiesa intitolata a san Giovanni Battista sia stata fondata per volont\u00e0 stessa dell'Abbazia, proprietaria del castello di Acquafondata a seguito della donazione del conte Morino.\nAll'interno della chiesa si conserva una copia dell'immagine della Madonna nera di Cz\u0119stochowa, donata da papa Giovanni Paolo II alla comunit\u00e0 polacca di Torino; quest'ultima, successivamente, l'ha offerta alla popolazione di Acquafondata nel maggio del 1996, in onore delle care e sacre memorie che uniscono le due comunit\u00e0 a seguito degli eventi della seconda guerra mondiale.\nChiesa parrocchiale di sant'Antonio di Padova.\nCostruita nel 1856 nella frazione Casalcassinese per iniziativa dell'arciprete parroco di Acquafondata, don Agostino de Filippis, dietro autorizzazione del vescovo di Venafro, con il contributo di Ferdinando II, Re delle due Sicilie, che invi\u00f2 la sua \"elemosina\" all'intendenza di Sora perch\u00e9 provvedesse a farla recapitare all'Arciprete. La chiesa di Sant'Antonio \u00e8 stata cappellania della parrocchia di San Giovanni Battista fino al 1947, anno della sua erezione a Parrocchia autonoma. L'edificio \u00e8 a navata unica, lineare e sobrio, presenta su ciascun lato due altari che custodiscono le venerate immagini dei patroni della comunit\u00e0 di Casalcassinese: La Piet\u00e0 della Vergine Maria, sant'Antonio di Padova, san Michele Arcangelo e sant'Anna.\nSantuario della Madonna del Carmine.\n\u00c8 un piccolo santuario che costeggia la strada provinciale 41; Apparentemente \u00e8 una chiesetta semplice e graziosa, immersa nel verde di tigli secolari e di boschi di conifere. La sua importanza \u00e8 tuttavia inestimabile per la storia legata alla sua costruzione e per i sentimenti di fede e devozione di tanti che vi si recano, soprattutto nel mese di luglio in occasione della festa della Madonna del Carmine.\nIl santuario si sviluppa in diversi spazi, adibiti alla preghiera o alla sana distensione dei visitatori che in estate ne apprezzano l\u2019eccezionale frescura del clima.\nIl cuore e il nucleo della struttura \u00e8 la cappellina antica del 1841, fabbricata in pietra locale e pozzolana, sul luogo che la tradizione consolidata tramanda essere quello dell\u2019apparizione della Vergine Maria alla devota \"Nicolina Carcillo Simeone\". La povert\u00e0 e la semplicit\u00e0 della cappellina rupestre toccano il cuore di quanti ne varcano l\u2019umile soglia; all\u2019interno, sull\u2019altare ottocentesco in stucco, \u00e8 collocato un altorilievo marmoreo che raffigura il momento dell\u2019apparizione. A un lato della cappellina trovano sistemazione gli ex voto o i ricordi del passaggio di visitatori e devoti.\nA ridosso della cappellina antica insiste la cappella pi\u00f9 grande, costruita negli anni \u201930 del novecento, che custodisce il pregiato simulacro ligneo della Madonna.\nAll\u2019esterno della cappella grande, sul prato antistante, vi \u00e8 la chiesa all\u2019aperto, con il suo notevole altare in pietra locale per la celebrazione della Messa nelle piacevoli giornate estive.\nPoco lontano vi \u00e8 il percorso di preghiera \u201c\"Via Siderum\u201d\" (il sentiero delle stelle) che attraversando un boschetto di abeti conduce presso l\u2019edicola del sacro Cuore di Ges\u00f9. Un altro percorso, per gli amanti della montagna, collega la chiesetta alla cima del colle retrostante, sulla quale risalta una croce in ferro, unica compagna nella contemplazione di un impagabile panorama.\nAppositi spazi sono infine attrezzati, con tavoli di legno e giochi per bambini, per favorire un tempo di riposo e di intesa con la natura circostante.\nPresso il santuario, il 15 marzo 2013, vengono girate alcune scene del brano \"Sweeter in history\" dalla cantante australiana Gabriella Cilmi.\nChiesa di san Rocco.\nPiccola e graziosa sorge nel rione omonimo, presso l'antica porta di accesso al castello. Costruita nel 1692 appositamente fuori dalle mura del borgo per ragioni di quarantena, intitolata al santo protettore degli appestati \u00e8 diventata subito punto di riferimento per coloro che contraevano il letale morbo; presso la chiesetta di san Rocco i contagiati venivano soccorsi e infine seppelliti poco distante, nella zona che ancora oggi si chiama \"cannavina dell'ospedale\", presso l'attuale piazza del Municipio.\nChiesa di Santa Maria in Centumcellis.\nLa Chiesa di Santa Maria in Centumcellis \u00e8 l'edificio sacro pi\u00f9 antico del territorio comunale, unitamente all'Arcipretura di san Giovanni Battista. La chiesa sorge sopra un poggio tufaceo nel pianoro di Acquafondata presso la strada provinciale che collega il capoluogo alla frazione di Casalcassinese. La sua fondazione \u00e8 da far risalire all'epoca della presenza Benedettina nell'alto medioevo.\nLa tradizione popolare invece, per spiegare la storia della fondazione di questa antichissima chiesa, ha ideato un racconto leggendario, un ingenuo tentativo di ricostruzione storica da parte di gente semplice e povera di istruzione, priva di mezzi utili a raggiungere un'interpretazione speculativa. La peculiarit\u00e0 della leggenda \u00e8 la trasmissione di quest'ultima, esclusivamente orale, giunta inalterata sino a noi attraverso la cronologia delle generazioni. Si racconta che la Madonna fosse in viaggio in compagnia del santo martire Antonino quand\u2019ecco che, stanca di camminare, si appoggia su un sasso, imprimendogli l\u2019impronta del ginocchio; questo sasso dalla particolare conformazione concava \u00e8 tuttora visibile presso la localit\u00e0 di Petrosa. Poche centinaia di metri pi\u00f9 a valle la Madonna si ferma definitivamente nel luogo ove sar\u00e0 eretta la chiesa in suo onore; Sant'Antonino invece prosegue il suo viaggio per qualche altro chilometro e si ferma sul colle che sovrasta l\u2019abitato di Viticuso, divenendo il patrono di quella comunit\u00e0.\nPresso la chiesa di Santa Maria insisteva l'antico cimitero della popolazione di Acquafondata, attivo sino alla realizzazione di quello attuale in localit\u00e0 \"Monte la Fratta\", avvenuta nel 1890. Nell'immediato dopoguerra, nella piana presso la chiesa, trovarono collocazione le tombe dei soldati polacchi del II corpo d'armata guidati dal generale Anders, caduti nella battaglia di Cassino; questo primo cimitero di guerra fu successivamente traslato presso Montecassino nel 1945.\nLa struttura oggi \u00e8 di propriet\u00e0 del Comune che ne ha curato il restauro per realizzarne un centro studi sulla figura del servo di Dio frate Domenico de Filippis da San Germano. Francescano della provincia osservante di Terra di Lavoro, fra Domenico nasce in Acquafondata intorno al 1570; entra nella famiglia francescana come fratello laico, vivendo in umilt\u00e0 e obbedienza fu dotato da Dio di particolari doni con i quali edific\u00f2 le comunit\u00e0 religiose ove risiedette nel corso della sua vita, diventando punto di riferimento di tanti che ricorrevano alla sua guida e a i suoi consigli illuminati (per quanto fosse un semplice e un analfabeta). \u00c8 morto in \u00absommo grido di santit\u00e0\u00bb il 17 marzo 1640 presso il convento della Madonna dei Lattani in Roccamonfina che custodisce le sue spoglie mortali, tuttora venerate dai pellegrini.\nPresso la chiesa di Santa Maria, di particolare interesse storico e ambientale, \u00e8 il grande tiglio secolare che si erge sul retro della chiesa; il suo particolare tronco cavo, che ha dato riparo a generazioni di contadini sorpresi dai temporali estivi, \u00e8 silenzioso testimone dello scorrere del tempo. \nEdicole votive.\nParticolari costruzioni rurali di origine devozionale che costellano le borgate della frazione Casalcassinese. Queste cappelline, conservate pi\u00f9 o meno discretamente, risalgono per la maggior parte al XIX secolo. Pregiate, nella loro semplicit\u00e0 peculiare, sono fabbricate in pietra locale e dotate di considerevoli maioliche originarie che ritraggono i santi della devozione del popolo\nArchitetture civili.\nMonumento ai caduti polacchi.\nDopo la fine dei combattimenti della seconda guerra mondiale, i soldati polacchi iniziarono a inumare i loro caduti nel cimitero provvisorio di Acquafondata; eressero una croce realizzata con i cingoli di carrarmato sulla quale applicarono un Cristo di bronzo. Dal 1996 questo sacro simbolo \u00e8 stato collocato su un nuovo monumento all'entrata del centro abitato, monito silenzioso di pace e di esecrazione della guerra.\nCippo commemorativo del CEF.\nIl cippo commemorativo si erge presso la frazione Casalcassinese, ricorda i caduti del contingente militare dell'Esercito francese durante i combattimenti della Seconda Guerra Mondiale nella \"Campagna d'Italia\". Al CEF appartenevano prevalentemente le truppe nordafricane, conosciute come Goumier, che si macchiarono di numerose violenze ai danni della popolazione civile (marocchinate). I Caduti di questo corpo di spedizione, unitamente a quelli di altri reparti dell'Esercito francese, riposano nel vicino Cimitero militare di Venafro.\nEx cimitero dei caduti Polacchi.\nUn provvisorio cimitero per i Caduti polacchi, prima di essere trasferito definitivamente a Montecassino nel settembre del 1945, occup\u00f2 un'area presso l'ex chiesa di santa Maria, lungo la strada provinciale per Casalcassinese. L'area, successivamente, fu adibita a vivaio della forestale sino agli anni 1960. L'ex viviaio \u00e8 diventato con il trascorrere degli anni un suggestivo scenario, immerso nel silenzio e delimitato da maestose conifere, fino all'estate del 2019, quando un'opera di disboscamento decisa dall'amministrazione comunale ha alterato la natura del luogo. All'ingresso dell'area \u00e8 impiantata un'edicola sacra con una copia dell'immagine della Madonna di Cz\u0119stochowa che ricorda la sacralit\u00e0 del luogo, caro alla memoria comune del popolo di Acquafondata e di quello polacco. \n\"Fontana vecchia\" (frazione Casalcassinese).\nAcqua sorgiva, incanalata dai Benedettini nell'secolo XI, che sgorga in un vascone di pietra in localit\u00e0 Collevecchio di Casalcassinese\nMonumento della zampogna.\nInaugurato il 6 gennaio 2011 in occasione dei cinquant'anni dal primo festival della zampogna.\nAltro.\nCentro storico e resti del castello di Acquafondata.\nIl centro storico di Acquafondata, sorge nella parte pi\u00f9 alta del piccolo borgo e occupa l'area perimetrale di quello che una volta era l'antico castello. Le case hanno inglobato le vecchie mura di cinta del castello, che restano ancora visibili in alcuni punti. Rimangono inoltre due porte di accesso al castello, le due torri superstiti dal rimaneggiamento dei secoli, nonch\u00e9 i suggestivi vicoletti a gradoni, i \"sottopassi\".\nSociet\u00e0.\nEmigrazione.\nAcquafondata ha vissuto il triste fenomeno dell\u2019emigrazione, in maniera pi\u00f9 massiccia a partire dalla fine del 1880. Le due destinazioni principali degli emigranti acquafondatari sono state Filadelfia (Stati Uniti) e Lione (Francia). Nel ventennio che va dal 1888 al 1908, soltanto negli Stati Uniti, sono sbarcate quasi 50 famiglie di Acquafondata; non si ha invece altrettanta sicurezza circa i dati riguardanti l\u2019emigrazione verso Lione la quale, probabilmente, non deve essere stata di minore entit\u00e0. A Lione infatti la comunit\u00e0 acquafondatara doveva essere abbastanza nutrita gi\u00e0 nel 1918 se si considera il dono di una corona di bronzo che quest\u2019ultima offr\u00ec ai caduti del paese di origine, dopo la prima guerra mondiale, che tuttora adorna il Monumento di Acquafondata.\nAlcuni degli emigranti sono successivamente ritornati in patria, acquistando campi o case con i risparmi del lavoro oltreoceano. Altri sono invece rimasti a Philadelphia, hanno messo su famiglia e hanno continuato a tenere saldo, in qualche modo, il legame con il paese di origine; emblematico a tal proposito \u00e8 l\u2019esempio del santuario della Madonna del Carmine di Acquafondata che dopo la seconda guerra mondiale fu riparato dai danni bellici quasi esclusivamente grazie al contributo degli acquafondatari residenti negli Stati Uniti.\nUna seconda ondata migratoria ha caratterizzato gli anni cinquanta e sessanta del Novecento. Questa volta la destinazione \u00e8 stata orientata principalmente verso Roma e il nord Italia per Acquafondata, verso Parigi e il Belgio per gli abitanti di Casalcassinese. Attualmente, soprattutto in estate, i due centri del comune tornano a popolarsi grazie al ritorno dei discendenti di quest\u2019ultimi emigranti, ancora legati indissolubilmente alle proprie radici, al territorio e alla memoria delle proprie famiglie di origine.\nLingue e dialetti.\nLa forma pi\u00f9 antica e pura del dialetto di Acquafondata, di uso comune fino agli anni 50-60 e ormai quasi definitivamente scomparso, conserva parole di chiara impronta latina; probabilmente la secolare appartenenza alla giurisdizione dell'abbazia di Montecassino, il frequente contatto con il latino monastico, ha contribuito alla diffusione e alla stratificazione di termini che si sono poi pi\u00f9 o meno \"volgarizzati\" e che sono arrivati fino ai nostri giorni.\nIl dialetto attuale, sebbene conservi ancora qualche impronta del vecchio \"volgare\", risente fortemente dei dialetti dell'area campana, essendo Acquafondata appartenuta prima alla Terra di Lavoro, e poi alla provincia di Caserta fino al 1927. Forte \u00e8 pure l'influsso dei limitrofi dialetti abruzzese-molisani i quali, mescolati alle predette caratteristiche, contribuiscono a forgiare la peculiarit\u00e0 del vernacolo di Acquafondata.\nUna curiosit\u00e0 da rilevare sul dialetto \u00e8 che quest'ultimo differisce sensibilmente tra Acquafondata capoluogo e Casalcassinese, sebbene i due nuclei abitati distino tra essi non pi\u00f9 di cinque chilometri.\nReligione.\nLa quasi totalit\u00e0 della popolazione confessa la religione cristiana di rito cattolico romano, giuridicamente suddivisa nelle due entit\u00e0 parrocchiali del territorio comunale: San Giovanni Battista in Acquafondata e Sant'Antonio di Padova in Casalcassinese. Le due parrocchie sono appartenute alla diocesi di Isernia e Venafro fino al 1976 e, successivamente, alla giurisdizione dell'abbazia territoriale di Montecassino fino al 23 ottobre del 2014; da questa data entrano a far parte della nuova diocesi di Sora-Cassino-Aquino-Pontecorvo, incluse nella zona pastorale di Cervaro.\nI Santi Patroni.\nPatrono del comune e della parrocchia di Acquafondata, viene ricordato solennemente nella festa che si celebra il 29 agosto, giorno in cui la Chiesa universale fa memoria del suo martirio. Dopo la celebrazione Eucaristica delle 11.00 nella chiesa madre, la lignea immagine settecentesca del santo Patrono sfila in processione tra le stradine del centro storico portata a spalla dagli uomini del paese. \npatrono della Comunit\u00e0 parrocchiale di Casalcassinese, viene ricordato il 13 giugno, giorno della memoria liturgica e festeggiato il 18 agosto. Dopo la Santa Messa e la tradizionale benedizione dei pani, si ordina la processione che tocca tutte le borgate della frazione.\nLa Madonna del Carmine.\nQuesta devozione mariana si accende in Acquafondata e nelle comunit\u00e0 vicine a partire dal venerd\u00ec 16 luglio 1841, giorno in cui accadde, secondo la tradizione orale e alcune testimonianze scritte una singolare apparizione. \nQuel giorno Nicolina Carcillo si recava nei campi per portare da mangiare a suo marito e agli altri contadini che erano al lavoro nei campi, quando si accorge di essere seguita da una bellissima signora, mai vista prima. La bella signora, che poi si rivela essere la Madonna del Carmine, rimprovera dolcemente la contadina di non essere rimasta in paese ad onorare la festa (il 16 luglio la Chiesa fa memoria della Madonna del Carmine) preferendo il lavoro alla pratica religiosa. Chiede che venga costruita una piccola cappella sul luogo di quell'incontro e che questa diventi il centro della preghiera, per ricondurre i lontani sulla via di Cristo. Il primo convertito sar\u00e0 Benedetto Simeone, il marito ateo e miscredente di Nicolina, che creder\u00e0 alla consorte a seguito della prodigiosa rimozione di un sasso, operata da Maria Vergine come segno. La cappella viene presto eretta ed oggi \u00e8 inglobata dal piccolo santuario della Madonna del Carmine, meta di quanti desiderano vivere una particolare esperienza di silenzio, di preghiera e di riconciliazione con Dio.\nLe iniziative al santuario, in onore della Madonna, si svolgono a partire dalla prima domenica di luglio, con il pellegrinaggio a piedi da Vallerotonda e con la processione che sale da Acquafondata recante la statua della Vergine, che durante l'anno \u00e8 custodita in parrocchia. Con la Messa presieduta dal vescovo si apre ufficialmente il periodo dei festeggiamenti; Il santuario resta aperto ogni giorno per la celebrazione della \"sedicina\" fino al 16 luglio, ricorrenza della solennit\u00e0 mariana.\nLa sera del 16 luglio una suggestiva fiaccolata, con la statua della Madonna, scende dal santuario alla parrocchia; l'immagine della Madonna del Carmine sale di nuovo al suo santuario l'ultima domenica di luglio, anniversario dell'incoronazione (30 luglio 2014). Dal santuario torner\u00e0 definitivamente in parrocchia la sera del 28 agosto (vigilia della festa patronale) accompagnata dalla solenne processione che vede la partecipazione di tanti devoti.\nCultura.\nIstruzione.\nScuole.\nNon sono presenti scuole nel territorio comunale.\nMusica.\nIl Complesso Bandistico d'Acquafondata, si \u00e8 costituito nel 1865; all'epoca indossava la divisa del corpo dei bersaglieri. Si tramanda che una sua particolare esibizione, alla fine dell'Ottocento, abbia portato benefici a tutta la comunit\u00e0. Tale esibizione, infatti, \u00e8 avvenuta durante un viaggio del re Vittorio Emanuele II, il quale partito da Roma per Caserta, fece sosta nell'Alta Terra di Lavoro fermandosi a Roccasecca. Questa circostanza fece s\u00ec che le autorit\u00e0 della zona accorressero a dare il benvenuto al Re, portandosi come motivo di acclamazione e saluto le proprie Bande Musicali.\nRimasta entusiasta per l'esibizione della Banda di Acquafondata (che per l'occasione suon\u00f2 la \u201cMarcia Reale\u201d) la regina Margherita di Savoia chiese di conoscere il maestro della Banda e il sindaco del Paese, per complimentarsi. Nel farsi avanti, il sindaco Angelo Russo si scus\u00f2 con la Regina dell'abito misero e delle ciocie che indossava; la sovrana, colpita nella sua sensibilit\u00e0, chiese al sindaco quale fosse il problema pi\u00f9 impellente della sua comunit\u00e0. Il sindaco espose il problema del ristagno dell'acqua che provocava la malaria. I lavori ebbero fine nel primo novecento con la realizzazione del traforo per lo scorrimento delle acque, traforo ancora oggi esistente nel Comune di Acquafondata.\nCucina.\nI piatti tipici della tradizione di Acquafondata sono sostanzialmente collegati alle stagioni e ai prodotti della terra. Le patate e i legumi sono gli alimenti base della cucina tradizionale, seguiti immediatamente dalla farina di mais con la quale si realizza il \"Tardaglione\", polenta \"verde\" con le rape. Lo spezzatino di pecora, il soffritto con le interiora dell'agnello e \"l'Abbuoto\" sono peculiari ai giorni festivi. Sempre dalla pecora si ricava il latte per la realizzazione di formaggi, modesta produzione a livello familiare unitamente alle salsicce di maiale, essiccate e conservate nello strutto. Per il Natale e il Capodanno ogni famiglia del paese confeziona gli \"sciusc\", ciambelline di pasta di pane, fritte e mangiate calde. La pastiera di riso invece \u00e8 la regina incontrastata della tavola pasquale, insieme alla grande frittata di salsicce e menta selvatica, realizzata con trentatr\u00e9 uova, uno per ciascun anno della vita di Cristo.\nEconomia.\nL'economia, di tipo familiare, \u00e8 legata alle attivit\u00e0 della pastorizia e dell'agricoltura, che da ultimo, ha visto l'introduzione della coltivazione della patata rossa.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 8 imprese operanti nel territorio comunale, che rappresentavano lo 0,02% del totale provinciale (33.605 imprese attive), hanno occupato 11 addetti, lo 0,01% del dato provinciale; in media, ogni impresa nel 2015 ha occupato poco pi\u00f9 di un addetto (1,38).\nGeografia antropica.\nIl territorio comunale \u00e8 caratterizzato da due nuclei abitati: Acquafondata capoluogo, sede del Municipio, e Casalcassinese, frazione di circa settanta abitanti. Casalcassinese a sua volta \u00e8 formato da diversi nuclei, piccole borgate che si estendono in una verde vallata all'altitudine di 750\u00a0m s.l.m. in prossimit\u00e0 del confine molisano.\nInfrastrutture e trasporti.\nStrade.\nIl paese di Acquafondata \u00e8 collegato tramite la Strada Provinciale SP41 ai paesi limitrofi di Vallerotonda e Viticuso.\nAmministrazione.\nNel 1902 cess\u00f2 l'unificazione amministrativa con Viticuso e Casalcassinese. Viticuso riottenne l'autonomia comunale mentre Casalcassinese rimase unito ad Acquafondata.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Acquafondata pass\u00f2 dalla provincia di Caserta a quella di Frosinone.\nSport.\nEscursionismo.\nIl Gruppo Escursionisti di Acquafondata (G.E.A.) organizza passeggiate ed eventi tra le vette pi\u00f9 belle dei monti del territorio. "}
{"id": "9541", "revid": "15756", "url": "https://it.wikipedia.org/wiki?curid=9541", "title": "Concesio", "text": "Concesio (\"Conses\" o \"Cons\u00e9s\" in dialetto bresciano, localmente pronunciato ) \u00e8 un comune italiano di abitanti della provincia di Brescia, in Lombardia. \u00c8 posto all'ingresso della Val Trompia, noto per essere stato il paese natale di Giovanni Battista Montini, il futuro papa Paolo VI.\nGeografia fisica.\nConcesio \u00e8 situato nella bassa Valle Trompia, ai piedi del Monte Spina, che ne delimita i confini a nord-est con il comune di Lumezzane, e del Monte Stella che lo separa, a ovest, dal comune di Gussago. Con una superficie di circa 19 km\u00b2, confina a ovest, appunto, con Gussago, a settentrione con il territorio di Villa Carcina, a est, con il comune di Bovezzo, a sud con la periferia nord di Brescia, e con Collebeato.\nCome tutta la zona presenta un livello di sismicit\u00e0 basso.\nIl clima.\nConcesio presenta tendenzialmente le fasi climatiche cittadine, proprio per la vicinanza geografica che lega il comune al capoluogo, godendo di un clima temperato umido in tutte le stagioni, con precipitazioni concentrate nei periodi primaverili ed autunnali\nIl Mella.\n\u00c8 il fiume che scorre anche nel comune di Concesio.\nNasce sui Monti Maniva, Colombine e Corna Blacca per poi confluire dopo circa 96\u00a0km nel fiume Oglio all'interno della stessa provincia.\nDenominato \"la M\u00e8la\" dagli abitanti dei paesi che attraversa, il corso d'acqua deriva il suo nome dal latino \"Mel\" o \"Mellis\" che significano \"miele\", forse ad indicare le antiche qualit\u00e0 ed abbondanza che lo distinguevano.\nFino ad alcuni decenni fa Concesio ha sempre avuto uno stretto rapporto con il fiume Mella che, essendo un corso perenne e dalla portata praticamente costante, ha ricoperto un ruolo fondamentale nell'economia della Valle sia in campo agrario (grazie ai numerosissimi canali di irrigazione costruiti fin dal Medioevo) che industriale, oltre che per uso privato nelle case dei cittadini.\nNaturalmente il fiume \u00e8 stato anche portatore di numerosi problemi: in passato, infatti, non sono mancate alluvioni e distruzioni. Cause principali:\nQuesti problemi sono stati risolti solo tra la fine del XIX secolo e l'inizio del XX, con la costruzione intensificata di argini e protezioni in rete di ferro e pietre di fiume. L'ultima tragica alluvione risale al 1850.\nImportante da ricordare la presenza, pi\u00f9 nota in antichit\u00e0, di slarghi ed isolotti al centro del fiume, che permettevano il transito con carichi leggeri dove non fosse possibile con ponti.\nAl giorno d'oggi, sfortunatamente, il problema principale (in continuo aumento) riguarda il fattore inquinamento.\nToponimo.\nL'origine toponomastica del nome Concesio \u00e8 probabilmente da ricercare nel termine \"concaesa\" che indica l'operazione di taglio dei boschi cedui: il territorio che divideva la citt\u00e0 di Brescia e la Val Trompia era infatti molto ricco di legname che veniva tagliato ed utilizzato per la costruzione dei tetti delle abitazioni o per il riscaldamento durante i freddi inverni.\nIl nome di Concesio (\"Conces(i)us\") appare per la prima volta in un'epigrafe ritrovata ad Augusta, in Sicilia, anche se pare che un nome simile fu inciso su monete d'argento, risalenti al VI secolo, e riconducibili alle trib\u00f9 galliche dei boi, o comunque transpadani.\nStoria.\nPeriodo Romano.\nPer secoli la zona fu contesa tra valligiani e cittadini impedendo quindi la formazione di un centro di aggregazione urbano, pertanto non esistono documenti che testimonino la nascita di Concesio. \u00c8 comunque probabile che il villaggio originario fosse prima triumplino, anche se per breve tempo, e poi romano. Data la sua posizione strategica tra la citt\u00e0 e la valle, Concesio era il punto adatto dove porre il confine della colonia romana Brixia (l'attuale Brescia) ed alcuni storici ritengono che Concesio sia stato il punto di partenza delle truppe di Publio Silio Nerva, nel 16 a.C., per la guerra contro i triumplini che si trasform\u00f2 successivamente nella guerra retica del 15 a.C. condotta da Druso.\nMedioevo.\nLa storia Medioevale di Concesio \u00e8 comune a moltissimi altri villaggi lombardi, quindi anche a Concesio era presente un vero e proprio patriziato: questi cittadini amministravano il territorio e le sue risorse secondo il principio del \"Bonus pater familias\". Dopo secoli di sfruttamento per\u00f2, la risorsa principale rappresentata dalla foresta andava piano piano esaurendosi per lasciare il posto alla campagna e con essa alle prime officine che battevano il ferro. Nacque cos\u00ec la \"pieve\" che fu fondamentale per l'aggregazione delle famiglie del paese e favoriva l'arrivo di nuovi nuclei familiari dalla citt\u00e0. Concesio fu il paese di origine di Rodolfo da Concesio, noto magistrato medioevale, che fu tra i promotori della resistenza a Barbarossa e della battaglia di Legnano del 29/05/1176 nonch\u00e9 firmatario della \"pace di Costanza\". Il suo nome figurebbe anche tra quelli che parteciparono alla Crociata del 1189 (anche se a tal riguardo esiste un unico documento di dubbia provenienza).\nL'era moderna e contemporanea.\nFu poi parzialmente infeudato ai Lodron e agli inizi del XV secolo, molti nobili si spinsero dalla citt\u00e0 fino a Concesio per acquistare terre coltivabili o per costruire case dove trascorrere i caldi mesi estivi. Tali arrivi portarono beneficio a tutti coloro che gi\u00e0 abitavano a Concesio perch\u00e9 vennero impiegati nelle case nobiliari come contadini, donne di servizio o manodopera in genere; inoltre grazie alla presenza di queste famiglie, Concesio assunse un posto di competenza nella storia di Brescia. Ma un evento drammatico avrebbe colpito Concesio, infatti nel 1856 il fiume Mella strarip\u00f2 allagando le terre circostanti e riprendendosi quello che aveva dato al paese per tanto tempo: i campi vennero sommersi dall'acqua, le officine furono distrutte e le case vicine allagate. Ma come sempre il paese riprese pian piano a vivere superando anche questa prova. Oggi questo paese \u00e8 un centro economico tra i pi\u00f9 importanti della provincia di Brescia con attivit\u00e0 industriali in continua espansione, anche se Concesio \u00e8 soprattutto noto per essere stato il paese che ha dato i natali a Papa Paolo VI nella casa che gi\u00e0 fu dei Lodron.\nSimbolo.\nConcesio non ha avuto fino ai prima anni '60 del XX secolo uno stemma ufficiale che rappresentasse il Comune, bens\u00ec erano usati drappi che rappresentavano le varie zone del paese.\nQuesto problema dovette essere affrontato a partire dal 1963, anno della nomina a pontefice massimo di Giovanni Battista Enrico Antonio Maria Montini, Paolo VI. Gli allora amministratori cittadini furono quindi obbligati a colmare la lacuna, anche perch\u00e9 gli occhi del mondo si erano posati sul piccolo paese a nord di Brescia.\nLo stemma del Comune scelto \u00e8 quello ancora in uso, e venne concesso con D.P.R. del 27 ottobre 1965; si blasona:\n\u00c8 dunque diviso in quattro parti, ognuna delle quali contiene un simbolo araldico.\nNel primo quadrante (\"in alto a sinistra\") \u00e8 riconoscibile lo stemma della famiglia Montini, la stessa di papa Paolo VI, rappresentato da tre colli verdi su sfondo purpureo, sormontati da tre gigli d'argento, a segnale del forte legame tra il paese e una delle famiglie storiche della zona.\nNel terzo quadrante pi\u00f9 in basso a sinistra invece \u00e8 presente il simbolo della famiglia Belucanti, rappresentato da un abete in un prato con sfondo argento.\nQuesta famiglia bresciana, ormai estinta, era dedita all'arte del commercio, e nel XVIII secolo si trasfer\u00ec a Concesio favorendo cos\u00ec il commercio locale e di conseguenza la propria economia, da qui il voluto richiamo.\nPassando al lato destro dell'emblema, nella parte superiore troviamo un leone argenteo su sfondo rosso (anche se il blasone riporta, probabilmente per errore, \u00abd\u2019argento e di nero\u00bb; lo stesso \u00e8 stato sempre rappresentato con il solo metallo) simbolo della famiglia Lodron, posti al comando delle tre valli di passaggio tra Trentino e Lombardia, dai vari imperatori di Germania e dai vescovi di Trento, che all'epoca era sotto il controllo tedesco.\nQuesta famiglia dopo essersi stabilita in un casale di campagna proprio nei pressi di Concesio, divenne tra le famiglie pi\u00f9 influenti della zona, ed \u00e8 forse per questo che venne scelta per entrare nello stemma ufficiale.\nL'ultimo quadrante, posto in basso a destra, \u00e8 ancora coinvolto in una disputa storica per quanto riguarda la sua attribuzione.\nDi certo si sa che appartenesse alla famiglia Caprioli, ma non si sa se attribuirlo ai Caprioli della frazione di San Vigilio o se invece agli omonimi residenti nell'altra frazione, la Stocchetta.\nFonti storiche sostengono che si riferisca ai primi, data la beneficenza che questa famiglia esercit\u00f2 sia nel XIX, che nel XX secolo.\nSociet\u00e0.\nEtnie.\nAl 2009 risultano in totale 878 persone, ovvero il 6,6% della popolazione residente; appartenenti alle principali comunit\u00e0:\nReligione.\nLa religione predominante in paese \u00e8 cattolica; mentre sono presenti tra i residenti stranieri comunit\u00e0 Sikh e musulmane.\nSono presenti quattro parrocchie: Santa Giulia, Sant'Andrea, Santi Vigilio e Gregorio Magno e Sant'Antonino, distribuite nelle varie frazioni, e appartenenti alla diocesi di Brescia.\nConcesio \u00e8 inoltre meta di notevoli pellegrinaggi, in quanto \u00e8 presente al suo interno la casa natale di papa Paolo VI.\nCultura.\nBiblioteca.\nIl Comune di Concesio \u00e8 uno dei venti comuni aggregati nel sistema bibliotecario della Valtrompia, una rete di biblioteche e di punti prestito della Valtrompia. La Biblioteca di Concesio si trova in via Mattei, 99 nella sede inaugurata il 29 maggio 2004. \u00c8 polo culturale del paese, sede di vari eventi culturali letterari, artistici e musicali.\nMonumenti e luoghi d'interesse.\n\u00c8 la principale attrattiva culturale del paese, ed \u00e8 situata nel cuore di Concesio, richiamando ogni anno il pellegrinaggio di molti fedeli.\nLa casa venne acquisita dalla famiglia Montini nel 1863, dai conti Lodron, dopo che questi ultimi decisero di abbandonare le terre concesiane.\nL'acquisto dell'abitazione lodronica, da parte di Gaetano Montini (nonno di Paolo VI), che in origine portava Benedetti di cognome, spostando la propria residenza da Sarezzo (da qui il cognome Montini, in riferimento alla provenienza dalla montagna) a Concesio, fu dovuto alla tendenza che all'epoca era presente tra le famiglie nobili: ovvero quella di avvicinare il pi\u00f9 possibile i propri possedimenti nei paraggi dei grossi centri abitati; in questo caso di Brescia.\nOggi la casa \u00e8 divenuta un museo, ed \u00e8 stata apposta una lapide commemorativa sulla facciata a ricordo del pontefice:\nMuovendosi verso l'interno del paese troviamo la pieve, una chiesa fondata nel IX secolo, sulle rovine di un luogo di culto preesistente, forse un oratorio, alla quale venne poi aggiunto un piccolo cimitero e qualche costruzione correlata, che diede il nome alla zona (frazione) di Concesio in cui si trova: la pieve di Concesio.\nConsacrata nel 1540 da monsignor Gerolamo Vascherio, e dedicata a sant'Antonino di Piacenza, la chiesa mantiene ancora la forma e la posizione di allora.Il 31 gennaio del 1650 venne donato dall'arciprete Caradelli, il primo organo, mentre pi\u00f9 tardi, dal 1727 al 1730, Giovanni Battista Marchetti, architetto del duomo nuovo di Brescia, realizz\u00f2, su incarico della parrocchia, le cappelle del Santissimo Sacramento, e le due adiacenti dedicate a san Carlo Borromeo e a santa Caterina d'Alessandria.\nNel presbiterio campeggia l'altare maggiore, che colpisce per la propria maestosit\u00e0, mentre sullo sfondo \u00e8 raffigurato il \"Martirio di sant'Antonino\", opera del bolognese Giovan Gioseffo Dal Sole.\nLa navata di destra contiene l'altare di San Lorenzo, con un dipinto di \"Cristo spirante\" realizzato dal bresciano Daniele Olmi nel 1733, mentre a seguire troviamo l'altare di Pietro Scalvini, dedicato a \"Maria Assunta\", che contiene un affresco riguardante l'assunzione di Maria, considerato da molti, uno dei pi\u00f9 bei capolavori del Settecento bresciano.\nL'oratorio di San Rocco, edificato sicuramente prima del 1500, era un luogo di preghiera della famiglia Lodron. Al suo interno possiamo trovare affreschi di Jacopo Palma il Giovane, come \"Madonna col Bambino e i santi Rocco, Girolamo, Elena e Sebastiano\", incastonato in soasa lignea dorata, contenuta tuttora nella chiesa di San Rocco a Concesio.\nNel 1928 venne costruita a lato una chiesa pi\u00f9 grande predominando cos\u00ec sulla pi\u00f9 piccola, ma pi\u00f9 antica costruzione, che in seguito divenne abitazione privata, anche se nella controfacciata \"moderna\", compaiono due affreschi appartenenti all'oratorio originale.\nUn altro oratorio, quello di Sant'Andrea, situato presso la frazione chiamata \"Antegnago\" o \"Artegnago\", dedicato al santo apostolo contribuir\u00e0 a rinominare la frazione da Angegnago appunto in Sant'Andrea.\n\u00c8 posto al di sotto del livello stradale, e tutt'oggi difficilmente visibile per via della posizione nei confronti della carreggiata stradale, viene fatto risalire intorno al XV secolo, cos\u00ec come il piccolo campanile annesso, che venne per\u00f2 ristrutturato nel 1620.\nOggi \u00e8 agibile, e completamente restaurata.\nNella zona di San Vigilio troviamo la chiesa di San Vigilio al monte, una piccola costruzione, situata in prossimit\u00e0 del colle principale di San Vigilio, che alcuni studiosi ipotizzano possa risalire al 500, e possa aver contenuto delle reliquie del santo a lei dedicata: San Vigilio.\nAl suo intero troviamo affreschi (presumibilmente) cinquecenteschi, oltre che una statua di san Rocco del 1700.\n\u00c8 la parrocchia di San Vigilio, intitolata a san Gregorio, e venne costruita nei primi anni del Trecento, e poi ristrutturata nel 1632.\nAl suo interno \u00e8 presente una tela di una tela Paolo Caylina il Giovane del 1540, la \"Madonna col Bambino tra santa Caterina da Siena ed un'altra santa domenicana\", insieme ad altre tele ed affreschi seicenteschi e settecenteschi.\nUn particolare ruolo artistico-religioso \u00e8 svolto dal santuario della Madonna della Stella, posto sul colle della Selva, poi rinominato \"della Stella\", proprio grazie alla presenza del santuario mariano, tra San Vigilio, Cellatica e Gussago.\nRealizzato nei primi del Cinquecento, al suo interno sono custoditi quadri e sculture di indubbio valore artistico, realizzate tra il 1500 e il 1700. Tra gli artisti maggiori che abbellirono questo luogo troviamo il Romanino e Luciano Minguzzi.\nLa chiesa di Santa Giulia a Costorio venne realizzata verso fine Ottocento, per rispondere alla crescita continua della popolazione residente, ma la cui struttura originale viene fatta risalire al XVI secolo, come cappelletta dedicata alla Maria Vergine e a santa Giulia martire.\nVenne inaugurata il 3 settembre del 1912, e finalmente intitolata alla Santa martire in Corsica.\nLa facciata, divisa in tre parti da grossi cornicioni, presenta richiami ad elementi settecenteschi, oltre che quattro finte colonne ornamentali.\nAll'interno troviamo la pala de \"La Madonna col bambino\" e \"I santi Giulia, Lucia e Francesco D'Assisi\", disegnati da Jacomo Ferrabosco nel 1688.\nLe frazioni.\nAttualmente Concesio \u00e8 diviso in 8 frazioni distinte, ma confinanti una con l'altra, offrendo quasi sempre una certa soluzione di continuit\u00e0 del territorio.\nSant'Andrea (o Antegnago).\nNella zona sud-est, confinante con il comune di Bovezzo, troviamo la frazione di Antegnago, o meglio conosciuta come Sant'Andrea, nata all'incirca nel XV secolo per via dell'oratorio da cui poi prender\u00e0 anche il nome.\nLa Stocchetta.\nA mezzogiorno troviamo la frazione della Stocchetta, facente capo anche al comune di Brescia, e il cui nome risale al tempo dei longobardi, quand'era chiamata \"C\u00e0 d'Esem\", ovvero \"Casa d'Esimo\".Il nome \"Stocchetta\" deriva dalla probabile presenza nella zona d'una piccola fabbrica di stocchi, ovvero piccoli pugnali.\nQuest'ipotesi \u00e8 accreditata anche da una satira di Vittorio Alfieri, il quale apostrofava le donne sue contemporanee per l'ostentata scollatura sul petto.\nCampagnole.\n\u00c8 una frazione situata tra la \"Stocchetta\" e \"Ca' de Bosio\", e si caratterizza per l'esigua presenza di insediamenti abitativi per favorire uno sviluppo pi\u00f9 che altro industriale.\nIn passato la zona era adibita all'agricoltura, e alla pastorizia, oltre che alla pesca, data la vicinanza con il fiume Mella. Da qui il nome Campagnole.\nRoncaglie.\nSono la zona che congiunge \"Sant'Andrea\" e \"Campagnole\" dalla \"pieve di Concesio\".\nOggi \u00e8 caratterizzata da un discreto insediamento urbano, tenuto conto della situazione scoscesa e sconnessa del terreno, dovuta alla vicinanza con il monte Spina. Questa sua natura collinare gli \u00e8 valso l'appellativo di Roncaglie.\nPieve.\nLa pieve di Concesio prende il nome dalla chiesa edificata sul suo territorio, anche se documenti storici sul suo conto, dimostrano che questa zona era gi\u00e0 insediata molto tempo prima.\n\u00c8 il cuore del paese, sia per la disposizione geografica che dal punto di vista storico. Da qui infatti, part\u00ec il motore che svilupp\u00f2 il paese moderno.\nQui nacque Rodolfo da Concesio, magistrato medievale che fu tra i promotori della resistenza a Barbarossa, e firmatario della pace di Costanza.\nSan Vigilio.\nSituato in un'insenatura che dalla Val Trompia porta alla Franciacorta, ed attualmente confinante con i comuni di Cellatica e Gussago, era comune autonomo gi\u00e0 nel 1297, e fu annesso al territorio comunale di Concesio nel 1928.\nGli elementi storici riguardo a questa frazione risalgono almeno all'epoca romana, e per alcuni versi la sua storia differisce quasi integralmente da quella di Concesio paese.\nCostorio.\nCostorio \u00e8 l'ultima di Concesio prima del comune di Villa Carcina, ed \u00e8 situato nella strozzatura che il fiume Mella d\u00e0 con le colline circostanti.\nL'origine di questa frazione \u00e8 attribuibile ai primi del Cinquecento quando venne edificata la piccola cappella dedicata a Santa Giulia. Ovviamente la forma e la densit\u00e0 abitativa attuali sono molto diverse da quelle che aveva all'epoca, quando ancora era una localit\u00e0 agricola, pi\u00f9 che altro di passaggio per raggiungere la Val Trompia.\nLo sviluppo che ha permesso lo stato attuale delle cose \u00e8 databile nei primi anni del 1830, quando lavori di ammodernamento della \"Via Triumplina\", permisero di ampliare le soluzioni urbane preesistenti, e di fare di Costorio una vera e propria frazione.\nInfrastrutture e trasporti.\nFra il 1882 e il 1954 Concesio ospit\u00f2 una stazione della tranvia della Val Trompia.\nSport.\nCalcio.\nLa principale squadra di calcio della citt\u00e0 \u00e8 \"Concesio Calcio A.S.D.\" che milita nel girone D lombardo di Promozione. \u00c8 nato nel 1974."}
