{"id": "29492", "revid": "1516566", "url": "https://it.wikipedia.org/wiki?curid=29492", "title": "Porto Torres", "text": "Porto Torres (\"Posthud\u00f2rra\" in turritano) \u00e8 un comune italiano di 21 231 abitanti della rete metropolitana del nord Sardegna, della provincia di Sassari e del consorzio industriale provinciale.\nFondata dai romani nel I secolo a.C sulla foce del Riu Mannu, fu la prima colonia romana dell'isola. Antica capitale del Giudicato di Torres-Logudoro con il nome di \"Torres\", fu di grande prestigio nel contesto sardo per molti secoli in particolare per la presenza del suo porto.\nSede episcopale fino al 1441, fu sostituita dalla citt\u00e0 di Sassari nella funzione di principale centro urbano nel tardo medioevo. La borgata, diventata indipendente dal punto di vista amministrativo da Sassari nel 1842, ha guadagnato ufficialmente lo status di citt\u00e0 nel 1960.\nSede della pi\u00f9 grande zona industriale della Sardegna, dopo il crollo del settore ed il processo di deindustrializzazione legato nel frattempo all'istituzione del parco nazionale dell'Asinara, si ritrova in una fase di riconversione da polo industriale a polo turistico.\nGeografia fisica.\nTerritorio.\nIl nucleo di Porto Torres \u00e8 situato sulla parte nord-occidentale delle coste sarde, all'interno del golfo dell'Asinara in una posizione strategica. Ha un territorio di ettari, l'esatta met\u00e0 dei quali sono costituiti dall'isola Piana e dall'Asinara, che \u00e8 sede dell'omonimo parco nazionale; la maggior parte del territorio non isolano \u00e8 caratterizzato dalla seconda pianura sarda della Nurra, fatta eccezione di alcuni colli, il pi\u00f9 alto dei quali \u00e8 monte Alvaro (), che ospita una cava a cielo aperto dove si estrae il calcare.\nIl territorio \u00e8 attraversato da due fiumi: il Riu Mannu, che spezza l'agglomerato urbano fornendo un confine naturale fra la zona industriale ed il centro abitato e sfocia nelle zone del ponte romano direttamente sulla spiaggia della Marinella, e il Fiume Santo, che delimita i confini del comune a ponente. Nel suo territorio \u00e8 presente lo stagno di Gennano, situato nella zona industriale di Porto Torres, la pi\u00f9 ampia della Sardegna con la sua superficie di . Presenta una particolare costa: ad est si estende il litorale di Platamona, mentre lungo la cittadina sono presenti molte scogliere di tufo con falesie superiori ai , interrotte soltanto da spiagge come Balai, lo Scogliolungo e la Renaredda. Il territorio comunale \u00e8 delimitato a nord dal golfo dell'Asinara e per i restanti punti cardinali confina esclusivamente con Sassari.\nClima.\nIl clima \u00e8 di tipo mediterraneo (Classificazione dei climi di K\u00f6ppen \"Csa\"); caldo e temperato e mitigato dalla vicinanza al mare. In inverno esiste molta piovosit\u00e0 rispetto all'estate che invece ha tendenza alla siccit\u00e0. La temperatura media annuale di Porto Torres \u00e8 e il valore di piovosit\u00e0 media annuale \u00e8 stimato attorno ai . Nel mese di agosto, ovvero il mese pi\u00f9 caldo dell'anno, la temperatura media \u00e8 di . Il mese pi\u00f9 freddo dell'anno \u00e8 solitamente gennaio con la sua media di . La temperatura annuale dell'acqua \u00e8 in media di . Intorno al 19 di agosto l'acqua raggiunge la pi\u00f9 alta temperatura dell'anno con circa . Intorno al 2 di febbraio invece si manifestano le pi\u00f9 basse temperature medie dell'acqua che si attestano circa sui . Per tutto il territorio dell'isola dell'Asinara \u00e8 in servizio la stazione meteorologica dell'Asinara.\nOrigine del nome.\nCon la fondazione ufficiale del centro urbano nel 46 a.C. la neonata urbe venne battezzata con il nome di \"Colonia Iulia\" \"Turris Libisonis\". Il toponimo \u00e8 composto da \"Turris\", cio\u00e8 \"torre\" in latino, e dal nome \"Libisonis\", di sicura connessione con la denominazione antica del Nord Africa (Libya), regione che ha avuto fin da et\u00e0 preistorica una rilevante continuit\u00e0 di rapporti con la Sardegna.\nNel periodo post-romano Porto Torres era nota semplicemente come \"Turris\", che presto venne corrotto trasformandosi in \"Torres\". Durante la dominazione aragonese data la sua principale funzione di approdo portuale in funzione di Sassari era semplicemente chiamata come \"lo Port\" in catalano antico. In epoca preunitaria il paese era comunemente noto con il nome di \"Portotorre\". Questo toponimo deriverebbe dall'associazione fra il porto dell'epoca e la torre aragonese costruita nel 1325. Nel corso dell'Ottocento il nome muter\u00e0 in \"Portotorres\".\nIl paese era comunemente noto come Portotorres (senza lo spazio fra le due parole) fino al 16 febbraio 1960, giorno in cui venne insignito del titolo onorifico di citt\u00e0. Da allora il nome ufficiale \u00e8 \"Porto Torres\".\nPorto Torres \u00e8 nota come \"Poltu T\u00f2rra\" in castellanese, \"Poltu T\u00f9rri\" in gallurese e \"Portu T\u00f9rre\" in sardo. Il nome riportato privo di spaziatura fra le due parole rimane vivo nella denominazione ufficiale in lingua sassarese, ovvero \"Posthud\u00f2rra.\"\nStoria.\nRinvenimenti paleontologici, preistoria ed et\u00e0 del bronzo/nuragica.\nNei pressi di Fiume Santo sono stati rinvenuti diversi resti di animali risalenti al tardo Miocene, circa 9 milioni di anni fa. La frequentazione umana sui territori di Porto Torres \u00e8 attestata gi\u00e0 nel periodo prenuragico. \nPeriodo romano.\nNel 46 a.C venne fondata la Colonia Iulia Turris Libisonis. Importante fu il \"Flumen Turritanum\", navigabile per alcuni chilometri. Grazie alla costruzione del ponte romano nel I secolo d.C. si pot\u00e9 collegare la citt\u00e0 direttamente con i vasti campi di frumento della Nurra e con i vicini giacimenti minerari.\nPeriodo medievale.\nPrima della caduta dell'Impero romano d'Occidente la citt\u00e0 di \"Turris\" fu conquistata dai Vandali. La dominazione dur\u00f2 fino al 533. Sconfitti i Vandali vi si insediarono i Bizantini ed in quel periodo Turris era residenza di \"possessores\" e \"decuriones\" (esattori di tasse). Molto probabilmente era presente anche un \"curator urbis\", ovvero un funzionario cittadino nominato dal vescovo.\nLa minaccia dei Longobardi port\u00f2 Turris a predisporre pesanti difese e ad ospitare contingenti militari. Dopo l'interruzione dei contatti con Costantinopoli nel corso del IX e del X secolo vennero a formarsi i quattro giudicati sardi, tra cui il Giudicato di Torres-Logudoro, con capitale iniziale proprio Torres. La citt\u00e0 era ancora il secondo centro dell'isola politicamente, religiosamente e per dimensioni demografiche. Intorno al 1065 su iniziativa del Giudice Comita fu edificata la Basilica di San Gavino, cattedrale fino al 1441. In questo periodo la citt\u00e0 di Torres inizi\u00f2 il suo declino a causa della malaria e delle costanti incursioni piratesche che iniziarono ad affliggere le citt\u00e0 costiere portando la popolazione a ritirarsi nell'entroterra rifugiandosi in luoghi come il vicino villaggio di Sassari, che proprio in questo periodo inizi\u00f2 la sua ascesa nel diventare il maggiore centro del nord-ovest. Nelle fasi finali del giudicato fu proprio Sassari a divenire la capitale (prima ancora vi fu Ardara, scelta sempre per gli stessi motivi). Il Giudicato di Torres cess\u00f2 di esistere nel 1259. Dopo la dissoluzione la citt\u00e0 venne assorbita dal libero comune di Sassari, che ebbe vita breve poich\u00e9 con l'arrivo della flotta di Alfonso IV d'Aragona divenne uno stato vassallo del nascente Regno di Sardegna e Corsica. Tale subordinazione divenne ufficiale il 4 luglio 1323, dando il via alla lunga dominazione aragonese che plasm\u00f2 la citt\u00e0.\nIl Regno di Sardegna ed il periodo spagnolo/sabaudo.\nGi\u00e0 nel periodo giudicale Torres cadde in un profondo oblio: da capitale del regno e sede arcivescovile divenne pressoch\u00e9 disabitata. Nel 1538 il corsaro Barbarossa saccheggi\u00f2 e depred\u00f2 la Basilica di San Gavino. Nel 1571 Re Filippo I ordin\u00f2 di costruire sui litorali della Sardegna delle torri di guardia contro l'invasione degli ottomani, le quali arrivarono complessivamente ad un numero di centocinque strutture (Nell'attuale territorio di Porto Torres furono costruite la torre di abbacurrente, la torre di trabuccato, la torre della finanza, la torre di Cala d'Arena e la torre di Cala d'Oliva). Dal 1598 al trono di Spagna e re di Sardegna sal\u00ec Filippo II. Nel 1621 a Filippo II succedette il figlio Filippo III di Spagna, che regn\u00f2 sino al 1665. Alla sua morte gli succedette Carlo II di Spagna. Nel frattempo in citt\u00e0 le stesse galee che nel 1623 assalirono Posada invasero nuovamente le coste sarde nel 1627 penetrando e saccheggiando per la seconda volta la Chiesa di San Gavino. Nel 1700 Carlo II mor\u00ec senza lasciare eredi. Per suo volere testamentario fu nominato Re di Spagna Filippo V. Nel frattempo Carlo d'Asburgo si stabil\u00ec a Barcellona e nel 1703 si fece nominare anch'egli re di Spagna con il nome di Carlo III. In tutto il regno ci furono due fazioni favorevoli per l'uno o per l'altro sovrano. Nel 1708 dopo una sanguinosa battaglia fu conquistata Cagliari ed il vincitore Carlo III, diventato sia imperatore d'Austria che Re catalano/aragonese, nomin\u00f2 vicer\u00e9 un suo fiduciario. L'isola di conseguenza divenne austriaca ufficialmente nel 1713, rimanendo tale sino a quando con un nuovo trattato la si cedette ai Savoia. Nel 1713 fu firmato un trattato dove si stabil\u00ec che Filippo V poteva continuare ad essere Re di Spagna cedendo per\u00f2 parte dei territori del suo regno. La Sardegna fu ceduta agli Asburgo e la Sicilia e una parte del milanese ai Savoia. Filippo V di Spagna comunque non accett\u00f2 il trattato e con una spedizione militare occup\u00f2 la Sardegna e la Sicilia. Nel 1717 con una flotta ed un esercito di uomini arriv\u00f2 a Porto Torres costringendo i sassaresi alla resa, subordinandoli nuovamente al controllo spagnolo.\nNel 1718 fu firmato un nuovo armistizio stabilendo che la Sardegna anzich\u00e9 la Sicilia fosse data ai Savoia. L'accordo, ratificato a L'Aia nel 1720, fece abbandonare ai Savoia la Sicilia per prendere possesso della Sardegna costituendo il nuovo Regno di Sardegna. Nel 1756 Carlo Emanuele III approv\u00f2 il restauro del porto. Nel 1765 l'opera di restauro venne bloccata per mancanza di fondi. Nel 1766 si procedette comunque al recupero della torre del porto. Il porto nel frattempo, mai restaurato completamente, andava rovinandosi fino a diventare parzialmente inagibile. Nel 1791 si fece ricorso a Vittorio Amedeo III per l'anticipazione dei fondi da elargire per intraprendere le operazioni di riqualificazione.\nNel 1821 aveva 600 abitanti ed era comunemente chiamata \"Portotorre\". Il movimento del porto e la costruzione della Carlo Felice, completata nel 1828, determinarono la rinascita del paese. All'epoca i centri abitati erano due: il pi\u00f9 grande era abbarbicato sul colle Angellu, tutt'intorno alla Basilica di San Gavino, l'altro invece era la borgata portuale. Quest'ultima aveva avuto la costruzione, nel 1826, della Chiesa della Beata Vergine della Consolata. Con l'espansione urbanistica in poco tempo le due borgate si unirono. Il re Carlo Felice dopo la sua seconda visita venne persuaso a concedere maggiore autonomia amministrativa e nel 1842 nacque il comune di Porto Torres. Nel 1872 si complet\u00f2 la tratta ferroviaria di Sassari-Porto Torres. In particolare sotto il regime piemontese le rotte tra i maggiori porti toscani e liguri furono concentrate su Porto Torres, facendo rifiorire i traffici marittimi nel nord Sardegna. Inoltre, durante questo periodo fu iniziata la costruzione del porto moderno. Nel 1820 vennero istituiti a Porto Torres gli uffici doganali Nel 1833 giunsero i primi fondi per l'avvio di opere di manutenzione e miglioramento portuale. Le opere consistettero solo in un prolungamento dei moli, tanto da far s\u00ec che alla data dell'unificazione del regno il porto non aveva subito rilevanti modifiche strutturali.\nDal Novecento ad oggi.\nLe due guerre mondiali.\nNella prima met\u00e0 del XX secolo l'economia turritana era la somma di pesca e agricoltura, alle quali stava per aggiungersi come in epoca romana anche l'esportazione di minerali.\nNel 1915 il centro urbano sub\u00ec una forte crisi a causa del conflitto in corso. La colonia penale istituita all'Asinara dal 1885 venne usata come prigione militare. Furono imbarcati per l'Asinara prigionieri di guerra e tra il 1915 ed il 1916 se ne riuscirono a far arrivare vivi sull'isola . Circa prigionieri morirono per le malattie infettive e solo poterono lasciare l'isola nel 1916. Nel 1919 l\u2019Asinara cess\u00f2 di essere una prigione militare. L'esportazione del ferro della Nurra iniziata nel 1916 e che si era interrotta per il pericolo dei sottomarini riprese rapidamente nello stesso anno. Per quanto riguarda la pesca a Porto di Torres si registr\u00f2 il minimo nel periodo precedente alla prima guerra mondiale. La pesca nel 1925 registr\u00f2 il suo massimo splendore e si mantenne stazionaria negli anni seguenti. Si verific\u00f2 nel 1928 il miglioramento dei trasporti marittimi grazie ai migliorati rapporti con i vari porti del Regno. Nel frattempo Bagnoli, Piombino e Trieste avevano assorbito la quasi totalit\u00e0 dell\u2019esportazione del minerale di ferro della Nurra. Nel 1929 il movimento fascista per sopprimere il fenomeno del caporalato fond\u00f2 la \"Compagnia portuale Armando Casalini\".\nNel 1937 dopo la guerra d'Etiopia furono deportati all'Asinara diverse centinaia di soldati etiopi. Tra essi vi furono molti membri della nobilt\u00e0 etiope, inclusa la principessa Romanework Haile Selassie. Con lo scoppio della seconda guerra mondiale si trov\u00f2 ad avere nel porto di Porto Torres un obiettivo di grande interesse militare. Il 10 maggio 1942 Benito Mussolini visit\u00f2 Porto Torres accompagnato da Aldo Vidussoni.\nIl 18 aprile 1943 venne bombardata dagli Alleati. Nel bombardamento gran parte delle bombe cadde in mare ma diversi ordigni caddero nel centro urbano. Nell'attacco 5 civili rimasero uccisi fra cui due bambine di 11 e 12 anni. Il 25 maggio 1943 alle 9:30 circa l'ex-baleniera riconvertita a peschereccio \"Onda\" durante la sua battuta di pesca impiglia la sua rete su un sommergibile Alleato. Poco dopo, il 31 maggio, l\"Onda\" esce nuovamente dal porto per recuperare le sue reti, ma venne bombardata. Dell'equipaggio rimarranno vivi solo due membri.\nIl dopoguerra e la svolta industriale.\nAl referendum del 2 giugno 1946 la popolazione vot\u00f2 la monarchia al 51,40% e la repubblica al 48,60%. Nel 1957 mentre la cittadina attraversava una crisi economica l'ingegnere Angelo Rovelli gett\u00f2 le basi per l'avviamento del futuro polo petrolchimico di Porto Torres. Nel febbraio 1960 Porto Torres ottiene il titolo onorifico di citt\u00e0. Nel 1962 infine fu centro di un'iniziativa di industrializzazione divenendo sede della SIR - Societ\u00e0 Italiana Resine che vi si stabil\u00ec con impianti petrolchimici.\nQuesto boom industriale segn\u00f2 profondamente la cittadina: tra il 1961 e il 1971 la popolazione aument\u00f2 di abitanti e il tasso di crescita fu cos\u00ec prosperoso da far ipotizzare l'arrivo ai abitanti entro il 1990. Gli ingenti finanziamenti per la SIR non si arrestarono mai in tutta la prima met\u00e0 degli anni settanta.\nTale crescita termin\u00f2 nel 1981 quando la SIR fall\u00ec sotto un debito di tre mila miliardi di lire e l'azienda venne rilevata dall'Eni, che continu\u00f2 l'attivit\u00e0 del petrolchimico. Durante il 1998 nel frattempo si procedette all'eliminazione del carcere di massima sicurezza dell'Asinara ed alla fondazione del Parco Nazionale dell'Asinara. Negli anni novanta ed all'inizio degli anni 2000 ci fu uno sviluppo economico per il porto e conseguentemente per tutta la cittadina. La crisi globale del 2007 distrusse definitivamente l'economia del polo industriale. Nel 2010 l'impianto petrolchimico chiuse lasciando in cassa integrazione centinaia di lavoratori. \"Matr\u00ecca\", una divisione aziendale dell'Eni e della Novamont, si impegn\u00f2 a costruire nella zona dell'ex petrolchimico una fabbrica sulla chimica verde con lo scopo di assorbire la maggior parte dei lavoratori dell'ex petrolchimico. Porto Torres da polo industriale qual era si trova nella difficile situazione di riconvertirsi a localit\u00e0 turistica. La zona industriale della Marinella si trova in fase di bonifica e riconversione, cos\u00ec come tutti gli edifici industriali presenti nel centro cittadino sono stati rimossi o riconvertiti ad altro uso. Il porto civile \u00e8 stato ampliato e predisposto per il transito turistico.\nSimboli.\nRiguardante il proprio stemma lo statuto comunale afferma:\nIl colore ufficiale di Porto Torres \u00e8 dunque l'azzurro. Lo stemma del comune presenta caratteristiche standard tipiche di altri stemmi adottati da altri comuni italiani: esso infatti \u00e8 composto da uno scudo sannitico di colore azzurro Savoia (colore come gi\u00e0 accennato tradizionale del comune, nonch\u00e9 colore ufficiale dell'Italia dal 1861), una torre merlata aperta e finestrata di azzurro, la corona muraria (atta a simboleggiare il proprio status di Citt\u00e0) e due rami (uno di alloro ed uno di quercia) legati fra di loro dal nastro tricolore. Nella versione ottocentesca dello stemma era rappresentato nella parte bassa dello scudo anche il mare (come rappresentazione della propria portualit\u00e0), i colori riportati sullo scudo erano contemporaneamente il rosso ed il blu e la corona non era quella muraria ma quella del marchese del Regno d'Italia. Se la maggior parte delle caratteristiche sono state adottate molto probabilmente nel periodo di amministrazione sabauda prima ed italiana poi, la torre merlata risulta essere indubbiamente un'eredita del Giudicato di Torres.\nOnorificenze.\nAl seguito del fiorente sviluppo industriale il comune venne onorificato del titolo di Citt\u00e0 con il DPR del 16/02/1960.\nSociet\u00e0.\nEvoluzione demografica.\nL'evoluzione demografica subisce un forte incremento grazie all'industrializzazione, stabilizzandosi poi con il crollo del settore.\nEtnie e minoranze straniere.\nAl 31 dicembre 2019 a Porto Torres risultavano residenti 499 cittadini stranieri. Le nazionalit\u00e0 pi\u00f9 numerose erano:\nLingue e dialetti.\nPorto Torres \u00e8 il luogo di origine della lingua turritana, che condivide con i centri di Sassari, Sorso e Stintino ma con delle piccole inflessioni dialettali:\nPu\u00f2 annoverare come esponente linguistico il poeta Gian Paolo Bazzoni, figlio del poeta e scrittore \"Peppino Bazzoni \"Marinaru\"\".\nTradizione e folclore.\nLa festa del santo patrono coincide con la domenica di Pentecoste ed \u00e8 detta \"Festha manna\": nei tre giorni della festa la strada che porta da viale Indipendenza al corso Vittorio Emanuele passando per la basilica di San Gavino \u00e8 popolata da chioschi e bancarelle di ogni tipo, e nelle settimane a cavallo della festa il comune organizza diversi eventi musicali e culturali nelle zone di Balai o a ridosso del municipio. La tradizione, ormai quasi totalmente abbandonata, prevedeva che gli abitanti di Sassari, Sorso e dintorni arrivassero a piedi sino alla basilica di San Gavino per celebrare la messa della mezzanotte.\nIstituzioni, enti e associazioni.\nA Porto Torres \u00e8 attiva la sede amministrativa del Parco Nazionale dell'Asinara, della Capitaneria del Porto di Porto Torres, dell'unit\u00e0 territoriale dell'ufficio di sanit\u00e0 marittima aerea dell'USMAF di Campania e Sardegna e della sede operativa della soprintendenza archeologica di Sassari e Nuoro\nCultura.\nIstruzione.\nBiblioteche.\nLa biblioteca comunale di Porto Torres \u00e8 intitolata ad Antonio Pigliaru ed \u00e8 l'unica in tutta la citt\u00e0.\nRicerca.\nNell'ambito della ricerca scientifica dal 2012 \u00e8 presente il polo creato dal progetto Matr\u00ecca. Tale centro include un laboratorio di sintesi chimica, un laboratorio di analisi chimico-fisica e 7 impianti pilota. Nel Centro Ricerche operano tecnici impegnati nel campo di sviluppo di nuove tecnologie di produzione di materie prime da fonti rinnovabili ed un nuovo modello di economia che coinvolge industria, agricoltura, ambiente ed economia locale in un grande progetto di riqualificazione e innovazione.\nScuole.\nPorto Torres ossiede in tutto 21 complessi scolastici suddivisi fra scuole dell'infanzia, elementari e medie, licei ed istituti tecnici. Dei 21 complessi presenti 20 sono statali ed 1 paritario. Dei complessi scolastici il pi\u00f9 conosciuto \u00e8 l'Istituto tecnico nautico.\n\u00c8 inoltre sede di una scuola civica musicale che offre una didattica in molti ambiti della musica strumentale e vocale.\nMedia.\nRadio.\nRadio del Golfo, fondata nel 1975 trasmette 24 ore su 24 via web e in FM in alcune zone della Sardegna.\nTeatro.\n\u00c8 sede del teatro comunale Andrea Parodi, con una capienza di 625 posti a sedere.\nCinema.\nIl film del 2018 Nastro d'argento al migliore soggetto \"Ovunque proteggimi\" di Bonifacio Angius \u00e8 parzialmente girato a Porto Torres.\nMusica.\nPorto Torres \u00e8 sede del Coro polifonico turritano, un coro a voci miste di 30 elementi fondato nel 1959.\nEventi.\nAlla fine del mese di agosto si svolge la manifestazione \"Suoni &amp; Sapori\" che abbina la degustazione dei prodotti tipici sardi con concerti di vari artisti dell'isola. La Giornata dello sport, un open day che promuove lo sport per bambini, giovani e adulti, si svolge con cadenza annuale. Dal punto di vista musicale \u00e8 presente Il \"Festival Internazionale di Musiche Polifoniche Voci d\u2019Europa\u201d a cura del Coro polifonico turritano. La \"Regata del pescatore\" \u00e8 un evento che rievoca uno spaccato della giornata tipica del pescatore degli inizi del secolo scorso: gli equipaggi in gara si sfidano in una gara di pesca utilizzando per\u00f2 esclusivamente strumentazioni e tecniche del passato, come vogare con pesanti remi di legno all'interno di un gozzo e trovare un punto di pesca senza ausilio del GPS.\nGeografia antropica.\nUrbanistica.\nIl comune di Porto Torres \u00e8 suddiviso in due parti: l'isola dell'Asinara e la citt\u00e0 insulare.\nPer quanto riguarda il centro abitato, essa pu\u00f2 essere suddivisa in 3 sezioni: la citt\u00e0 continua, l'insediamento rur-urbano e l'area industriale.\nSuddivisioni storiche.\nStoricamente la zona moderna ha avuto due centri storici ben separati: quello sopra il colle di Monte Angellu, attorno alla Basilica di San Gavino, e quello sulla costa nei pressi del Molo antico, che aveva come riferimento la Chiesa della Consolata. Sul colle di Monte Angellu abitavano i \"Bainzini\" , che vivevano di agricoltura ed allevamento, mentre sulla costa abitavano i \"Portotorresi\"\"\", che vivevano di pesca e commercio marittimo. La divisione fisica \u00e8 stata per molto tempo anche sociale: entrambi gli schieramenti mal si sopportavano l'un l'altro e proprio per questo motivo vivevano in due centri urbani separati. Solo con la crescita demografica e la conseguente espansione urbanistica i due centri andarono ad unirsi dando vita ad un unico centro abitato nel 1884.\nEconomia.\nTurismo.\nIl turismo dal 2008 ha subito una notevole crescita con un importante sviluppo di quello balneare e culturale. Di notevole importanza turistica \u00e8 il porto che rimane uno scalo di rilevanza internazionale. Lo scalo turritano non accoglie navi da crociera, anche se dal 2018 sono stati avviati lavori di adeguamento per superare questa mancanza. Il porto principalmente \u00e8 organizzato per lo scalo di navi passeggeri di linea, commerciali e pescherecci. Il porticciolo turistico ospita numerose barche da diporto.\nCon il passare degli anni il turismo \u00e8 stato costantemente incentivato con l'attivazione di info-points turistici e con l'organizzazione di eventi.\nIndustria.\nPorto Torres ospita un'estesa zona industriale che ospita piccole e medie industrie. Anche se formalmente istituita nel 1954, le attivit\u00e0 di tipo industriale esistevano gi\u00e0 dai primi del Novecento. Fino agli anni ottanta la zona industriale di Porto Torres era motore economico di tutto il nord Sardegna. Dopo il crac della SIR per\u00f2 la sua importanza \u00e8 andata col tempo a scemare toccando i suoi minimi storici nel 2010 al seguito della Grande recessione.\nDal 2009 molti impianti hanno visto apparire transenne ai propri cancelli. Nel 2010 fall\u00ec il petrolchimico dell'ENI, provocando un effetto domino con la chiusura della maggior parte delle aziende lasciando senza lavoro e in cassa integrazione numerosi lavoratori. Matrica, una divisione aziendale dell'Eni e della Novamont, nel 2012 ha avviato i lavori sulla costruzione di un polo sulla Chimica verde, gi\u00e0 in agenda diversi mesi prima.\nAltro.\nPersistono altre attivit\u00e0 tradizionali come la pesca e l'agricoltura. Quest'ultima si pratica prevalentemente nelle zone interne del territorio comunale.\nInfrastrutture e trasporti.\nStrade.\nIl comune \u00e8 interessato dalla Strada statale 131 Carlo Felice, che attraversa tutta l'Isola fino a Cagliari, Strada Provinciale 81, Strada provinciale 42 dei Due Mari, Strada Provinciale 34, Strada Provinciale 25, Strada Provinciale 93.\nFerrovie.\nPorto Torres ospita il capolinea della ferrovia Ozieri Chilivani-Porto Torres Marittima, linea ferroviaria che permette il collegamento del centro turritano con Sassari, Olbia, Chilivani (Ozieri), Cagliari e con le altre localit\u00e0 attraversate dalla rete ferroviaria sarda del gruppo Ferrovie dello Stato.\nNel comune sono attive due stazioni, la stazione di Porto Torres, inaugurata nel 1991 in zona Fontana Vecchia, e la fermata capolinea di Porto Torres Marittima, l'originaria stazione ferroviaria turritana in via Ponte Romano attiva dal 1872 ai primi anni duemila e riaperta all'esercizio nel 2016.\nPorti.\nPorto Torres \u00e8 sede dell'omonimo porto, una delle principali porte d'accesso alla Sardegna. Durante i decenni scorsi, il porto, ha visto uno grandissimo sviluppo dal punto di vista commerciale e turistico. Il porto \u00e8 collegato con Genova, Marsiglia, Propriano, Civitavecchia, Barcellona, Tolone, Porto Vecchio, Livorno e con l'isola dell'Asinara. Storicamente il porto \u00e8 stato utilizzato durante la Seconda guerra mondiale come collegamento fra l'Italia e le sue colonie. Durante l'epoca industriale si ebbero collegamenti meramente commerciali con i poli industriali dell'Arabia Saudita.\nMobilit\u00e0 urbana.\nLa mobilit\u00e0 urbana si compone di quattro linee ed \u00e8 garantita dagli autoservizi offerti dalla societ\u00e0 ATP Sassari, i trasporti interurbani vengono svolti con autoservizi di linea gestiti da ARST. Lungo tutto il lungomare \u00e8 presente una pista ciclabile\nAmministrazione.\nFino all'11 giugno 1842 Porto Torres era amministrativamente dipendente da Sassari, pertanto fino a quella data i governanti di Sassari sono da considerare anche governanti di Porto Torres. Le prime elezioni regolari avvennero nel 1849 nelle quali venne eletto come primo sindaco il gi\u00e0 consigliere comunale \"Giovanni Battista Vistoso\", che mantenne l'incarico fino al 1852. Come prima sede del comune venne utilizzato il Palazzo del marchese, ora adibito ad altre funzioni.\nAltre informazioni amministrative.\nIl comune di Porto Torres appartiene all'unione di comuni della rete metropolitana del nord Sardegna ed al \"C.I.P. - Consorzio industriale provinciale di Sassari\".\nSport.\nDal 2001 al 2011 al Tennis Club Porto Torres \u00e8 stato disputato un torneo internazionale. Nel 2011 c'\u00e8 stato il Porto Torres Open 2011, una competizione tennistica a livello internazionale.\nLa squadra di calcio principale, l'A.C. Porto Torres, milita nella stagione 2019-2020 nel campionato di Promozione e disputa le partite casalinghe nello stadio comunale situato nella cittadella dello sport. La compagine ha come migliori risultati la partecipazione ad alcuni campionati di Serie D.\nIl GSD Porto Torres milita nella massima serie del campionato di basket in carrozzina. Il \"CMB Porto Torres \" milita nel campionato di serie C regionale e disputa le partite presso il Palasport \"Alberto Mura\". La Silver Basket Porto Torres ha giocato in serie B d'Eccellenza fino all'uscita dal professionismo giocando poi nel settore giovanile maschile.\nIl \"Balai Basket\", femminile, gioca al Palazzetto della Felicioli.\nNel territorio urbano sono presenti diverse ASD di arti marziali e sport da combattimento(principalmente Karate shotokan, MMA, Boxe, jujitsu e krav-maga ).\n\u00c8 presente una pista di atletica leggera nella quale si allena l'associazione locale affiliata alla FIDAL.\nLa societ\u00e0 sportiva principale \u00e8 l'Atletica leggera Porto Torres.\nIl \"Centro Ippico equitazione Porto Torres\" svolge le proprie attivit\u00e0 nel maneggio situato ai piedi del ponte romano, sulle sponde del Riu Mannu. L'associazione organizza eventi sia per conto proprio sia patrocinati dall'amministrazione cittadina.\nImpianti sportivi.\n\u00c8 un complesso di circa che comprende un impianto sportivo polivalente con una tribuna da posti, campi da tennis e varie installazioni minori.\n\u00c8 una struttura da posti, creata negli anni ottanta, abilitata allo sport con disabilit\u00e0.\nSi tratta di un campo di calcio di 100 x 60 metri in terra battuta munito di spogliatoi, bagni e con una tribuna da 600 posti.\nLungo tutto il lungomare \u00e8 presente una pista ciclabile ideata non tanto per facilitare la mobilit\u00e0 urbana quanto pi\u00f9 per uso sportivo. La pista ciclabile viene utilizzata per svolgere attivit\u00e0 sportive e manifestazioni riguardanti la mobilit\u00e0 alternativa.\nZona verde ad uso prettamente sportivo che si estende per circa due chilometri composta principalmente da pini marittimi ed \u00e8 completamente artificiale."}
{"id": "29493", "revid": "628767", "url": "https://it.wikipedia.org/wiki?curid=29493", "title": "Storia della Polonia", "text": "Nel periodo immediatamente successivo alla sua emersione, nel X secolo, la nazione polacca venne guidata da una serie di decisi governanti che portarono alla conversione dei Polacchi al Cristianesimo, crearono un solido Stato nell'Europa centrale e integrarono la Polonia nella cultura europea. Formidabili nemici e la frammentazione interna erosero questa struttura iniziale nel corso del XIII secolo, ma il consolidamento seguito nel XIV secolo gett\u00f2 le basi per il successivo potente regno polacco.\nA partire dal granduca lituano Jogaila, divenuto re di Polonia con il nome di Ladislao II la dinastia degli Jagelloni (1385-1569) costitu\u00ec l'Unione polacco-lituana, che si rivel\u00f2 positiva sia per i Polacchi che per i Lituani e che gioc\u00f2 un ruolo dominante in uno dei pi\u00f9 potenti imperi europei dei successivi tre secoli. L'atto conosciuto come \"Nihil novi\", adottato dal parlamento polacco (\"Camera dei deputati della Polonia\") nel 1505 trasfer\u00ec gran parte del potere legislativo del monarca al parlamento stesso. Questo evento segn\u00f2 l'inizio del periodo conosciuto come \"Democrazia dei Nobili\" (in polacco \"Rzeczpospolita szlachecka\" con il primo termine coniato sul latino \"res publica\"), in cui lo Stato fu governato dai \"liberi ed uguali\" della nobilt\u00e0 polacca (\"szlachta\") con quella che viene definita la \"Libert\u00e0 dorata\". L'Unione di Lublino del 1569 stabil\u00ec la Confederazione polacco-lituana come un elemento di primaria importanza nella politica europea e come una vivace entit\u00e0 culturale. Nel 1596 l'Unione di Brest stabil\u00ec un compromesso anche di tipo religioso: le regioni slave dell'attuale Bielorussia e Ucraina accettavano di far parte della Chiesa uniata, con dogmi cattolici e riconoscimento dell'autorit\u00e0 papale, ma continuando a mantenere il rito bizantino.\nEntro il XVIII secolo la \"Democrazia dei Nobili\" si and\u00f2 lentamente trasformando in anarchia, basata sul principio del liberum veto (l'opposizione anche di un solo nobile paralizzava le deliberazioni del Parlamento) rendendo la Confederazione, un tempo potente, facile preda agli interventi stranieri. Il paese venne infine spartito tra gli stati confinanti di Prussia, Russia e Austria e definitivamente cancellato dalle carte geografiche nel 1795. Sebbene la maggioranza dei nobili accettasse la fine della Confederazione, l'idea dell'indipendenza della Polonia rest\u00f2 viva e alimentata dagli eventi sia interni che esterni per tutto il XIX secolo.\nLa collocazione della Polonia nel centro dell'Europa divenne particolarmente significativa in un periodo in cui sia la Prussia che la Russia erano fortemente coinvolte nelle alleanze e rivalit\u00e0 europee e in cui le nazioni moderne si andarono stabilendo sull'intero continente. La Polonia ottenne nuovamente la propria indipendenza nel 1918, ma la Seconda Repubblica di Polonia fu eliminata da Germania e Unione Sovietica con l'invasione della Polonia del 1939, con la quale inizi\u00f2 la seconda guerra mondiale. Il governo polacco in esilio non si arrese e contribu\u00ec alla liberazione dall'occupazione nazista, che avvenne all'opera dell'Armata Rossa sovietica.\nVenne creata la Repubblica Popolare di Polonia, uno Stato satellite dell'Unione Sovietica, ma alla fine degli anni ottanta si svilupp\u00f2 il movimento riformatore di Solidarno\u015b\u0107, che riusc\u00ec ad imporre una pacifica transizione alla democrazia e alla formazione della Terza Repubblica Polacca.\nI territori sotto la sovranit\u00e0 della Polonia si sono fortemente modificati nel corso della sua storia millenaria: nel XVI secolo la Confederazione polacco-lituana fu il secondo Stato d'Europa per estensione dopo la Russia, e i suoi confini si spostarono in modo consistente, sia con la sua rifondazione nel 1918, sia dopo la seconda guerra mondiale.\nPreistoria polacca.\nLo stanziamento umano nel territorio polacco avvenne pi\u00f9 tardi che in altre regioni dal clima pi\u00f9 caldo e fu sempre condizionato durante il Paleolitico dall'andamento delle glaciazioni. Al Paleolitico inferiore si riferiscono i pi\u00f9 antichi resti umani (\"homo erectus\"), risalenti a 500.000 anni fa (fiume San, presso Trzebnica), a quello medio la cultura neanderthaliana di Micoquien-Pr\u0105dnik.\nNel Mesolitico (9000 -5000 a.C.), in seguito al riscaldamento del clima, si diffusero gli insediamenti umani, basati su un'economia di caccia e raccolta.\nIl Neolitico si diffuse con la cultura danubiana lungo le valli dei fiumi e fino al mar Baltico con l'arrivo di una prima ondata migratoria di popolazioni provenienti dall'area danubiana intorno alla met\u00e0 del VI millennio a.C., (cultura della ceramica a banda lineare, in tedesco \"Linearbandkeramik\" e in inglese \"linear band pottery\", che sopravvisse per circa mille anni fino al 4600 a.C.) affiancandosi alla continuazione delle precedenti culture mesolitiche. Con la successiva ondata migratoria intorno alla fine del millennio si diffuse nel bacino dell'Oder la cultura della ceramica decorata \"a punzone\" (in tedesco \"Stichbandkeramik\" e in inglese \"stroked pottery\"), mentre nel bacino della Vistola apparvero la cultura Polg\u00e1r e la cultura Lengyel (4400 -4000 a.C.).\nPer circa un millennio le locali culture mesolitiche assimilarono lentamente le innovazioni, dall'uso della ceramica, all'introduzione dell'allevamento. La cultura di Malice (nei pressi di Sandomierz), una cultura locale di coltivatori, si svilupp\u00f2 nella Polonia meridionale tra il V millennio a.C. e il 3800 a.C. e si diffuse quindi verso sud. Lo stanziamento umano nel territorio polacco avvenne pi\u00f9 tardi che in altre regioni dal clima pi\u00f9 caldo e fu sempre condizionato durante il Paleolitico dall'andamento delle glaciazioni. Al Paleolitico inferiore si riferiscono i pi\u00f9 antichi resti umani (homo erectus), risalenti a 500.000 anni fa (fiume San, presso Trzebnica), a quello medio la cultura neanderthaliana di Micoquien-Pr\u0105dnik.\nNella seconda met\u00e0 del V millennio nella parte nord-occidentale, lungo le coste del mar Baltico si svilupp\u00f2 la cultura di Erteb\u00f8lle, a cui fece seguito, a partire da circa il 4400 a.C. cultura del bicchiere imbutiforme, collegata a strutture di tipo megalitico.\nNella prima met\u00e0 del IV millennio a.C. si svilupp\u00f2 nella pianura polacca la cultura delle anfore globulari, che prosegu\u00ec fino a circa il 2400 a.C. Tra il 3200 a.C. e il 2600 a.C. si distinse la cultura di Baden, caratterizzata da ceramica con tipici ornamenti sporgenti radiali. La cultura della ceramica cordata si diffuse nel corso del IV millennio a.C., proveniente dalle steppe lungo le coste del Mar Nero. Nella sua area settentrionale se ne distinse la cultura di Rzucewo, presso Puck. Nella seconda met\u00e0 del III millennio a.C., tra il 2500 e il 1900 a.C. si diffuse la cultura del bicchiere campaniforme, proveniente dalla penisola iberica, che qui raggiunse il punto pi\u00f9 orientale della sua espansione.\nL'et\u00e0 del bronzo si diffuse con la cultura di Unetice nella Polonia occidentale tra il 2200 e il 1600 a.C., sviluppatasi sulle radici della cultura della ceramica cordata e con influenze dalla cultura del bicchiere campaniforme, in contatto con le evolute culture della zona dei Carpazi, dell'area greca e del Medio Oriente. Pi\u00f9 ad est, nella Polonia meridionale e in Mazovia, si svilupp\u00f2 la cultura di Mierzanowice (presso Opat\u00f3w) e pi\u00f9 ad oriente la cultura di Strzy\u017c\u00f3w (presso Hrubiesz\u00f3w), nel primo periodo dell'et\u00e0 del bronzo polacca (2300 -1600 a.C.); queste due culture furono sostituite dalla cultura di Trzciniec (1700 -1100 a.C.) che rappresenta il secondo e terzo periodo dell'et\u00e0 del bronzo polacca. Anche la cultura di \u00dan\u011btice venne rimpiazzata dalla cultura dei tumuli, che si diffuse nella Polonia occidentale tra il 1700 e il 1400 a.C. e che fu rimpiazzata a sua volta dalla cultura lusaziana, parte della Cultura dei campi di urne, tra il 1450 e il 750 a.C. Nella Polonia meridionale tra il 1500 e il 1200 a.C. si diffuse la cultura di Piliny.\nLa cultura lusaziana prosegu\u00ec con l'inizio dell'et\u00e0 del ferro e si svilupp\u00f2, quindi, la cultura pomeranica, che ebbe come centro il corso inferiore della Vistola nel VII e VI secolo a.C. Si ebbero, successivamente, l'arrivo di popolazioni celtiche e germaniche.\nOrigine del popolo polacco.\nInizialmente l'odierna Polonia fu abitata da trib\u00f9 Celtiche prima e Germaniche poi, per essere occupata successivamente dai popoli slavi.\nSecondo la mitologia, gli Slavi avrebbero avuto come antenati tre fratelli, Lech, \u010cech e Rus, che partiti dalle foreste dell'Europa centrale sarebbero partiti in tre direzioni diverse, dando origine, rispettivamente, alle nazioni della Polonia, della Boemia e della Rutenia. La leggenda riflette la migrazione verso occidente delle trib\u00f9 slave che si verific\u00f2, a partire dal V secolo, in corrispondenza con il collasso dell'Impero romano d'Occidente, e del loro lento differenziarsi.\nNel territorio polacco gli Slavi si stanziarono nella seconda met\u00e0 del V secolo nel corso superiore della Vistola e nella Polonia sud-orientale, provenienti dalla regione del corso superiore e medio del fiume Dnepr, e si diffusero, quindi, verso nord ed ovest nel corso del VI secolo, mentre i territori a nord-est rimasero popolati da trib\u00f9 baltiche.\nAl VII secolo risalgono i pi\u00f9 antichi centri fortificati (\"gr\u00f3d\") conosciuti e nel corso dell'VIII secolo alcune trib\u00f9 formarono piccoli stati che progressivamente formarono coalizioni pi\u00f9 grandi: tra questi i Vistolani, con i centri di Cracovia e Wi\u015blica e i Polani, con i centri di Gniezno e Pozna\u0144. Nel X secolo si ebbe un periodo di espansione e di nuove costruzioni, che port\u00f2 alla formazione dello Stato polacco.\nIn mancanza di nomi storici, le successive cronache inventarono le figure di Krakus (o Krak) e di sua figlia Wanda, della trib\u00f9 dei Vistolani, fondatori di Cracovia sulla collina di Wawel. La cronaca della \"Vita di san Metodio\" cita, senza darne il nome, un principe pagano dei Vistolani che fu convertito al Cristianesimo. Pi\u00f9 a nord i Polani sarebbero stati governati da Popiel, ultimo rappresentante di una dinastia reale che fu rimpiazzata dalla dinastia dei Piast, per la quale le cronache del XII secolo forniscono i nomi dei primi re: Piast, Siemowit, Lestek, Siemomys\u0142 e, infine, Miecislao I.\nStoria della Polonia medievale (fino al 1385).\nI Polani, di cui abbiamo menzione per la prima volta nelle cronache risalenti al X secolo dallo storico Ibrahim ibn Jakub, facevano parte della popolazione dei Cechi.\nQuesta popolazione si stanzi\u00f2 in Slesia lungo il fiume Oder dove i sovrani germanici avevano affermato il dominio dei duchi di Moravia e Boemia.\nNel 966 l'Imperatore Ottone I il Grande affid\u00f2 il titolo ducale al condottiero dei Polani, Miecislao I. Miecislao, nato intorno al 930, divenne principe della trib\u00f9 dei Polani all'incirca nell'anno 962 e adott\u00f2 il Cristianesimo nel 966, a seguito del suo matrimonio con la principessa ceca Dubrawka. Miecislao giur\u00f2 fedelt\u00e0 all'imperatore in cambio del possesso delle terre da lui governate.\nAlcuni storici hanno ipotizzato per Miecislao origini scandinave, anzich\u00e9 slave, basandosi su uno dei primi documenti scritti riguardo a questo principe, il \"Dagome Iudex\", ove egli viene citato con il nome di \"Dagome\", che potrebbe essere una deformazione del nome scandinavo \"Dago\". Alcune armi rinvenute in Polonia e datate all'epoca di Miecislao sembrano essere di provenienza scandinava, sebbene gli archeologi odierni siano generalmente scettici, e non vi sia traccia della tipica architettura scandinava tra i resti dei pi\u00f9 antichi edifici polacchi.\nIl successore di Miecislao Boleslao I il Coraggioso (\"Boles\u0142aw I Chrobry\") espanse lo Stato e gli diede riconoscimento internazionale con l'incontro sulla tomba di sant'Adalberto con l'imperatore del Sacro Romano Impero. Questi gli confer\u00ec nell'anno 1025 il titolo di re.\nI sovrani delle province del Sacro Romano Impero, soprattutto i Sassoni, intrapresero una politica di espansione verso oriente nota agli storici come Drang nach Osten. Le prime popolazioni ad essere oggetto di questa espansione territoriale furono le popolazioni slave vicine dei Polani, i Sorbi ed i Polabiani.\nFu cos\u00ec che la Polonia, alleata del Sacro Romano Impero, dovette prepararsi a fronteggiare l'imminente invasione di altri popoli germanici.\nAlla morte del re Boleslao III Boccastorta (1138) la Polonia venne divisa tra i suoi figli in molti principati e rimase in queste condizioni per 192 anni. In questo periodo, precisamente nel 1241, la Polonia si trov\u00f2 ad essere invasa dall'Orda d'Oro mongola.\nDopo due secoli di frammentazione, il periodo della dissoluzione feudale fin\u00ec quando Ladislao I il Breve, incoronato nel 1320, un\u00ec i vari principati nel Regno di Polonia. Il figlio, Casimiro III il Grande, morto nel 1370, l'ultimo della dinastia Piast, rafforz\u00f2 enormemente lo Stato polacco, sia al suo interno che nel rapporto con gli altri stati. Riusc\u00ec a mettere a tacere le pretese dell'ordine teutonico cedendo ad esso la Pomerania. Fra i vari interventi finalizzati alla creazione di un'accentrata monarchia nazionale, ricordiamo la fondazione dell'Universit\u00e0 di Cracovia; una redazione legificante delle consuetudini vigenti nel regno; l'istituzione di un tribunale centrale.\nTra il 1370 e il 1385 il Regno fu governato dai seguenti re Angioini:\nInoltre il regno di Polonia viene successivamente governato in unione personale con altri Stati: Ungheria, Boemia, Svezia, Sassonia e, per un periodo pi\u00f9 lungo, anche la Lituania.\nLa dinastia Jagellonica.\nL'unione personale con il Granducato di Lituania a nord-est costru\u00ec i presupposti per l'estensione del potere polacco ad est e della creazione (con l'Unione di Lublino del 1569) della Confederazione polacco-lituana, che si estendeva dal Mar Baltico e dai Carpazi fino all'attuale Bielorussia e all'Ucraina occidentale e centrale (che prima erano state parte della Rus' di Kiev). I sudditi polacchi godevano di grandi libert\u00e0 e un sistema parlamentare, anche se i benefici di quest'ultimo erano limitati alla szlachta (nobilt\u00e0).\nNel nord-ovest, i Cavalieri teutonici, sotto il controllo della Prussia dal XIII secolo, furono sconfitti con la forza combinata dei polacchi e dei lituani nella Battaglia di Grunwald, pi\u00f9 nota come Tannenberg, nel 1410, e nella successiva guerra dei tredici anni. Con la Pace di Toru\u0144 del 1466 essi dovettero cedere la met\u00e0 occidentale del loro territorio alla corona polacca (le aree che prenderanno poi il nome di Prussia reale) e di accettare la sovranit\u00e0 polacco-lituana sulla parte restante del territorio (il futuro Ducato di Prussia).\nDurante questo periodo, la Polonia divenne la nazione in cui abitava la pi\u00f9 grande popolazione europea di ebrei, dato che le leggi reali garantivano la sicurezza agli ebrei e la libert\u00e0 religiosa, in contrasto alle persecuzioni religiose dell'Europa occidentale. Questa persecuzione di intensific\u00f2 a seguito della peste nera del 1348-'49, quando alcuni nell'Europa occidentale attribuirono agli ebrei la colpa della peste. Gran parte della Polonia fu risparmiata da questa ondata persecutoria, pertanto, l'immigrazione ebraica port\u00f2 importanti contributi e abilit\u00e0 nello Stato polacco. Il maggiore incremento della popolazione ebraica avvenne nel XVIII secolo, quando gli ebrei costituivano il 7% della popolazione. In generale, i Re di Polonia e la szlachta (i nobili) erano favorevoli alla presenza degli ebrei, mentre i contadini e i cattolici no.\nDopo l'Unione di Krewo governarono i seguenti Jagelloni:\nConfederazione polacco-lituana.\nDurante la Confederazione polacco-lituana, nel XVI secolo, la Polonia divenne una monarchia elettiva, nella quale il re era eletto dalla nobilt\u00e0 ereditaria. Questo re avrebbe avuto le funzioni del monarca fino alla morte, a seguito della quale si sarebbe tenuta un'altra elezione.\nNel 1572 il re polacco Sigismondo II Augusto mor\u00ec senza eredi; all'epoca la Polonia non aveva regole per la scelta del futuro re, se succedeva che un monarca morisse senza lasciare eredi. Ci volle un lungo periodo per decidere come eleggere il nuovo sovrano: finalmente, dopo un lungo dibattito, si decise di lasciare che fosse l'intera nobilt\u00e0 polacca a decidere chi sarebbe stato il nuovo re. Tutti i nobili dovevano riunirsi presso Varsavia e votare in \"libere elezioni\". Non si tenevano comunque elezioni ogni due o quattro anni come nelle nazioni odierne; ma si votava invece solo dopo la morte di ogni sovrano.\nLe prime elezioni polacche si tennero nel 1573. C'erano quattro possibili candidati alla carica di sovrano, ed erano Enrico di Valois (\"Henryk Walezy\"), fratello di Carlo IX di Francia, lo zar russo Ivan IV \"il Terribile\", l'arciduca Ernesto d'Austria, della dinastia Asburgo, e il re di Svezia Giovanni Vasa III. Enrico di Valois fu il vincitore, eletto da un'assemblea molto disordinata; la ragione di questo disordine era nel fatto che un gran numero di persone erano giunte per eleggere il nuovo re. Solo dopo quattro mesi di regno, per\u00f2, Enrico venne a conoscenza della morte del fratello, quindi torn\u00f2 in Francia per essere incoronato come Enrico III. Questa notizia sorprese tutta la nazione, in quanto la Polonia aveva un'economia migliore di quella francese all'epoca.\nDal 1569 la Confederazione polacco-lituana affront\u00f2 una serie di invasioni tartare, il cui scopo era quello di catturare schiavi. Le aree di confine a sud-est furono in uno stato di belligeranza semicontinua fino al XVIII secolo. Alcuni ricercatori hanno stimato che nel complesso, durante il periodo del Khanato di Crimea furono catturati pi\u00f9 di tre milioni di persone, principalmente ucraini, ma anche russi, bielorussi e polacchi.\nNel 1593, 1626, 1637-1638 e 1648-1654 si verificarono diverse rivolte cosacche. L'ultima, condotta da Bohdan Chmel'nyc'kyj dur\u00f2 circa sei anni. In seguito alle richieste degli ucraini, l'Ucraina fu posta sotto la protezione della Russia; l'accordo fu stipulato nel gennaio del 1654 con il Trattato di Perejaslav. Questa rottura port\u00f2 a una nuova guerra russo-polacca che dur\u00f2 dal 1654 al 1667; alla fine del conflitto, le parti siglarono un accordo nel villaggio di Andrusovo (presso Smolensk), secondo il quale l'Ucraina orientale apparteneva ora alla Russia (con un alto grado di autonomia interna ed un esercito proprio).\nLa Polonia smise di eleggere i propri re dopo le Spartizioni della Polonia. I re eletti in ordine cronologico furono: Enrico di Valois, Stefan Batory, Zygmunt Waza III, Wladyslaw Waza IV, Jan Kazmierz Waza, Micha\u0142 I (Wi\u015bniowiecki), Jan III (Sobieski), Augusto II \"il Forte\", Stanislao I (Leszczy\u0144ski), Augusto III e, per ultimo, Stanislao II Augusto (Poniatowski).\nLa Confederazione polacco-lituana, a seguito dell'Unione di Lublino, divenne uno Stato che si differenziava dalle altre monarchie assolute che vigevano in Europa: il suo sistema politico quasi-democratico della Libert\u00e0 dorata, anche se limitato alla sola nobilt\u00e0, fu senza precedenti nella storia dell'Europa.\nLa serie di battaglie per il potere tra la bassa e l'alta nobilt\u00e0 e le elezioni dei sovrani erosero gradualmente le funzioni del governo e la sua autorit\u00e0. Dopo una serie di guerre devastanti nella met\u00e0 del XVII secolo, la Confederazione smise di esercitare un influente ruolo politico nel continente. La sua economia e la sua crescita furono ulteriormente danneggiate dall'utilizzo, da parte della nobilt\u00e0, della schiavit\u00f9 in agricoltura, il che fece ritardare l'industrializzazione della nazione. Con l'inizio del XVIII secolo, la Confederazione, il maggiore stato europeo, era completamente sopraffatto dalle potenze confinanti (Impero russo, Prussia e Austria), che interferivano nelle questioni interne a loro vantaggio.\nCon l'arrivo dell'Illuminismo in Polonia, nella seconda met\u00e0 del XVIII secolo, il movimento di riforma e rivitalizzazione della nazione consegu\u00ec importanti successi, culminati nell'adozione della Costituzione polacca di maggio, la prima Costituzione moderna codificata del continente. Le riforme che trasformarono la Confederazione in una monarchia costituzionale erano comunque viste come pericolose dagli stati confinanti, che non desideravano una rinascita della forte Confederazione. Prima che quest'ultima potesse pienamente implementare e beneficiare delle sue riforme, la nazione fu invasa dalle potenze confinanti.\nLa Polonia divisa.\nA seguito dell'intromissione delle potenze straniere, l'indipendenza polacca ebbe fine con la serie di spartizioni avvenute nel 1772, 1793 e 1795 da parte della Russia imperiale, della Prussia e dell'Austria; la Russia fu il Paese che ottenne la parte maggiore del territorio della Confederazione polacco-lituana, con quasi tutta la Lituania, eccetto la Podlachia e le terre ad ovest del fiume Niemen, la Volinia e l'Ucraina. L'Austria conquist\u00f2 le popolose regioni meridionali, chiamate da allora Galizia e Lodomeria, chiamate come il ducato di Halicz e Volodymyr (il ducato era stato brevemente occupato dall'Ungheria dal 1372 al 1399, e gli Asburgo sostennero di averlo ereditato dai re ungheresi, nonostante il fatto che Volodymyr non fosse parte della Galizia). Nel 1795 l'Austria conquist\u00f2 anche le terre tra Cracovia e Varsavia ed i territori lituani del nord-est (August\u00f3w, Mariampol) e la Podlachia. L'ultimo tentativo eroico di difendere l'indipendenza della Polonia fu una rivolta popolare del 1794 condotta da Tadeusz Ko\u015bciuszko, anche se questa fu subito stroncata.\nDopo la sconfitta della Prussia da parte dell'imperatore francese Napoleone Bonaparte fu istituito di nuovo uno Stato polacco, sotto tutela francese, detto Ducato di Varsavia. Quando l'Austria fu sconfitta nel 1809, al ducato fu aggiunta la Lodomeria, cosicch\u00e9 lo Stato raggiunse una popolazione di 3,75 milioni, un quarto dell'ex Confederazione polacco-lituana. I nazionalisti polacchi rimasero tra gli alleati della Francia quando la guerra si metteva male per lo Stato polacco, inaugurando una diplomazia che continu\u00f2 fino al XX secolo.\nCon la sconfitta napoleonica, il Congresso di Vienna del 1815 convert\u00ec gran parte del Ducato nel Regno del Congresso, governato dallo zar russo prima che la dinastia russa fosse deposta dal Parlamento polacco durante la guerra russo-polacca del 1830-1831. Dopo la Rivolta di gennaio del 1863, il Regno fu pienamente assorbito dalla Russia; le numerose rivolte vennero soffocate nel sangue da parte delle potenze occupanti. La forza dei patrioti polacchi, comunque, fece s\u00ec che il desiderio della conquista dell'indipendenza non si spegnesse. L'opportunit\u00e0 della libert\u00e0 giunse solo dopo la prima guerra mondiale, quando gli stati oppressori furono sconfitti o indeboliti.\nLa Polonia contemporanea.\nDurante la prima guerra mondiale tutti gli alleati concordarono nella ricostituzione della Polonia come stato cuscinetto tra Germania e Unione Sovietica ed il presidente degli Stati Uniti Woodrow Wilson la proclam\u00f2 nel punto 13 dei suoi quattordici punti. Poco dopo la capitolazione della Germania nel novembre 1918, la Polonia riguadagn\u00f2 l'indipendenza come Seconda Repubblica di Polonia. Ad oriente per\u00f2, la tensione crebbe nei confronti della Russia ora alle prese con una guerra civile. Dopo qualche tentativo diplomatico, i polacchi ruppero gli indugi, attaccando le truppe russe a \u017ditomir sulla strada per Kiev che sar\u00e0 presa il 6 maggio. Lo scenario cambi\u00f2 nel giro di un altro mese con la controffensiva sovietica; a met\u00e0 di questa gli inglesi si offrirono di mediare le trattative, ma a questo punto fu la Russia Bolscevica a rifiutare e voler continuare l'offensiva che la porter\u00e0 fino alle porte di Varsavia. La Polonia cambi\u00f2 le sorti della guerra ancora una volta con una delle battaglie pi\u00f9 decisive della storia, definita dai giornali dell'epoca, \"il miracolo della Vistola\". Nel contrattacco che ne segu\u00ec, la Polonia occup\u00f2 anche parte della Bielorussia, il territorio lituano di Vilna, e la parte pi\u00f9 occidentale dell'Ucraina. La Russia bolscevica, ancora alle prese con la propria guerra civile e con disordini interni, desistette dalla lotta, e col Trattato di Riga del 1921 riconobbe le conquiste polacche, fissando il confine russo-polacco circa 250\u00a0km pi\u00f9 a est della linea di compromesso proposta in precedenza da Lord Curzon. Il territorio di Vilna/Vilnius, rivendicato motivatamente dalla Lituania, fu poi annesso alla Polonia nel 1922. Tali confini restarono sostanzialmente invariati fino al settembre del 1939, con l'eccezione dell'acquisizione di Cieszyn/Teschen a spese della Cecoslovacchia dopo la dissoluzione di questo Stato.\nLa seconda repubblica polacca dur\u00f2 dal 1921 fino agli inizi della seconda guerra mondiale nel 1939, quando Germania e Unione Sovietica si divisero il territorio polacco tra di loro con l'invasione da ovest e da est. La Polonia era completamente impreparata di fronte alla velocit\u00e0 e la ferocia degli attacchi, per via del fallimento nella modernizzazione dell'esercito, pertanto la nazione soffr\u00ec molto durante questo periodo (vedi Governatorato Generale). Tra tutte le nazioni coinvolte nella guerra, la Polonia perse la percentuale maggiore di cittadini, pi\u00f9 di 6 milioni morirono, met\u00e0 dei quali ebrei polacchi. Dopo la guerra, le frontiere della Polonia vennero spinte ad ovest; il confine est retrocesso alla linea Curzon e il confine ovest spinto alla linea Oder-Neisse. Dopo lo spostamento la Polonia perse 76.000 km\u00b2, il 20% del suo territorio d'anteguerra. Lo scivolamento verso ovest delle frontiere della Polonia (concomitante un rimpicciolimento della superficie nazionale) caus\u00f2 anche la migrazione di milioni di persone, principalmente polacchi, dalle terre cedute all'URSS, e tedeschi, dalle terre cedute alla Polonia. Al costo di tante sofferenze, la Polonia divenne, per la prima volta nella sua storia, un paese etnicamente compatto.\nLa vittoria dell'Unione sovietica port\u00f2 un governo comunista in Polonia, come del resto in molti paesi del Blocco sovietico. Nel 1948 una svolta verso lo stalinismo port\u00f2 un altro periodo di governo totalitario. La Repubblica Popolare di Polonia, venne ufficialmente proclamata nel 1952. Nel 1956 dopo una rivolta il regime divenne pi\u00f9 liberale, liberando molte persone dalle prigioni ed espandendo un po' le libert\u00e0 personali. Gli scioperi dei lavoratori nel 1980 portarono alla formazione di un sindacato indipendente, \"Solidarno\u015b\u0107\", che con il tempo divenne una forza politica. Erose il dominio del partito comunista; nel 1989 vinse le elezioni parlamentari e Lech Wa\u0142\u0119sa divenne presidente.\nUn programma di terapia shock nei primi anni novanta permise alla nazione di trasformare la sua economia in una delle pi\u00f9 robuste (secondo i criteri dell'economia neoliberale) dell'Europa centrale. Vennero riconosciuti diversi diritti umani, tra cui la libert\u00e0 di parola e la democrazia. La Polonia fu il primo tra i paesi post-comunisti a riguadagnare sul PIL.\nLa Polonia \u00e8 entrata nella NATO il 12 marzo 1999.\nGli anni 2000.\nAlle elezioni presidenziali del 2000, Aleksander Kwa\u015bniewski, l'allora ex leader dei post-comunisti dell'Alleanza della Sinistra Democratica (SLD), fu rieletto al primo turno di voto con il 53,9% del voto popolare. Al secondo posto, con solo il 17,3%, arriv\u00f2 Andrzej Olechowski. La campagna dell'opposizione fu minata dalla sua incapacit\u00e0 a proporre un candidato carismatico, o anche un unico forte candidato, oltre che dal sostegno in calo al governo di centro-destra dell'Azione Elettorale Solidarno\u015b\u0107 (AWS). Vi erano infatti frizioni interne alla coalizione che sosteneva il governo.\nLa Costituzione, allora ai suoi primi anni di vita, e la nuova divisione amministrativa (del 1999), richiesero una revisione del sistema elettorale, che fu approvata nell'aprile 2001. I pi\u00f9 importanti cambiamenti furono: la liquidazione delle liste di partito, la modifica del metodo di allocazione dei seggi, che fu riformata secondo il metodo Sainte-Lagu\u00eb, che d\u00e0 meno privilegi ai grandi partiti. Nel 2002, per\u00f2, questo cambiamento fu subito annullato e si torn\u00f2 al metodo D'Hondt.\nLe elezioni parlamentari del 2001 videro il trionfo del SLD (successore del partito comunista), a causa della disillusione degli elettori verso il governo AWS: quest'ultima coalizione non riusc\u00ec neanche ad accedere al Parlamento, per non aver superato la soglia dell'8% per le coalizioni. Essi non erano infatti riusciti a formare un unico partito politico, che avrebbe dovuto superare la soglia solo del 5%, pertanto rimase formalmente una coalizione, e ad essa si applic\u00f2 quindi la soglia per i gruppi di partiti.\nLa SLD form\u00f2 una coalizione con il Partito Popolare Polacco (PSL) e con il partito di sinistra Unione del Lavoro (UP), con Leszek Miller come Primo Ministro.\nMateria centrale degli anni successivi fu il negoziato con l'Unione europea riguardo all'accesso della Polonia e la conseguente preparazione interna per l'ingresso. La Polonia accedette all'UE il 1\u00ba maggio 2004; sia il Presidente Kwa\u015bniewski che il governo furono unanimi nel loro sostegno a tale causa. L'unico partito fermamente opposto all'ingresso nell'Unione fu il partito populista di destra, la Lega delle Famiglie Polacche (LPR).\nNonostante l'ampio sostegno popolare all'ingresso nell'UE, considerato di importanza fondamentale, il governo perse rapidamente popolarit\u00e0 a causa dell'incompetenza in vari ambiti (come la costruzione di autostrade, e una riforma bocciata del sistema sanitario), ma anche a causa della recessione economica e per i numerosi scandali di corruzione. I pi\u00f9 celebri tra questi sono l'affare Rywin (sospetto tentativo di interferire con i processi legislativi, che prende il nome dal principale sospettato Lew Rywin), e l'affare Starachowice (i ministri del governo informavano amici con collegamenti al mondo del crimine riguardo a retate della polizia).\nNel mese di marzo alcuni politici di punta del SLD ed alcuni membri del Parlamento (tra cui il Maresciallo del Sejm Marek Borowski) effettuarono una scissione dal partito, creando il partito Socialdemocrazia di Polonia (SDPL). Il governo guidato da Leszek Miller\nsi dimise il 2 maggio 2004, appena dopo l'ingresso della Polonia nell'Unione europea.\nFu costituito un nuovo governo, guidato da Marek Belka (SLD). Dopo due tentativi iniziali senza successo, il governo ottenne il 24 giugno il consenso del Parlamento e govern\u00f2 fino alle elezioni parlamentari del 2005. Diversi nuovi ministri erano visti come esperti non di parte, e il governo fu considerato un forte miglioramento rispetto al governo precedente. Ci\u00f2 non port\u00f2 comunque un incremento di voti al SLD, anche se vi fu un miglioramento dell'economia nel 2005. Alcune delle ragioni possono essere il fatto che il governo era visto come distante dal partito stesso, e che era tenuto in carica solamente dalla paura di elezioni anticipate da parte della maggioranza dei deputati. La paura non era infatti infondata, dato che il SLD vide il proprio sostegno crollare del 75% alle successive elezioni, piombando all'11%.\nNell'autunno del 2005 i polacchi votarono sia per le elezioni parlamentari che per le elezioni presidenziali. Ci si attendeva che le prime avrebbero prodotto una coalizione di due partiti di centro-destra, Diritto e Giustizia (\"Prawo i Sprawiedliwo\u015b\u0107, PiS\") e Piattaforma Civica (\"Platforma Obywatelska, PO\"). PiS ottenne il 27% dei voti e divenne il maggiore partito al Camera dei deputati della Polonia, davanti a PO con il 24%; la coalizione di governo uscente, l'Alleanza della Sinistra Democratica (\"Sojusz Lewicy Demokratycznej, SLD\"), ottenne solo l'11%.\nLe elezioni presidenziali dell'ottobre 2005 ebbero un simile destino. Il favorito della prima ora, Donald Tusk, leader di PO, vide pian piano scendere il gradimento e fu poi battuto 54% contro 46% al secondo turno dal candidato del PiS Lech Kaczy\u0144ski (uno dei gemelli, fondatore del partito).\nEntrambe le elezioni furono segnate dalla bassa affluenza, solo il 51% al secondo turno delle presidenziali e poco pi\u00f9 del 40% alle parlamentari. La probabile causa della bassa affluenza fu la disillusione popolare verso i politici.\nLe trattative di coalizione seguirono le elezioni presidenziali; tuttavia, la pesantezza degli attacchi in campagna elettorale e la volont\u00e0 del PiS di cercare il voto populista avevano rovinato le relazioni tra i due maggiori partiti e resero impossibile la formazione di una coalizione. Le divisioni divennero insormontabili, a causa anche dell'insistenza del PiS nel voler controllare tutti i ministeri chiave: Ministero della Giustizia e degli Affari Interni, oltre che le forze speciali. Ci fu anche il tentativo di imporre un candidato del PiS come Maresciallo del Sejm, con l'aiuto di diversi piccoli partiti populisti. Il PO decise infine di fare parte dell'opposizione.\nIl PiS form\u00f2 un governo di minoranza guidato dal poco conosciuto Kazimierz Marcinkiewicz, anzich\u00e9 un governo diretto dal leader del partito, Jaros\u0142aw Kaczy\u0144ski, che rimase tuttavia molto influente. Questo governo si affidava al tacito e stabile sostegno dei piccoli partiti populisti e agrari (PSL, Samoobrona, LPR).\nIl nuovo governo godette di un forte sostegno popolare (in effetti, abbastanza comune nei primi mesi dopo le elezioni), mentre la popolarit\u00e0 dei partiti populisti era bruscamente calata. Con queste premesse, apparve all'orizzonte nel gennaio 2006 una crisi parlamentare, con i piccoli partiti che temevano che il PiS avrebbe imposto nuove elezioni (a cui essi avrebbero ovviamente perso), utilizzando il pretesto della mancata approvazione del bilancio all'interno dei tempi costituzionali. La crisi, tuttavia, si ridimension\u00f2 in tempo e non vi furono crisi di governo.\nNel luglio 2006, a seguito di un diverbio con il leader del partito, Jaros\u0142aw Kaczy\u0144ski, Marcinkiewicz rassegn\u00f2 le dimissioni da Primo ministro della Polonia e fu sostituito da Kaczy\u0144ski, che form\u00f2 un nuovo governo. La nuova coalizione dur\u00f2 fino all'ottobre 2007, quando si svolsero elezioni anticipate e la Piattaforma Civica di Donald Tusk ottenne la maggioranza. Kacz\u00fdnski si ritrov\u00f2 all'opposizione e Tusk divenne il nuovo Primo Ministro.\nIl 10 aprile 2010 un gravissimo fatto di cronaca colpisce la Polonia: l'Incidente dell'aereo presidenziale L'aereo, un Tupolev Tu-154, tentava di atterrare alla base aerea di Smolensk in Russia, dove una delegazione si stava recando per commemorare l'anniversario del Massacro di Katyn'. Nella caduta muoiono 96 persone, molte delle quali erano autorit\u00e0 in viaggio in Russia per motivi istituzionali, tra queste il presidente Lech Kaczy\u0144ski."}
{"id": "29494", "revid": "15756", "url": "https://it.wikipedia.org/wiki?curid=29494", "title": "Pozzomaggiore", "text": "Pozzomaggiore (\"Putumajore\" in sardo, \"Pottumaggiore\" nella variante locale) \u00e8 un comune italiano di abitanti della provincia di Sassari, nella regione del Logudoro e nella sub-regione storica del Meilogu in Sardegna. Dista 54\u00a0km da Alghero e 57\u00a0km da Sassari. Fa parte della diocesi di Alghero-Bosa.\nGeografia fisica.\nTerritorio.\nIl territorio pozzomaggiorese (400\u00a0m. circa s.l.m.) si estende per una superficie di 79,52\u00a0km\u00b2, quasi totalmente ad uso agrario e forestale. Il territorio di Pozzomaggiore \u00e8 una zona vulcanica, sequenza di bassi altopiani e colline, senza molte zone di roccia affiorante. La vegetazione dominante \u00e8 la macchia bassa, a volte arricchita da sugherete e rari lecci, contorti dal maestrale, molto insistente nella zona.\nGeomorfologia.\nLe formazioni geologiche dell'area sono costituite prevalentemente da trachiti e tufi trachitici, a volte accompagnati da andesiti e basalti.\nLa zona \u00e8 compresa nella cosiddetta \"fossa sarda\" ovvero in un'area a nord del massiccio del Montiferru, caratterizzata da un'innumerevole serie di apparati lavici, scoriacei o misti di et\u00e0 varie. Il paesaggio \u00e8 sostanzialmente collinoso, con colline ed alture a forma conica smussata sulla cima, piuttosto brulle e di variabile rocciosit\u00e0. Si tratta di alture tra i 300 e 600 metri. I rilievi pi\u00f9 importanti sono raccolti nel \"Planu de Murtas\": \"monte Rughe\" (m.665), \"monte Domo\" (m.649), \"monte Tinzosu\" (m.642), \"monte Figulada\" (m.599), \"monte Serra Madadu\" (m.588).\nAltri rilievi sparsi nel territorio di Pozzomaggiore sono \"monte Almurata\" (m.519), \"monte Oe\" (m.509) e il \"monte San Pietro\" (m.489) che circondano l'abitato, \"Sa Pala de sa Rocca\" (m.489), \"monte Tileppere\" (m.449), pi\u00f9 altri rilievi pi\u00f9 modesti.\nLe aree pianeggianti, dette \"sos paris\", caratterizzano il territorio; le pi\u00f9 rilevanti sono il pianoro basaltico di \"Sos Paris de Su Monte\" - \"Sea\" - \"Sa Pischina\" (da includere nel pi\u00f9 vasto Altopiano di Campeda) e la distesa basaltica di \"Cae\" - \"Mura Uppulos\" che si prolunga nelle campagne di Padria in localit\u00e0 \" Su Padru\" e \"Sassedu\".\nIdrologia.\nL'idrologia del territorio \u00e8 piuttosto semplice, essendo rappresentata da alcuni corsi d'acqua a carattere torrentizio.\nInnanzi tutto bisogna citare il \"riu Mele\" che scorreva nel centro abitato e oggi non pi\u00f9 visibile. Questo ruscello sorge in localit\u00e0 \"S'Ena\", nei pressi del cimitero, e in passato lambiva gli antichi rioni di \"Bighinza\" e \"Funtana\". A seguito di una serie di opere di bonifica e raccolta delle acque, eseguite negli anni '20 del secolo scorso, il tratto urbano \u00e8 stato incanalato nella rete fognaria e ricoperto sino alla periferia del paese, in localit\u00e0 \"Badde\". \nPer il resto occorre dire che il territorio di Pozzomaggiore, nel suo complesso, ricade nel bacino imbrifrero del fiume Temo, di cui il \"rio Mannu\" (o \"rio Badu Crabolu\") \u00e8 un importante affluente.\nRio Mannu costituisce il confine naturale tra i territori di Pozzomaggiore e quelli di Sindia, Suni e Bosa, tra il \"Ponte Oinu\" ed il \"monte Su Padru\".\nAffluente del \"Mannu\" \u00e8 il \"rio Puntigia\" (che, a seconda dei tratti, prende anche i nomi di \"riu Cumone\" o \"riu de S'Olia\"), che nasce in territorio bonorvese ed ha per secoli marcato il confine della Baronia di Pozzomaggiore, dalla localit\u00e0 \"Ponte\" sino all'affluenza nel \"rio Mannu\", in localit\u00e0 \"Monte Su Padru\".\nAffluenti del \"Pontigia\" sono il \"rio Alchennero\" e il \"rio Badde Cumone\", segnanti i confini con Cossoine e Semestene, oltre al \"riu Cannas\", il \"riu Cannas de Cheggia\", il \"riu Calvonalza\", nonch\u00e9 alcuni rigagnoli (chiamati \"trainos\") che scendono dal \"monte San Pietro\".\nIl \"rio Siminari\" (o \"riu Orta Sa Ide\") \u00e8 un altro immissario del \"rio Mannu\", lungo circa 5\u00a0km, che nasce fra le zone \"Mulinalza\" e \"Sas Costas\", attraversando le regioni di \"Badu Pienalzesu\" e \"Simanari\" fino a congiungersi al \"riu Puntigia\" in localit\u00e0 \"S'Orta Sa Ide\". Il \"riu Simanari\" a sua volta riceve le acque del \"riu Pischina Niedda\", del \"Trainu Calarighes\" e del \"Trainu Monte Murale\".\nIl \"riu Baddedda\", che nasce in regione \"Su Demaniu\" (Cossoine), scorre a settentrione dell'abitato e marca i confini tra Bonuighinu e \"monte Fromma\", per poi successivamente, presso \"Modeggiu\" gettarsi nel Temo.\nPi\u00f9 a sud si trova il \"riu Oes\" (o \"riu Mulinu\"), che nasce alle falde di Cossoine e, passando per la regione \"Tuscanu\", si congiunge al Temo. Viene arricchito dalle acque del \"riu Mele\" (o \"riu Badde\"), che nasce all'interno del paese.\nIl \"Trainu Catteddu\" nasce in regione \"Padru\", scorrendo a nord del paese per poi confluire nel \"riu Mele\" presso la grotta chiamata \"Sa Rocca Boida\".\nIl \"Trainu Donna Adriana\" (o \"rio Lalvos\") scorre pi\u00f9 a nord, entrando in territorio di Mara e confluendo nel \"riu Tuscanu\".\nAltri rigagnoli di poco sviluppo dal \"Planu de Murtas\" si gettano nel \"rio Mannu\": \"rio Cannarza\", \"rio S'Adde Museddu\", \"rio S'Adde Contra\", \"rio Badde Arrozza\", \"rio Sa Frissa\", \"rio Monte Scoba\", \"riu Badu 'e Mela\", \"riu Sa Puliga\", \"riu Trebetta\".\nNegli anni quaranta del XX secolo venne bonificata una palude chiamata \"Pischina Ena Emulu\".\nDurante l'inverno nei piani basaltici di \"Sos Paris de Su Monte\" appaiono altri acquitrini.\nSempre negli anni quaranta, grazie ad un piccolo sbarramento, fu realizzato un invaso per usi irrigui.\nGrotte.\nLe manifestazioni carsiche del territorio pozzomaggiorese sono modeste, oltre che poco conosciute e valorizzate.\nLa grotta pi\u00f9 interessante, nella quale sono state rinvenute ceramiche di epoca micenea, \u00e8 quella chiamata \"Su Guanu\", nella valle del \"Rio Badde\". Sempre nella medesima valle si trova la modesta grotta di \"Badde\", oltre che quella chiamata \"Sa Rocca Boida\", una cavit\u00e0 tranciata sulla strada per Mara.\nLa grotta detta \"Tuvu 'e Mare\" (da non confondere con l'omonima grotta nei pressi di Bonu Ighinu) si trova davanti alle domus de janas di \"Cannas de Cheggia\". Un'altra piccola grotta si trova nella regione \"Cannas\". Altre grotte sono \"S'Abbasantera\" e \"Androliga\", per altro gi\u00e0 ricordata in epoca medioevale come \"ispelunca de Andronice\".\nClima.\nIl clima \u00e8 temperato, caratterizzato da inverni miti ed estati calde. La ventilazione viene poco impedita dai modesti rilievi che circondano il paese. In autunno e inverno le piogge sono poco frequenti, la neve non cade tutti gli anni durando al massimo pochi giorni sui rilievi maggiori.\nStoria.\nEt\u00e0 prenuragica.\nLa regione del Meilogu, che comprende Pozzomaggiore ed il suo territorio, fu abitata da popolazioni sedentarie sin dal neolitico. Di questo periodo (3500-2800 a.C. circa) sono le caratteristiche architetture sepolcrali erette dai protosardi come i menhir in localit\u00e0 \"S'Olta 'e Sa Ide\" e \"Nuraghe Nuraghessu\", attorno ai quali dovevano svolgersi rituali religiosi.\nNel territorio pozzomaggiorese \u00e8 possibile pure incontrare due dolmen presso il nuraghe \"Mandra Isolzas\" e presso la localit\u00e0 \"Mura 'e Lizos\".\nLe domos de janas invece sono da datare al Neolitico recente; alcuni di questi complessi ipogeici si riscontrano nel \"Planu de Murtas\" come il pi\u00f9 importante in localit\u00e0 \"S'Olta 'e Sa Ide\", oltre a quelle in localit\u00e0 \"Pischina Niedda\" e \"Lizzeri\", \"Pisaneddu\", \"Cannas de Cheggia\" (queste ultime probabilmente utilizzate in epoca alto medievale come chiesa).\nEt\u00e0 nuragica.\nLa zona era molto ricca di insediamenti ed attivit\u00e0 umane durante il periodo nuragico (1800-1000 a.C. circa) come testimoniano i numerosi nuraghi presenti, ben 40 nel territorio di Pozzomaggiore uniti ai 38 e 17 rispettivamente dei territori delle vicine Padria e Mara. A questo periodo risalgono anche le tombe dei giganti. Tuttavia il nuraghe rimane l'architettura pi\u00f9 importante e caratteristica del periodo. Purtroppo nonostante l'abbondanza di siti presenti sul territorio non \u00e8 ancora stato eseguito nessuno studio approfondito. Nei pressi dell'abitato si possono trovare i nuraghi \"Cae\", \"Ruggiu\" ed \"Alvu\".\nEt\u00e0 romana.\nIn et\u00e0 romana nell'area sorgeva il centro di Curulis, che testimonia la grande importanza che aveva il territorio all'epoca.\nMedioevo.\nNel medioevo il paese appartenne, col nome di Pothumaiore, al giudicato di Torres, e fece parte della curatoria di Caputabbas. Ebbe una posizione di primo piano in epoca medievale soprattutto per la penetrazione dei monaci (chiesa di San Nicola di Trullas) e per la presenza della famiglia degli Athen, legata ai giudici del Logudoro, che ebbe una grande influenza nelle vicende del giudicato.\nAlla caduta del giudicato (1259) pass\u00f2 sotto il dominio della famiglia genovese dei Doria e fu protetto dal castello di Bonveh\u00ec. Alla successiva conquista aragonese, intorno al 1350, il territorio form\u00f2 una baronia che nel secolo XVI divenne feudo degli Amat di San Filippo, ai quali fu riscattato nel 1839 con la soppressione del sistema feudale.\nEt\u00e0 moderna e contemporanea.\nNel 1795, con i moti rivoluzionari sardi promossi da Giovanni Maria Angioy contro i feudatari, Pozzomaggiore ebbe parte attiva schierandosi contro il potere dei signori feudali.\nOriginari di Pozzomaggiore furono: Gli atleti olimpici Salvatore e Antonio Oppes, la guardia carceraria Costantino Simula (uccisa a Torino), l'anarchico antifascista Michele Schirru, la mistica Edvige Carboni, il generale Pietro Pinna Parpaglia e la scrittrice e traduttrice Gemina Fernando.\nMonumenti e luoghi d'interesse.\nArchitetture religiose.\nChiesa di San Giorgio Martire.\nLa chiesa San Giorgio Martire, dedicata a San Giorgio (\"Santu Giolzi\"), \u00e8 in stile tardo gotico, risalente al XVI secolo.\nL'edificio corrisponde a modelli gotico-catalani, a navata unica suddivisa in cinque campate, di cui la prima sovrastata dalla cantoria, con archi a sesto acuto su pilastri poligonali. Le volte sono a crociera costolonata e gemmata, con cappelle tra contrafforti voltate a botte.\nLa facciata, in conci dorati di arenaria ha contrafforti diagonali che formano con il piano del prospetto al quale si raccordano con due volute, una sorta di quinta, scenograficamente messa in risalto dalla pi\u00f9 tarda scalinata, che evidenzia l'originario dislivello. Sotto la cornice orizzontale, ornata da un tralcio di vite, si sviluppa un intreccio di archetti inflessi. \nAl culmine si colloca la statua del santo con la spada sguainata, in pietra candida che contrasta con lo scuro drago trachitico ai suoi piedi. \nIl portale, con sottili semicolonne fra pinnacoli \u00e8 privo di architrave mentre questo, deteriorato, \u00e8 scolpito con arcatelle inflesse, rievoca quello gotico del San Pietro di Bosa.\nChiesa di San Costantino.\nLa chiesa di San Costantino (\"Santu Antine\", XX secolo), in stile liberty neo-romanico/bizantino, \u00e8 dedicata a Costantino il Grande, imperatore romano venerato come santo localmente in Sardegna, Tirolo, Sud Italia e Toscana e universalmente dalla chiesa cristiana ortodossa. L'edificio \u00e8 stato costruito negli anni 1920-'23 a seguito di un voto dei reduci della Prima guerra mondiale. Ad essa sono legati il culto di San Costantino e l'ardia che si corre durante le sagre del 6-7 luglio e del 31 agosto-1\u00ba settembre.\nChiesa di Santa Maria delle Grazie.\nLa chiesa di Santa Maria delle Grazie (\"Santa Maria de sas Grascias\" in sardo) \u00e8 una chiesa campestre che sorge poco distante dal centro abitato al lato nord ovest, caratterizzata da elementi in stile gotico aragonese quali il portale che si apre dal lato nord. Pu\u00f2, grazie a delle decorazioni rinascimentali essere datata al XVI secolo, anche se quasi sicuramente successiva alle chiese di Sant'Anna di Alghero e della \"Madonna della Speranza\" di Poglina nei pressi di Alghero. Viene citata col nome attuale sul finire del XVIII secolo ed ha subito un quasi totale restauro nel 1980.\nNell'anno 2005 nei pressi della chiesa \u00e8 stata collocata una statua raffigurante la Vergine col Bambino.\nPatrimonio archeologico.\nIl territorio pozzomaggiorese ospita numerosi siti archeologici, tra cui 40 nuraghi, domos de janas e tombe dei giganti.\nNumerosi reperti rinvenuti in agro di Pozzomaggiore sono conservati presso il Museo nazionale archeologico ed etnografico G. A. Sanna a Sassari, oltre che presso il \"Museo civico archeologico di Padria\". Non tutti i nuraghi sono facili da raggiungere in quanto alcuni di essi sono situati presso terreni privati.\nDomus de janas.\nSebbene non eguaglino il numero dei nuraghi, nel territorio sono presenti, raggruppate in alcune zone, diverse domus de janas(lett. \"case delle fate\").\nSei si possono trovare, scavate nella roccia calcarea, in localit\u00e0 \"Cannas de Cheggia\", costituiti da una singola celletta quadrata e ben lavorata; la loro forma circolare rende difficoltoso entrarvi.\nAltre si trovano in zona \"Pischina Niedda\", di struttura pi\u00f9 elaborata ma sempre con entrata circolare.\nIn localit\u00e0 \"Lizzeri\" (nei pressi di \"Pischina Niedda\") \u00e8 possibile trovare un'altra \"domo de janas\" costituita da una singola celletta. Sei sono scavate nella stessa roccia e a cella singola (eccetto una a cella doppia) e ad apertura circolare intercomunicanti sono in localit\u00e0 \"Baragagna\"; in localit\u00e0 \"Pisaneddu\" sono invece scavate diverse cavit\u00e0 nella roccia alta, ad una delle quali si arriiva tramite una specie di gradinata, contenente un pozzo.\nTombe dei giganti.\nTre \"tombe dei giganti\" si possono notare in localit\u00e0 \"Quarittus\"; la centrale \u00e8 profonda un metro circa e lunga 4\u00a0m. Il pavimento \u00e8 costituito da pietre lisce e levigate mentre i lati sono lastroni di pietra addossati l'uno all'altro; il portello, costituito delle medesime pietre lisce del fondo \u00e8 stato tolto in un tentativo di esplorazione dai contadini della zona diversi decenni fa, i quali raccontano di aver rinvenuto all'interno delle ossa. Le due laterali, uguali l'una all'altra sono state ricoperte con terriccio. Queste tre tombe si trovano in un rialzo del terreno della \"Tanca sas Animas\", nome evocativo che raccoglie gli echi delle antiche funzioni sepolcrali della zona, a 200 metri dal \"nuraghe Alvu\".\nIn un angolo di un tancato, nella stessa zona a poca distanza dal \"nuragh'Alvu\", si trova un'altra tomba dello stesso tipo lunga circa 8\u00a0m, coperta per mezzo di lastre di pietra; a breve distanza da quest'ultima se ne trovano altre due, adiacenti, quasi totalmente ricoperte di terriccio.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 61 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nLingua e dialetti.\nA Pozzomaggiore viene parlato il logudorese, variante settentrionale della lingua sarda.\nCultura.\nIstruzione.\nBiblioteche.\nNel comune \u00e8 presente la \"Biblioteca comunale prof. P. Castagna\" in via Mercato.\nScuole.\nNel paese sono presenti l\"'Istituto Comprensivo Statale Nico Pinna Parpaglia\" (comprendente scuola materna, elementare, media inferiore, con succursali a Cossoine, Mara, Padria),\ne un Liceo scientifico (a partire dal 1971 sezione staccata del \"Liceo Scientifico Enrico Fermi\" di Alghero; dal settembre del 2000 sezione associata dell\"'Istituto di Istruzione Superiore G. Musinu\" di Thiesi; dal 2012 accorpato all\u2019Istituto di Istruzione Superiore \u201cAntonio Segni\u201d di Ozieri).\nMusica.\nIn paese ha sede ed \u00e8 attivo il \"coro di Pozzomaggiore\", che si esibisce periodicamente in brani della tradizione musicale sarda; inoltre nel 2010 \u00e8 stata istituita l'Associazione Culturale \"Cuncordu Planu de Murtas\" con l'intento di valorizzare la lingua e le tradizioni locali, promuovendo la ricerca di antichi testi e rielaborandone nuovi mediante l'armonizzazione a Cuncordu.\nCucina.\nPane tradizionale.\nSino agli ultimi decenni del XX secolo a Pozzomaggiore, come nella maggior parte delle realt\u00e0 rurali sarde, era consuetudine preparare il pane destinato al consumo familiare tra le mura domestiche, e proprio per questo che si sono sviluppati nel paese diversi tipi di pane tradizionale, a volte vere e proprie creazioni artistiche, che possono essere raggruppati come segue:\n\"Ammodde\": \"S'Ammodde\" \u00e8 di forma circolare, con al centro un cocuzzolo. Viene utilizzato per preparare il \"pane 'uddiu\" secondo la tradizione pozzomaggiorese.\n\"Ammifaches\": Tipo di pane anch'esso a forma circolare, ma con un foro al centro.\n\"Crabolu\": Letteralmente \"daino\" (in sardo \"crabolu\"), molto simile allo \"tzichi\" ma differente nella forma, data da due fogli di pasta ripiegati l'uno sull'altro che terminano alle estremit\u00e0 con due grossi cornetti, somiglianti a quelli di un daino.\n\"Fresa\": \"Sa Fresa\" \u00e8 una schiacciata molto sottile che dopo una prima infornata viene divisa in due strati e rimessa nel forno. Veniva conservato in pile dentro un panno. Ha la caratteristica di rimanere inalterato a lungo, e proprio per questo motivo veniva preparata soprattutto per quei lavoratori, come i pastori, costretti a stare lontani dall'abitato in campagna anche per settimane. Nel nuorese questo particolare tipo di pane \u00e8 detto \"pane carasau\" o \"Carta da Musica\", nomi con il quale \u00e8 noto anche al di fuori dell'isola.\n\"Tzichi Ladu\": Si tratta di una spianata rotonda decorata nel mezzo da intagli fatti con coltello, preparata anche in occasione di feste familiari.\n\"Iscaddas\": Somiglianti per la forma a \"Su Tzichi Ladu\". Quando il panenon ha ancora completato la cottura viene tolto dal forno con un forchettone di ferro (\"s'ispidu\"), viene poi bagnato con acqua calda e tenuto per qualche minuto davanti alla bocca del forno, dove precedentemente \u00e8 stata ammucchiata della brace (\"fadija\"), in modo tale da formare delle bollicine superficiali decorative. Alternativamente veniva decorato con timbri di legno intagliati (\"marcas\") e bagnato per la lucidatura finale.\n\"Panecanu\": Trattasi di una grossa focaccia di cruschello.\n\"Cogonelda\" o \"Cogone 'e 'elda\" (focaccia di ciccioli): Pi\u00f9 che un pane si tratta di un dolce, di forma ovaleggiante e schiacciata. Nell'impasto vengono aggiunte l'uva passa e \"sas beldas\", cio\u00e8 i ciccioli, pezzi di grasso suino sfruttati e avanzati dalla preparazione dello strutto.\nViene cotta al forno, preferibilmente a legna, e la superficie cosparsa ancora calda con abbondante zucchero di barbabietola.\n\"Su pane e sos isposos\": Letteralmente \"il pane degli sposi\", modellato a ghirlanda ed intrecciato in vari modi, con aggiunta di fiori ed uccellini intagliati a coltello. Si conserva diversi anni come ricordo.\n\"Sa cogone 'e s'ou\": Prima di venire sostituito dalla colomba pasquale, veniva fatto nel periodo di Pasqua; si tratta di uno \"tziki russu\" con in mezzo un uovo sodo. La pasta veniva intagliata a coltello.\nInoltre\n\"Su Pane 'e trimuriscu\": Preparato con farina di granturco e grano.\nVi sono anche altri tipi minori, molti dei quali in disuso, come \"sa palzida\", \"s'iscala\" (per Pasqua), \"sa cogone entu\" (focaccina utilizzata per provare il forno), \"sa columba\", \"sa corona 'e Santu Antine\", \"sa corona\" (per Pasqua), \"sa corroncia\" (il pane dei morti), \"sa costedda\", \"sa rosa\", \"sa rughe\" (per Pasqua), \"sas tittas\", \"su chivalzu\".\nDolci tradizionali.\nTra i dolci tradizionali si trovano: \"asolu turradu cun saba\", \"casadinas\" (formaggelle), \"cogonese de regottu\", \"giulminos\" (bianchini), \"piricchittos\", \"pabassinos 'e ammodde\", \"pabassinos\", \"tiricas\", \"amarettos\".\nEventi.\nLa sagra di San Costantino.\nIl 6-7 luglio e il 31 agosto-1\u00ba settembre si celebra la Sagra di San Costantino, nel contesto della quale si svolge l'Ardia, una corsa a cavallo ispirata all'antica ardia di Sedilo.\nL'Ardia \u00e8 la rievocazione della Battaglia di Ponte Milvio vinta da Costantino nel 312 d.C. contro le truppe di Massenzio e simboleggia sostanzialmente la lotta del Cristianesimo contro il Paganesimo. Viene rappresentata da numerosi cavalieri e un ruolo preminente spetta al il primo di essi (denominato \u201ccaddu 'e punta\") vestito con camicia rossa, corona e montante un cavallo di colore rigorosamente bianco. Questo cavaliere personifica l'Imperatore e ha il compito di aprire la corsa a pariglie sulla via Grande sino al sagrato della chiesa, protetto da una scorta (sas iscortas) e seguito dal resto del gruppo di cavalieri. Giunti tutti al sagrato i cavalieri compiono a passo di carica tre giri intorno alla chiesa in senso antiorario, sostano di fronte al santuario in atto di devozione al Santo e poi, tra il crepitio della fucileria, si lanciano nuovamente in altri tre giri in senso orario. In questa corsa mai e in nessuna occasione i cavalieri possono superare\"su caddu 'e punta\".\nDurante l'intervallo, tra la prima e la seconda fase dell'Ardia, si tiene una solenne processione, in cui vengono portate per le vie del paese le statue del santo, di Sant'Elena (sua madre) e di santo Papa Silvestro I.\n\"Cantos in carrela\".\nNel mese di settembre ha luogo la manifestazione \"Cantos in carrela\" (canti in strada); si tratta di una festa itinerante durante la quale il \"Coro di Pozzomaggiore\", assieme ad associazioni folkloristiche provenienti da altri paesi, si esibisce in canti tradizionali sardi, accompagnati talvolta da strumenti musicali tradizionali, fino a tarda sera seguendo un percorso lungo i rioni del paese. La festa si conclude con un rinfresco in piazza.\nInfrastrutture e trasporti.\nFerrovie.\nLa stazione ferroviaria pi\u00f9 vicina a Pozzomaggiore \u00e8 quella di Bonorva, distante circa 12\u00a0km.\nSport.\nCalcio.\nLa squadra di calcio, l\"A.S.D. Pozzomaggiore 1964\" nata nel 1964, milita nella stagione 2015/2016 nel girone E sardo di 1\u00aa Categoria e nelle categorie giovanili. I colori sociali della squadra sono il rosso ed il blu.\nIl campo casalingo \u00e8 il \"Campo Sportivo di Pozzomaggiore\".\nSul finire degli anni quaranta gioc\u00f2 Manlio Brigaglia, noto saggista sassarese, milit\u00f2 nella squadra locale (non ancora l\"'A.S.D. Pozzomaggiore\") nel ruolo di portiere."}
{"id": "29495", "revid": "123362877", "url": "https://it.wikipedia.org/wiki?curid=29495", "title": "Putifigari", "text": "Putifigari (\"Potuv\u00ecgari\" in sardo) \u00e8 un comune italiano di 697 abitanti della provincia di Sassari. Il paese \u00e8 situato nell'entroterra algherese; dista circa da Alghero e 27 da Sassari.\nStoria.\nL'area fu abitata fin dal Neolitico, per la presenza sul territorio alcune domus de janas con una necropoli.\nDurante il medioevo appartenne al giudicato di Torres e fece parte della curatoria di Florinas. Alla caduta del giudicato (1259) pass\u00f2 sotto il dominio della famiglia genovese dei Doria, e successivamente, intorno al 1350, fu oggetto della conquista aragonese.\nNel 1364 il paese venne dato in feudo dal re d'Aragona Pietro IV il Cerimonioso a Pietrino Boyl, creato barone di Putifigari. Da questa famiglia pass\u00f2 a quella sassarese dei Sussarello che vendette il feudo all'arcivescovo Antonio Canopolo. Questi lo don\u00f2 nuovamente ai Sussarello nel febbraio 1610. Nel XVIII secolo Putifigari fu elevata a marchesato e i Boyl, ritornati in possesso del feudo, a marchesi. Il paese fu riscattato all'ultimo feudatario, Francesco Maria Pilo Boyl, nel 1839 con la soppressione del sistema feudale.\nSociet\u00e0.\nLingue e dialetti.\nLa variante del sardo parlata a Putifigari \u00e8 quella logudorese settentrionale."}
{"id": "29496", "revid": "123363390", "url": "https://it.wikipedia.org/wiki?curid=29496", "title": "Romana", "text": "Romana \u00e8 un comune italiano di 505 abitanti della provincia di Sassari, situato ad un'altezza di 267 metri sul livello del mare. Il paese si trova nella regione del Meilogu e dista 38\u00a0km da Alghero e 38 da Sassari.\nStoria.\nL'area fu abitata fin dall'epoca nuragica, per la presenza sul territorio alcuni nuraghi.\nDurante il medioevo appartenne al giudicato di Torres e fece parte della curatoria di Caputabbas. Alla caduta del giudicato (1259) pass\u00f2 sotto il dominio della famiglia genovese dei Doria, e successivamente, intorno al 1350, fu oggetto della conquista aragonese.\nIl paese fu incorporato nella contea di Monteleone, feudo dei Brunengo, ai quali fu riscattata nel 1839 con la soppressione del sistema feudale.\nGeografia fisica.\nTerritorio.\nIl paese \u00e8 situato su un tavolato formato da rocce vulcaniche e calcaree, e nei dintorni del paese ci sono dei paesaggi carsici, come la grotta Inghiltidolzu nella vicina valle di Santu Giagu. Nel territorio comunale scorre il fiume Temo, che termina in un lago artificiale presso Monteleone.\nMonumenti e luoghi d'interesse.\nArchitetture religiose.\nAll'interno del paese vi sono la chiesa parrocchiale Madonna degli Angeli e la chiesetta romanica di Santa Croce (\"cheja de Santa Rughe\", in sardo).Nei dintorni si trovano la chiesa di San Lussorio (\"cheja de Santu Luss\u00f9lzu\"), situato nell'interno di una grotta, e la chiesa campestre seicentesca di Santa Maria de s'Ispidale alla (\"cheja de Santa Maria Ispidale\"), dedicata alla Madonna della Salute.\nLe acque.\nIl territorio comunale di Romana \u00e8 ricco di sorgenti e acque; oltre al Temo c'\u00e8 l'antica fonte di Abbarghente usata da tempi antichissimi (et\u00e0 nuragica, et\u00e0 romana, et\u00e0 punica). Nei dintorni del paese sono state ritrovate delle statue, che secondo gli studiosi, erano un voto offerto da persone affette da una malattia e guarite grazie alle propriet\u00e0 benefiche delle acque.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 15 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nLingue e dialetti.\nLa variante del sardo parlata a Romana \u00e8 quella logudorese settentrionale."}
{"id": "29497", "revid": "767487", "url": "https://it.wikipedia.org/wiki?curid=29497", "title": "Sant'Antonio di Gallura", "text": "Sant'Antonio di Gallura (\"Sant'Antoni di Gaddhura\" in gallurese, \"Sant'Ant\u00f2ni de Calanz\u00e0nos\" in sardo) \u00e8 un comune italiano di abitanti della provincia di Sassari, nella subregione storica della Gallura.\nGeografia fisica.\nIl territorio comunale \u00e8 situato su una collina di 357 metri di altitudine ed \u00e8 circondato da profonde vallate e boschi di querce che ne fanno un paese di tradizione agropastorale. Comprende la parte orientale del lago artificiale Liscia.\nStoria.\nPreistoria.\nSi pu\u00f2 dedurre che l'uomo era presente nel territorio santantonese gi\u00e0 durante l'et\u00e0 prenuragica. Le campagne di Sant'antonio sono contigue a quelle di Luogosanto, Olbia e Arzachena, luoghi nei quali sono stati riportati alla luce monumenti funerari risalenti a quell'epoca. Varie zone del territorio santantonese si rifanno al nome nuraghe: Lu Nurach\u00e9ddu localit\u00e0 posta in Campu d'idda, Lu M\u00f2nti di lu Nar\u00e0cu una prominenza ai margini del centro abitato e Monti di Lu Naracu un colle a 5\u00a0km dal paese.\nPare infatti che alle falde della prominenza granitica di Lu Naracu, un tempo, forse in et\u00e0 nuragica sorgesse un nuraghe del quale si \u00e8 persa oggi ogni traccia ma che lascia posto alla scoperta in via Pergolesi di un fondamento a pianta circolare e di reperti vari attribuiti ad un centro demico che forse aveva in suo fulcro religioso nell'antica chiesa di Sant'Andrea. Poco lontana dal centro cittadino, \u00e8 presente anche una muraglia megalitica.\nL'abitato contemporaneo.\nLa nascita di Sant'Antonio risale solo ai primi del Novecento. Agli inizi degli anni cinquanta il centro abitato aveva una popolazione di circa 750 abitanti. Numerose famiglie, sparse nelle campagne limitrofe, si erano trasferite nel nascente paesino, sorto attorno alla chiesa ubicata nel territorio del comune di Calangianus. Il piccolo centro ha ottenuto nel 1979 la sua autonomia dal vicino paese di Calangianus, assieme al piccolo paesino di Priatu.\nSociet\u00e0.\nEtnie e minoranze straniere.\nSecondo i dati ISTAT la popolazione straniera residente al 31 dicembre 2009 era di 160 persone (79 maschi e 81 femmine). Le nazionalit\u00e0 maggiormente rappresentate erano:\nLingue e dialetti.\nIl dialetto parlato a Sant'Antonio \u00e8 il gallurese.\nEconomia.\nL'economia \u00e8 basata sull'agricoltura, l'allevamento e l'estrazione del sughero, ma sono assai numerosi coloro che si spostano, in particolar modo nei periodi estivi, nei comuni limitrofi di Arzachena e Olbia per un lavoro stagionale nell'industria turistica.\nInfrastrutture e trasporti.\nFerrovie.\nIl territorio comunale \u00e8 attraversato dalla ferrovia Sassari-Tempio-Palau, linea utilizzata in questo tratto sino al 1997 per i servizi di trasporto pubblico e successivamente per esclusivi impieghi turistici legati al Trenino Verde. Tre gli impianti ferroviari presenti nel comune: la stazione di Sant'Antonio e le fermate di Rio Piatto e di Lago del Liscia."}
{"id": "29498", "revid": "1516566", "url": "https://it.wikipedia.org/wiki?curid=29498", "title": "Santa Maria Coghinas", "text": "Santa Maria Coghinas (\"Cuzina\" in gallurese) \u00e8 un comune italiano di abitanti della provincia di Sassari in Sardegna.\nGeografia fisica.\nTerritorio.\nIl centro abitato sorge nella regione storica dell'Anglona, sulla riva occidentale del fiume Coghinas e ai piedi delle colline che delimitano la fertilissima valle alluvionale con una media di 2 m s.l.m.\nStoria.\nLa sua origine \u00e8 attestata all'inizio di questo millennio nell'ambito del giudicato di Torres, inserita nella curatoria di Anglona, le sue pi\u00f9 antiche testimonianze archeologiche sono il castello di Casteldoria e il tempio in stile romanico della chiesa della Madonna delle Grazie intitolata appunto alla Madonna delle Grazie.\nGi\u00e0 parte del comune di Sedini, nel 1960 entra a far parte del neoistituito comune sparso di Valledoria e nel 1983 diviene a sua volta comune autonomo.\nSimboli.\nLo stemma e il gonfalone sono stati concessi con l'apposito Decreto del Presidente della Repubblica datato al 1\u00ba agosto 2019.\nLa torre si riferisce all'antico giudicato di Torres, che corrispondeva all\u2019incirca all'attuale territorio della Provincia di Sassari; l'aquila nera su campo d'oro e d'argento \u00e8 lo storico blasone dei Doria; l'albero \u00e8 il simbolo del giudicato di Arborea; i fusi rossi e d'oro sono ripresi dallo stemma della famiglia Centelles di origine catalana che ebbe feudi in Spagna, in Sardegna, in Sicilia e nel Regno di Napoli.\nFino al 2019 il Comune utilizzava uno stemma concesso con D.P.R. del 7 aprile 2003: \"troncato semipartito: il primo, di verde, alle cinque stelle di otto raggi d'oro, poste due, una, due; il secondo, troncato d'oro e d'argento, all'aquila attraversante di nero, rostrata, membrata, armata, coronata all'antica, di rosso; il terzo, di azzurro, alle sette spighe di grano, impugnate, d'oro, legate di rosso\".\nSociet\u00e0.\nLingue e dialetti.\nVi si parla il gallurese: infatti nonostante faccia geograficamente parte della regione storica dell'Anglona, il dialetto parlato, nonch\u00e9 gli usi e costumi sono tipicamente galluresi.\nEconomia.\nLa principale attivit\u00e0 economica \u00e8 rappresentata dall'agricoltura intensiva, favorita dalla presenza di vaste pianure alluvionali. Di grande importanza sono inoltre le terme di Casteldoria: si tratta di sorgenti calde che sgorgano sul letto del fiume Coghinas, ad una temperatura di oltre 80 gradi. Sul sito \u00e8 stato costruito, pochi anni fa, un centro termale dotato di albergo."}
{"id": "29499", "revid": "239497", "url": "https://it.wikipedia.org/wiki?curid=29499", "title": "Santa Teresa Gallura", "text": "Santa Teresa Gallura (\"Lungoni\" in gallurese, \"Lungone\" in sardo) \u00e8 un comune italiano di abitanti in provincia di Sassari nella zona omogenea Olbia-Tempio, in Sardegna. Sino al 2016 faceva parte della provincia di Olbia-Tempio. \u00c8 il comune pi\u00f9 a nord della Sardegna nella terraferma.\nGeografia fisica.\nTerritorio.\nIl paese si snoda su un promontorio che guarda a nord la costa meridionale della Corsica da cui \u00e8 separata dalle Bocche di Bonifacio, distante appena 11 miglia da capo Pertusato, a nord-est l'arcipelago della Maddalena, e ad ovest si affaccia sul mar di Sardegna.\nAppartengono al territorio di Santa Teresa gli scogli di Monte Russu, della Colombaia e di Munichedda.\nStoria.\nAnticamente conosciuta col nome di Longosardo (o Longo Sardo o Longone), era gi\u00e0 in periodo romano un porto di notevole importanza. Tale notoriet\u00e0 era dovuta al granito estratto nei dintorni che veniva trasportato verso Roma. Queste premesse rendono plausibile l'ipotesi che in zona fosse collocata l'antica citt\u00e0 di Tibula. Le cave di capo Testa hanno fornito granito per il duomo e il battistero di Pisa e, si narra, anche per il Pantheon di Roma.\nNel medioevo la localit\u00e0, inserita nella curatoria di Taras o Montanea, pass\u00f2 sotto i giudici di Gallura; il borgo di Longosardo fu fondato probabilmente da mercanti pisani nel XII secolo per incentivare il commercio locale.\nNel XIV secolo gli aragonesi, poco dopo la conquista dell'isola, edificarono un castello \"ex-novo\", poi lungamente conteso durante la guerra sardo-catalana. Dopo la fine delle ostilit\u00e0 il borgo ed il castello di Longosardo furono donati in feudo a Ferrando de Castrillo. La situazione perdur\u00f2 fino al 1442 quando Longosardo fu assalito dai genovesi guidati da Francesco Spinola che saccheggiarono sia il castello che il borgo. Cos\u00ec l'anno successivo Alfonso V d'Aragona ordin\u00f2 la loro definitiva demolizione. Il territorio di Longone fu quindi assegnato in feudo, insieme al suo porto, a Pietro Ma\u00e7a Carroz d'Arborea.\nUn luogo storico di particolare interesse \u00e8 la torre di Longosardo (edificata attorno al XVI secolo per ordine del re di Spagna Filippo II) situata sul lembo di roccia pi\u00f9 estremo del paese.\nQuando nel 1720 l'isola pass\u00f2 ai Savoia venne inviato come comandante della torre Francesco Maria Magnon, che cap\u00ec la necessit\u00e0 di creare un centro abitato nei pressi della fortezza. Il 12 agosto 1808 un decreto di Vittorio Emanuele I diede inizio alla fondazione di Santa Teresa, fu lo stesso re che disegn\u00f2 la pianta del paese e decise il nome in onore di sua moglie: la regina Maria Teresa d'Asburgo-Este.\nA 3\u00a0km circa dal centro, nasce sotto una pineta secolare la chiesa del Buoncammino, costruita nel XVII secolo.\nSimboli.\nLo stemma \u00e8 stato concesso con Decreto del presidente della Repubblica il 21 giugno 1994.\nNello stemma \u00e8 raffigurata la torre di Longonsardo, simbolo del paese.\nMonumenti e luoghi d'interesse.\nSiti archeologici.\nDi notevole importanza archeologica sono i siti nuragici di Lu Brandali e Sa Testa risalenti all'et\u00e0 del bronzo.\nSociet\u00e0.\nEtnie e minoranze straniere.\nSecondo i dati dell'ISTAT la popolazione straniera residente al 31 dicembre 2010 era di 505 persone. Le nazionalit\u00e0 pi\u00f9 rappresentate in base alla loro percentuale sul totale della popolazione residente, erano:\nLingue e dialetti.\nIl dialetto parlato a Santa Teresa Gallura \u00e8 il gallurese.\nGeografia antropica.\nUrbanistica.\nIl centro abitato, caratterizzato da costruzioni basse, si sviluppa attorno a due insenature: quella di Porto Longone, un profondo fiordo naturale al fondo del quale c'\u00e8 il porticciolo, e quella di Rena Bianca, che racchiude la celebre spiaggia di sabbia finissima e bianca.Una delle caratteristiche peculiari della conformazione della cittadina \u00e8 la pianta romana, ovvero un impianto urbano fatto di una rete di vie che si incrociano perpendicolarmente. La forma \u00e8 tipica degli insediamenti piemontesi di origine militare (ad esempio come Carloforte e Calasetta costruiti per i tabarchini provenienti dalla Tunisia) e ci\u00f2 dimostra l'incidenza che ha avuto la presenza del contingente piemontese in questi luoghi.\nEconomia.\nMeta turistica molto ambita, l'economia del borgo \u00e8 fondata sulla forte presenza turistica, italiana e straniera. Il porto, che ha conquistato una notevole importanza diportistica, con i trattati europei di libero scambio, ha da tempo perso quella che per decenni \u00e8 stata l'antica connotazione frontaliera. Attualmente assicura, tramite traghetti che effettuano corse plurigiornaliere, collegamenti continui per i turisti e le merci con Bonifacio, comune dirimpettaio in Corsica.\nSport.\nEscursionismo.\nA Santa Teresa di Gallura si trova la partenza ufficiale del Sentiero Italia (SICAI), uno dei sentieri escursionistici a lunga percorrenza pi\u00f9 estesi al mondo, di oltre 7000\u00a0km e arrivo a Muggia (Friuli-Venezia Giulia).\nCiclismo.\nIl 5 maggio 2017 la prima tappa del Giro d'Italia 2017 (Alghero - Olbia) \u00e8 passata per la prima volta nella storia da Santa Teresa Gallura."}
{"id": "29500", "revid": "30610", "url": "https://it.wikipedia.org/wiki?curid=29500", "title": "Sori", "text": "Sori (\"S\u00f6i\" in ligure) \u00e8 un comune italiano di abitanti della citt\u00e0 metropolitana di Genova in Liguria.\nGeografia fisica.\nIl borgo di Sori si affaccia sul mare del Golfo Paradiso, ad est di Genova, nella Riviera di Levante, e il territorio comunale si protende nell'entroterra lungo la valle dell'omonimo torrente fino a raggiungere lo spartiacque con l'alta val Fontanabuona raggiungendo la frazione di Pannesi nel comune di Lumarzo.\nIl territorio \u00e8 esclusivamente montuoso, e raggiunge gli 894\u00a0m con il monte Becco, allo spartiacque con la val Fontanabuona. Le pendici sono, fino a circa 400\u00a0m di altitudine, sistemate a terrazze all'uso genovese detto delle fasce. La vegetazione varia progressivamente con l'altitudine dalla macchia mediterranea (in larga misura dominata dalla coltivazione dell'olivo) ai pi\u00f9 resistenti boschi di castagni, faggi e querce, per diradarsi attorno ai 700\u00a0m lasciando il posto a terreni prativi. La costa \u00e8 quasi esclusivamente rocciosa, con scogliere alte fino a trenta metri; fa eccezione la spiaggia del capoluogo, formata da terreno sabbioso-ghiaioso.\nAltre vette del territorio sono il monte dell'Uccellato (828 m), il monte Possuolo (772 m), il monte Cornua (687 m), il monte Cassinea (612 m), il bric Preli (591 m).\nStoria.\nL'origine di Sori \u00e8 assai incerta: alcuni ne hanno ipotizzato l'origine greca. \u00c8 infatti probabile che una popolazione del centro della Grecia l'abbia fondata intorno al VII secolo a.C.: la popolazione si era insediata nella zona e aveva fondato altri paesi nel territorio dei Liguri tra cui Marsiglia e Nizza, ora ambedue in territorio francese.\nQuasi certamente il piccolo paese con il suo porticciolo fu utilizzato anche dai Romani, anche se non ve ne sono testimonianze.\nLe prime documentazioni risalgono al 1143, con la citazione dei \"Consoli di Sori\", e ancora nel 1190, o comunque nel XII secolo, quando il borgo fu sottoposto alla cura della pieve di Recco nell'allora giurisdizione dei vescovi di Milano. Rientr\u00f2 ben presto nell'orbita di Genova, cos\u00ec come i vicini borghi del Golfo Paradiso annessi dapprima nella podesteria del Bisagno e, dal 1606, nel neo istituito capitaneato di Recco. Da questo periodo storico i borghi di Sori e Pieve Ligure furono aggregati nell'unica municipalit\u00e0 feudale di Pieve di Sori.\nNei secoli successivi il paese si arricch\u00ec grazie ai traffici commerciali e alla marineria, ma come molti paesi della Liguria incontr\u00f2 le numerose scorribande dei pirati Saraceni nel XVI secolo. Il 1\u00ba luglio del 1548 il paese fu completamente saccheggiato, distrutto ed incendiato e 134 persone furono rapite; il paese non pot\u00e9 resistere alla furia di 1500 pirati.\nNel 1754 il paese fu occupato dalle truppe austriache e intorno al 1800 le montagne sovrastanti furono teatro di cruente battaglie tra gli austriaci e l'esercito di Napoleone Bonaparte. Con la nuova dominazione francese le quattro municipalit\u00e0 di Sori, Pieve di Sori, Canepa e Sant'Apollinare rientrarono dal 2 dicembre 1797 nel dipartimento del Golfo del Tigullio, con capoluogo Rapallo, all'interno della Repubblica Ligure. Dal 28 aprile del 1798 con i nuovi ordinamenti francesi, Sori rientr\u00f2 nel III cantone, come capoluogo, della giurisdizione della Frutta e dal 1803 centro principale del VI cantone della Frutta nella giurisdizione del Centro. Nel 1804 la municipalit\u00e0 di Sori aggrega la comunit\u00e0 di Sant'Apollinare. Annesso al Primo Impero francese dal 13 giugno 1805 al 1814 venne inserito nel dipartimento di Genova.\nNel 1815 fu inglobato nel Regno di Sardegna, cos\u00ec come stabil\u00ec il congresso di Vienna del 1814 anche per gli altri comuni della repubblica ligure, ed \u00e8 in questo periodo che Sori vide un'ulteriore rinascita per la realizzazione, tra il 1816 e il 1818, dell'attuale tracciato della via Aurelia migliorando cos\u00ec i collegamenti stradali.\nRientrato successivamente nel Regno d'Italia dal 1861, venne infine raggiunto dalla ferrovia nel 1870. Dal 1859 al 1926 il territorio fu compreso nel VI mandamento di Recco del circondario di Genova dell'allora provincia di Genova. All'inizio del Novecento vengono costruiti l'asilo, la scuola elementare e media e l'acquedotto comunale.\nSubisce gli ultimi cambiamenti del territorio comunale il 1\u00ba settembre 1920 quando la frazione di Pieve di Sori viene ceduta dal comune sorese per l'istituzione del comune di Pieve Ligure; nel 1929 quando aggrega il soppresso comune di Canepa; nel 1999 quando una parte di territorio di Pieve Ligure viene ceduta a Sori.\nDal 1973 al 31 dicembre 2008 ha fatto parte della Comunit\u00e0 montana Fontanabuona.\nSimboli.\nLo stemma \u00e8 stato concesso con il decreto del presidente della Repubblica datato al 4 dicembre del 1954.\nMonumenti e luoghi d'interesse.\nArchitetture civili.\nIl ponte \"napoleonico\" ad arco in pietra da taglio \u00e8 un tracciato della via Aurelia dai primordi del XIX secolo al 1937 (spostamento del tracciato sul viadotto) e dal 1944 al 1948 (distruzione e ricostruzione postbellica del viadotto). Oggi \u00e8 percorso da via Giuseppe Garibaldi e raccorda la viabilit\u00e0 proveniente dalla strada statale 1 Via Aurelia alla SP 71 del Monte Cornua per le frazioni e la val Fontanabuona.\nOriginario tracciato della via Aurelia fino alla costruzione del ponte \"napoleonico\", la \"Via Sant'Erasmo\" - nota a Sori come il carruggio - \u00e8 la strada pi\u00f9 antica e meglio conservata del capoluogo, risparmiata dai bombardamenti della seconda guerra mondiale. \u00c8 fiancheggiata da due schiere continue di palazzi alti da quattro a sei piani, che formano un borgo compatto all'occorrenza difendibile contro assalti provenienti dal mare, secondo l'uso tipico degli antichi borghi marinari genovesi. Collega la zona a mare, in prossimit\u00e0 del santuario di Nostra Signora delle Grazie, con la via Aurelia, mediante un ripido tracciato in salita. A circa met\u00e0 dell'ascesa si apre lato mare la piazzetta di Sant'Erasmo, su cui si affaccia l'omonimo oratorio, tuttora consacrato, dove vengono anche organizzate manifestazioni culturali e musicali.\nAltra celebre costruzione di Sori \u00e8 il \"mulino delle Fulle\" presso l'omonima localit\u00e0.\nAree naturali.\nNel territorio comunale di Sori \u00e8 presente e preservato un sito di interesse comunitario, proposto dalla rete Natura 2000 della Liguria, per il suo particolare interesse naturale e geologico. Il sito \u00e8 collocato tra i fondali dei comuni di Bogliasco, Pieve Ligure e Sori, e la delegazione genovese di Nervi, dove \u00e8 segnalato un particolare habitat formato da praterie di \"posidonia oceanica\" e formazioni coralline. Tra le specie animali sono presenti i pesci: \"Centrolabrus melanocercus\", \"Gobius cruentatus\", \"Gobius geniporus\", \"Gobius luteus\", \"Hippocampus hippocampus\", \"Hippocampus ranulosus\", \"Labrus viridis\", \"Symphodus cinereus\", \"Symphodus doderleini\", \"Symphodus mediterraneus\", \"Symphodus ocellatus\", \"Symphodus rostratus\" e \"Symphodus tinca\".\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Sori sono , cos\u00ec suddivisi per nazionalit\u00e0, elencando per le presenze pi\u00f9 significative:\nQualit\u00e0 della vita.\nIl Comune di Sori ha conseguito la certificazione del proprio sistema di Gestione Ambientale conformemente alla norma ISO 14000.\nCultura.\nCucina.\nIl prodotto caratteristico di Sori sono le trofie, pasta fresca che prende il nome dalla preparazione che \u00e8 svolta proprio strofinando l'impasto formandone una lunga striscia sottile che poi viene suddivisa in piccoli segmenti a forma irregolare, generalmente della dimensione fra 3 e 5\u00a0cm. Di norma vengono condite con il pesto alla genovese a cui possono essere aggiunte anche patate bollite e fagiolini.\nTuttavia un po' in tutta la riviera, per soddisfare il palato dei turisti, non \u00e8 raro trovare l'abbinamento tra le trofie, condimenti a base di pesce (gamberi, pezzetti di tonno, ecc.) e verdure come ad esempio le zucchine o pomodoro fresco.\nCulto Mariano.\nNel borgo marinaro \u00e8 molto sentito dalla popolazione il culto mariano legato prima ad un dipinto (conservato nel santuario di Nostra Signora delle Grazie), poi ad una statua in pietra - la \"Madonna del Pontin\" - raffigurante la Vergine Maria con il mare antistante il paese. Nella storie tramandate si racconta che tale effigie fin\u00ec in mare per tre volte e ogni volta restituita da esso.\nDurante l'invasione dei pirati turchi il 1\u00ba luglio del 1584 il quadro mariano fu rubato dalla chiesa ed imbarcato nella nave, ma secondo il racconto essa non riusc\u00ec a salpare finch\u00e9 i corsari non si videro costretti nel gettarlo in mare; il dipinto verr\u00e0 poi recuperato dai soresi e posto dal 1637 sul ponte medievale ricostruito.\nIl 19 giugno del 1944 Sori sub\u00ec un disastroso bombardamento aereo alleato e anche l'effigie verr\u00e0 colpita come l'intero paese. Sempre secondo il racconto popolare la statua verr\u00e0 ritrovata intatta sulla spiaggia undici anni dopo (nel gennaio 1955) da alcuni pescatori soresi e prontamente riposta nel nuovo ponte sovrastante il torrente Sori. Cos\u00ec recita un ritornello in lingua locale:\nGeografia antropica.\nL'attuale territorio comunale \u00e8 costituito, oltre al capoluogo e a numerose localit\u00e0 minori, dalle otto frazioni di C\u00e0nepa, Capreno, Lago, Lev\u00e0, San Bartolomeo, Sant'Apollinare, Sussisa e Teriasca per un totale di 13,07\u00a0km2.\nConfina a nord con i comuni di Bargagli, Lumarzo e Uscio, a sud \u00e8 bagnato dal mar Ligure, ad ovest con Bargagli, Genova, Bogliasco e Pieve Ligure, e ad est con Lumarzo, Uscio, Avegno e Recco.\nEconomia.\nIl settore agricolo dell'economia sorese, un tempo vitale per la popolazione della vallata (olivicoltura, cereali, allevamento e pascolo, selvicoltura), \u00e8 oggi largamente ridotto essendo venuta meno la necessit\u00e0 della sussistenza. Realt\u00e0 produttive del primo settore rimangono alcune aziende florovivaistiche, in particolare per coltura del basilico e delle piante ornamentali, ed una produzione di nicchia di olio di oliva.\nIl settore industriale (fino agli anni sessanta del XX secolo notevolmente sviluppato e dominato dalle numerose fonderie) ha subito, in conseguenza dell'avvento della viabilit\u00e0 autostradale, un notevole declino per il trasferimento di parecchie aziende in luoghi dalla migliore accessibilit\u00e0 e dalla maggiore disponibilit\u00e0 di spazi a costi inferiori. Oggi operano nella zona industriale di Sori (l'immediato entroterra lungo la SP 71 che dal centro cittadino conduce alle frazioni) alcune fonderie di ottoni marini, due pastifici operanti nel ramo della pasta fresca (in particolare trofie) e numerose piccole imprese che producono articoli specialistici (in particolare per la nautica).\nNel settore terziario il turismo balneare ha la posizione principale, essendo Sori una meta ambita dai villeggianti provenienti dalla Lombardia e dal Piemonte (notevole presenza di seconde case), ma anche dai bagnanti giornalieri per la vicinanza con Genova. Operano cinque stabilimenti balneari stagionali.\nLa ricettivit\u00e0 turistica consta di alcuni bed-and-breakfaste di quindici ristoranti (cinque nel capoluogo e dieci nelle frazioni).\nLa popolazione stabilmente residente trova impiego per lo pi\u00f9 a Genova e nelle zone produttive limitrofe. Notevole \u00e8 il fenomeno del pendolarismo giornaliero e settimanale.\nInfrastrutture e trasporti.\nStrade.\nIl centro di Sori \u00e8 attraversato principalmente dalla strada statale 1 Via Aurelia che gli permette il collegamento stradale con Pieve Ligure, ad ovest, e Recco ad est; le due vie di accesso al borgo sono situate fra i km 510 e 511 da Roma. Il viadotto autostradale \"Sori\" lungo 380\u00a0m. ed alto 120\u00a0m. (la pila centrale fu la pi\u00f9 alta d'Italia dal 1966 al 1971) ne attraversa la vallata.\nDal capoluogo sul mare si diparte la strada provinciale 71 del Monte Cornua che consente di raggiungere, valicando il crinale della valle, Uscio, la val Fontanabuona e Genova (collegamento con la strada provinciale 67 del Monte Fasce detta \"la panoramica\").\nFerrovie.\nSori dispone di una propria fermata ferroviaria sulla ferrovia Genova-Pisa.\nMobilit\u00e0 urbana.\nDal comune di Genova un servizio di trasporto pubblico locale gestito dall'AMT garantisce quotidiani collegamenti bus con Sori e le altre localit\u00e0 del territorio comunale.\nAmministrazione.\nAltre informazioni amministrative.\nSori fa parte dell'Unione dei comuni del Golfo Paradiso, di cui ospita la sede.\nSport.\nLa principale squadra di calcio della citt\u00e0 \u00e8 la G.S.D. Sori che milita nel campionato di Prima Categoria. A Sori inoltre trovava spazio la Golfo Paradiso dai colori gialloverdi la quale attraverso una serie di fusioni con le societ\u00e0 vicine ha dato vita al A.S.D. Golfo Paradiso Pro Recco Camogli Avegno la quale gioca in Promozione.\nNella pallanuoto \u00e8 la Rari Nantes Sori, fondata il 15 marzo del 1956, la principale e unica squadra che, pur avendo militato nel campionato di Serie A1 in diverse occasioni (di cui l'ultima nel 2015-16, grazie alla promozione ottenuta nella stagione 2014-2015), attualmente gioca in Serie A2."}
{"id": "29501", "revid": "1632387", "url": "https://it.wikipedia.org/wiki?curid=29501", "title": "Sedini", "text": "Sedini (\"S\u00e9ddini\" in sassarese) \u00e8 un comune italiano di abitanti della provincia di Sassari in Sardegna.\nGeografia fisica.\nTerritorio.\nSedini si trova al centro della regione dell'Anglona nel nord della Sardegna, all'interno rispetto alla costa del golfo dell'Asinara. Dista circa 50\u00a0km dal capoluogo Sassari e confina con i comuni di Castelsardo, Tergu, Valledoria, Laerru, Bulzi e Nulvi. \u00c8 collocato fra le due colline di \"la Maglina\" e \"lu Padru\". Il territorio ha in generale una conformazione collinare, ma non mancano tratti di pianura, anche abbastanza estesi, dove si praticano l'agricoltura estensiva e l'allevamento.\nStoria.\nIl territorio doveva essere abitato gi\u00e0 in epoca preistorica, per la presenza di numerose grotte che avrebbero potuto servire da abitazioni. Nel centro abitato vi \u00e8 una domus de janas, insieme di tombe ipogeiche scavate nella roccia, la cui costruzione \u00e8 attribuita al neolitico. Nell'et\u00e0 del bronzo si diffuse la civilt\u00e0 nuragica della quale rimangono diverse testimonianze.\nNel medioevo fece parte del Giudicato di Torres, nella curatoria dell'Anglona. Alla caduta del giudicato (1259) pass\u00f2 ai Doria, ai Malaspina e successivamente (intorno al 1450) agli Aragonesi.\nIn regione Spelunca si osservano i resti di un villaggio, probabilmente abbandonato durante la peste del 1656. Nel XVIII secolo il paese venne incorporato nel principato d'Anglona, sotto la signoria prima dei Pimentel e poi dei Tellez-Giron d'Alcantara, ai quali fu riscattato nel 1839 con la soppressione del sistema feudale.\nSociet\u00e0.\nLingua e dialetti.\nLa variante del sassarese parlata a Sedini \u00e8 il castellanese."}
{"id": "29502", "revid": "123286314", "url": "https://it.wikipedia.org/wiki?curid=29502", "title": "Semestene", "text": "Semestene (\"Sem\u00e8stene\" in sardo) \u00e8 un comune italiano di 143 abitanti della provincia di Sassari, nella regione del Logudoro e nella sub-regione del Meilogu in Sardegna. Fa parte della diocesi di Alghero-Bosa. Dista 61\u00a0km da Alghero e 55\u00a0km da Sassari.\nStoria.\nL'area fu abitata gi\u00e0 in epoca nuragica per la presenza sul territorio di alcuni nuraghi.\nLa \"villa\" (\"bidda\") di Semestene era compresa, durante il Basso Medioevo (secoli XI-XV), nella curatoria di Costa de Valles (\"Costa de Addes\") e nella diocesi di Sorres, all'interno del giudicato di Torres o Logudoro. Dal 1272 all'incirca, d'altro canto, detta \"villa\" fu uno dei possedimenti sardi dei Malaspina della Lunigiana, i quali, nel 1308/17, la cedettero al giudicato di Arborea, trasformato, nel 1410, in marchesato di Oristano, il quale la perse in modo definitivo nel 1478 (battaglia di Macomer). Per giunta, dal 1480 al 1839, la \"villa\" venne annoverata nel feudo dapprima denominato incontrada di \"Costa de Valles\" o \"Costa de Addes\", quindi elevato al grado di Contea di Bonorva (diploma del 1632, retrodatato al 1630).\nNel territorio di Semestene, poco distante dal centro abitato, s'innalza tuttora la chiesa romanica di San Nicola di Trullas (vale a dire \"Santu Nigola de Truddas\"), la cui erezione risale verosimilmente alla fine dell'XI secolo o agli albori del XII. Internamente vi sono dei preziosi affreschi, probabilmente coevi o di non molto posteriori alla donazione del tempio all'eremo di Camaldoli, da parte degli Athen di Pozzomaggiore, mediante un atto del 1113. A tale edificio sacro trullano era annesso, per l'appunto, un importante monastero camaldolese nel quale fu compilato l'omonimo condaghe (registro dove venivano annotate le ragguardevoli variazioni patrimoniali concernenti l'ente religioso). Siffatto monastero fu abbandonato nel corso della seconda met\u00e0 del Trecento. Le rovine del cenobio e della relativa \"corte\", ancora visibili verso la met\u00e0 dell'Ottocento (Vittorio Angius), sono state riportate parzialmente alla luce grazie a recenti campagne di scavo guidate dagli archeologi Luca Sanna e Giuseppe Padua. Campagne di scavo che, tra l'altro, sembrano escludere la preesistenza di un edificio sacro cupolato dell'epoca bizantina (Giovanni Lilliu), del quale si \u00e8 tanto fantasticato, e sull'impianto del quale sarebbe stato elevato l'attuale tempietto romanico.\nLa giurisdizione del \"maiore de scolca\" o \"maiore d'iscolca\" di Semestene, nell'arco dei secoli XII e XIII, abbracciava una non trascurabile rete insediativa, quantunque caratterizzata da piccoli o piccolissimi centri demici agropastorali (ad onor del vero pi\u00f9 agricoli che pastorali): Cunzadu (Santa Maria, ora nel territorio di Bonorva), Fraigas (Santa Giusta), Semestene Etzu [o Nurapassar?] (San Michele), Donnigaza insieme a Semestene Nou (San Giorgio), Codes, Truddas (monastero con la \"corte\" di San Nicola) e Sansa (Santa Maria), senza neanche tentare di conteggiare le numerose \"domesticas\" o fattorie monofamiliari isolate. Il nuraghe de Iscolca, autentica postazione di vedetta da cui la visuale pu\u00f2 spaziare dalla marina di Bosa fino ai colli di Villanova Monteleone, era giustamente il principale punto di riferimento delle guardie giurate che avevano l'arduo compito di sorvegliare e persino di proteggere tanto le persone quanto i beni afferenti alla scolca di Semestene.\nA prescindere da Semestene Nou (San Giorgio), che ebbe dunque una vera e propria funzione accentratrice, tutte le microscopiche sedi umane appena rimembrate scomparvero ancor prima del 1388, specie a cagione della profonda crisi agraria e dell'esaurimento della colonizzazione monastica, delle pestilenze e delle carestie inerenti soprattutto alla met\u00e0 del XIV secolo, come pure della rovinosa \"guerra d'Arborea\" (1353-1410/20 circa), intercorsa fra il glorioso regno della valle del Tirso (ultimo \"giudicato\" sardo indipendente) ed i ben pi\u00f9 potenti conquistatori catalano-aragonesi (i quali, tra l'altro, favorirono un'economia basata essenzialmente sulla pastorizia transumante, a discapito dell'agricoltura, ed introdussero il loro deleterio feudalesimo, abolito soltanto intorno al 1840).\nAll'Ultima \"Pax Sardiniae\" (trattato di pace del 24 gennaio 1388, stipulato da Eleonora d'Arborea e Giovanni I d'Aragona), riguardo all'area dell'antica scolca in questione (pertinenza della \"curatorie de Costa de Valls\", composta inoltre dalle \"ville\" di Rebeccu, Terchiddo e Bonorva), aderirono infatti i soli notabili di Semestene Nou o, per meglio intenderci, Semestene \"tout court\" (\"Item a Marchucio de Nurchi maiore ville de Semeston Stephano de Ligia Andrea Masala et Comita Pinna iuratis ac Comita de \u00c7ori Guantino Taras Ioanne Carta Michele Virde Comita de Carbia Guantino Seche Simeone de Nurchi et Ioanne de Carbia in proxime villa demorantibus prelibata\"). Segno evidente che, come gi\u00e0 accennato, gli altri centri abitati avevano ormai cessato di esistere, perlomeno alla stregua di entit\u00e0 giuridiche a carattere pubblico, e che le loro attinenze geografiche erano state unite a quelle della \"villa\" superstite di Semestene, in cui si erano del resto rifugiati i relativi profughi (anche se, successivamente, il territorio di Cunzadu e una porzione di quello di Fraigas saranno usurpati dalla \"villa\" propinqua di Bonorva).\nDopo essere appartenuta all'arcidiocesi di Sassari (1503-1803), la rettoria o parrocchia di Semestene venne inserita nel vescovado di Alghero.\nSul tramonto del Settecento, dopo quattro secoli pressoch\u00e9 anonimi, la \"villa\" di Semestene si ridest\u00f2 dal suo torpore, recuperando dignit\u00e0 e notoriet\u00e0. Nel 1796 per l'esattezza, allorquando procedeva con le sue schiere lungo la cosiddetta \"Via de is Viazzantes\" (che, in quel periodo, portava da Cagliari a Sassari, attraverso un tracciato assai dissimile da quello dell'attuale strada Carlo Felice), l\"'Alternos\" Giovanni Maria Angioy venne accolto festosamente, nel pendio semestenese di Andr\u00f2liga (ai confini di Pozzomaggiore e Cossoine), dal suo fervente amico e discepolo don Francesco Maria Muroni, nativo di Bonorva e rettore di Semestene. All'incontro fra i due patrioti isolani, oltre alla locale cavalleria di Bonorva, fronteggiata da un drappello di \"dragoni leggeri\" inviato da Sassari, parteciparono finanche molti maggiorenti di Bosa, Padria, Thiesi, Cheremule, Bessude, Mores, Osilo, cos\u00ec come di altri paesi del Logudoro (vasta porzione del Capo di sopra, il quale aveva per capoluogo la citt\u00e0 di Sassari, in contrapposizione al Capo di sotto, egemonizzato dalla citt\u00e0 rivale di Cagliari). Siffatto memorabile convegno fu peraltro immortalato, in tempi a noi pi\u00f9 vicini, dal professor Michele Sanna, in un suggestivo dipinto ora esposto nelle pareti della sala consiliare di Semestene.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 3 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nLingua e dialetti.\nLa variante del sardo parlata a Semestene \u00e8 quella logudorese centrale o comune."}
{"id": "29503", "revid": "124476406", "url": "https://it.wikipedia.org/wiki?curid=29503", "title": "Sennori", "text": "Sennori (\"S\u00e8nnaru\" in sardo, \"S\u00e8nnari\" in sassarese) \u00e8 un comune italiano di 6 937 abitanti, facente parte della Rete metropolitana del Nord Sardegna, in provincia di Sassari in Sardegna, nella regione storica della Romangia. Sennori fa parte dell'Associazione nazionale citt\u00e0 del vino dal 1987 (anno di fondazione della stessa) \u00e8 il primo comune della Sardegna a ricevere il titolo, fa anche parte dell'Associazione nazionale citt\u00e0 dell'olio.\nGeografia fisica.\nTerritorio.\nSennori, disposto ad anfiteatro tra colline e una valle, si apre sul golfo dell'Asinara, nel nord della Sardegna. Questa posizione permette di godere di un notevole panorama sulle coste del golfo da Stintino a Castelsardo, isola dell'Asinara compresa. \u00c8 circondato da campagne fertili ricche di oliveti, frutteti e vigne che sono la fonte primaria dell'economia sennorese e da cui si ottengono ottime produzioni di vino e di olio d'oliva.\nCollocato ad un'altitudine di 277\u00a0m sul livello del mare, ha una popolazione di quasi 7.000 abitanti ed una superficie territoriale di . Sennori \u00e8 adagiato su una collina di tufo calcareo, ai cui piedi si estende l'intero arco del Golfo dell'Asinara. Stretto tra i territori dei comuni di Sassari, Osilo e Sorso, ha un suolo abbastanza fertile e intensamente coltivato; vi dominano le colture dell'olivo, della vite e, lungo tutta la vallata solcata dal fiume Silis, quelle degli alberi da frutta e del carciofo. Scarsamente praticata la pastorizia, praticata perlopi\u00f9 da allevatori provenienti da altre localit\u00e0.\nStoria.\nPreistoria ed epoca nuragica.\nLa presenza dell'uomo nel territorio di Sennori \u00e8 attestata a partire dal neolitico come testimoniano i numerosi siti archeologici quali le domus de janas dell'Orto di Beneficio Parrocchiale, la necropoli di Serra Crabiles. Anche durante il periodo nuragico il territorio di Sennori fu ampiamente frequentato come testimoniano il sito di Su Nuraghe, il Nuraghe di Badde Margherita, il Nuraghe di Badde Puttu, il Nuraghe di San Biagio e la tomba dei giganti di Oridda.\nEpoca punica e romana.\nIl periodo punico \u00e8 quasi del tutto assente; non cos\u00ec il periodo romano riccamente documentato, non a caso infatti la regione storica della Romangia, in cui si trova Sennori, prende il nome da Romania, ovvero le terre conquistate da Roma, in contrapposizione alla Barbaria o Barbagia, cio\u00e8 le terre popolate dai \"barbari\". Durante il periodo romano molto probabilmente avvenne la fondazione del paese, come villaggio-presidio di soldati romani per monitorare la vicina e bellicosa trib\u00f9 dei Sossinati, citata in diverse fonti classiche.\nEpoca giudicale e comunale.\nCon l'avvento dei Giudicati, Sennori entr\u00f2 a far parte del giudicato di Torres o Logudoro, specificatamente nella curatoria di Romangia. Nel 1082 Sennori viene citato per la prima volta in un documento storico, ovvero l'atto di donazione all'opera di Santa Maria di Pisa del monastero di San Michele di Plaiano con tutte le sue pertinenze, tra cui la \"Domo de Sanctae Maria de Sennor\". Caduto il Giudicato di Torres, Sennori entr\u00f2 a far parte della Repubblica Sassarese nel 1294.\nEpoca aragonese e spagnola.\nA seguito della caduta della Repubblica Sassarese e con la conquista della Sardegna da parte degli Aragonesi, venne istituito il feudo di Sennori che and\u00f2 a far parte dell'Incontrada di Romangia. Nel 1342 \u00e8 citata per la prima volta la chiesa parrocchiale di San Basilio Magno e il primo rettore parrocchiale Don Pietro de Serra. Quest'ultimo rischi\u00f2 la scomunica insieme ad alcuni rettori dei villaggi vicini per non aver pagato le decime alla Chiesa (Rationes Decimarum Italiae: Sardiniae). Nel 1440 tutti i feudi della Romangia, compreso quello di Sennori, finirono nelle mani di Gonnario Gambella che divenne il primo barone di Romangia. Fu baronessa anche la sua nipote Rosa Gambella, succeduta al figlio Antonio, figura solenne e controversa, viceregina di Sardegna, la sua triste vicenda fu raccontata nell'omonimo romanzo da Enrico Costa. A ricordo dell'epoca feudale rimane tuttora il palazzo denominato \"Palattu Ezzu\". Nel 1553 il paese fu tra quelli visitati durante la visita pastorale di Salvatore Alepus arcivescovo di Sassari.\nEpoca sabauda.\nAnche Sennori fu teatro, insieme a Sorso, dei tumulti anti-feudali del 1796, anche perch\u00e9 il Rettore di Sennori Don Cristoforo Aragonez partecip\u00f2 alla sollevazione popolare. Nel 1830 Sennori e Sorso mossero lite al barone Don Vincenzo Amat uscendo prima sconfitti ma poi vittoriosi. Anche alla fine dell'Ottocento si ebbero fremiti sociali a Sennori con la fondazione a Sorso da parte del sennorese Antonio Catta del partito \"Popolo Sovrano\" che ebbe ampia risonanza anche a Sennori.\nNel 1839, con l'abolizione del sistema feudale, il paese venne riscattato agli Amat di San Filippo, ultimi feudatari, per diventare un comune autonomo retto da un sindaco e da un consiglio comunale.\nEpoca contemporanea.\nDurante le due guerre mondiali Sennori , poich\u00e9 durante la costruzione della cappella del Cimitero fu trovata una bomba inesplosa della seconda guerra mondiale. Sempre nel secondo conflitto mondiale Sennori fu colpito da attacchi portati con mitragliatrici aeree, che fecero anche una vittima. Dopo gli anni settanta e ottanta del XX secolo l'abitato si espanse dando vita ai quartieri del Monte, della Scala, della Salamagna e di Montigeddu.\nMonumenti e luoghi d'interesse.\nArchitetture religiose.\nNel centro storico di Sennori e nella vicina periferia si trovano vari edifici di culto cattolico romano: il principale la cui facciata ed il campanile sono visibili da vari angoli del paese, \u00e8 dedicata a san Basilio Magno. L'edificio \u00e8 di origine trecentesca il cui restauro si e tenuto tra maggio e ottobre 2015, e fu completamente ricostruito negli anni cinquanta del XX secolo. Il campanile fu invece costruito verso la seconda met\u00e0 degli anni 60'.\nLe chiese minori sono la Santa Croce, risalente al Quattrocento, la settecentesca Santa Lucia, la moderna chiesa dedicata alla Madonna del Rosario (costruito nella met\u00e0 degli anni sessanta del XX secolo, che al suo interno ingloba i resti seicenteschi dell'antica chiesa della Madonna del Rosario), la recente Chiesa di San Biagio nel quartiere di Montigeddu (costruita nel 2018) e la chiesa campestre di San Giovanni Battista, dove si svolge una festa molto sentita dalla comunit\u00e0 sennorese).\nSiti archeologici.\nNel territorio comunale di Sennori \"domus de janas\", nuraghi e tombe dei giganti si alternano ad ambienti di forte impatto panoramico e a struttura richiamanti, direttamente ed indirettamente, il lavoro della terra (in particolare mulini ad acqua e pinnettas). La realt\u00e0 monumentaria del territorio di Sennori appare fortemente legata alla storia dell'acqua e dell'agricoltura. Non \u00e8 casuale che rilevanti testimonianze archeologiche ed interi areali vengano a legarsi distintamente all'elemento idrico, esprimendo attorno ad esso significative densit\u00e0 monumentali ed antropiche. Si vedano ad esempio i siti di \"Funtana de Su Anzu\" e \"Sutis Funtana di Sa Conza\" (nei cui pressi \u00e8 individuabile una domus de janas pluricellulare), \"Badde Pattu\" e la \"fontana Geridu\".\nSeguendo le classiche seriazioni per fasi dell'archeologia, il territorio di Sennori presenta un buon numero di domus de janas, vale a dire piccoli cimiteri familiari ai margini di nuclei di stanziamenti neolitici a base presumibilmente agricola. Di grande pregio strutturale e decorativo \u00e8 la \"domus de janas\" del Beneficio parrocchiale. Si tratta di una delle pi\u00f9 interessanti domus de janas della preistoria isolana, di tipo pluricellulare e decorata a rilievo.\nLa sua afferenza al centro urbano ne fa una qualificata presenza per l'abitato, per i residenti ed i flussi di visite. \u00c8 scavata in un costone calcareo ancora utilizzato come cava. Sempre del periodo preistorico, si ricorda il complesso Serra Crabiles comprendente numerose domus de janas che hanno restituito idoletti femminili neolitici.\nLe attestazioni nuragiche si esprimono sia con episodi monumentali di tipologia monotorre che con complessi articolati e dotati di villaggio. Ad esempio il nuraghe Badde Margherita, a sud ovest del nuraghe del ponte Rio Silis, \u00e8 un tipico nuraghe monotorre. A 5\u00a0m. ad est del nuraghe si pu\u00f2 osservare uno ziro infisso nel terreno, del diametro di 0,90m. Il nuraghe Badde Puttu, a nord est del Monte Uri, viene descritto come un nuraghe complesso con tracce di villaggio, con tratti di cortina muraria. Tracce di catillus e di embrici. Il complesso Su Nuraghe si trova a nord del nuraghe Margherita. Numerose sono le tracce di capanne a pianta circolare. Nelle immediate vicinanze vi sono strutture a pianta rettilinea.\n\u00c8 di interesse per singolarit\u00e0 tipologica, la tomba di giganti di Oridda. Essa costituisce un monumento unico nel suo genere per una serie di caratteristiche tipologiche che permettono di definirla una tomba di tipo dolmenico e ortostatico. Il monumento \u00e8 scavato nella roccia ed \u00e8 interamente foderato in muratura, mentre la facciata \u00e8 stata monumentalizzata con una stele quadrangolare nella quale si apre il portello e con esedra ad ortostati. All'interno della tomba sono stati rinvenuti gli scheletri di 27 individui, di cui venti tra uomini e donne, sei bambini e un feto. La ceramica rinvenuta conferma una cronologia all'interno del Bronzo medio.\nAi confini col territorio di Sorso si distingue per interesse e recenti significative ricerche archeologiche la problematica legata al centro scomparso di Geridu.\nSociet\u00e0.\nLingue e dialetti.\nIl sardo parlato di Sennori, appartenente al troncone linguistico logudorese, si caratterizza per una particolarit\u00e0: il plurale femminile viene cambiato al maschile. Alcuni esempi: \"le porte\" in logudorese \"sas jannas\", in sennorese \"sos jannos\"; \" le chiavi\" in sardo logudorese \"sas jaes\", in sennorese \"sos jais\". Si pensa che tale fenomeno sia dovuto all'influenza linguistica che il dialetto sennorese abbia avuto dai vicini dialetti sorsense e sassarese del turritano. Proprio quest'ultimo ha avuto un ruolo importante, in quanto moltissimi sennoresi, con l'espansione commerciale di Sassari, hanno frequentato sempre pi\u00f9 costantemente i mercati della vicina citt\u00e0, assorbendone alcune contaminazioni linguistiche. Anche il sassarese utilizza l'articolo maschile per il plurale femminile delle cose, come ad esempio \"le porte\" la ianna al sing., li ianni al plur., \"la sedia\" la cadrea sing., li cadrei plur.\nCultura.\nCostumi.\nI costumi di Sennori sono divisi in quattro varianti qui sotto spiegate ed \u00e8 uno dei costumi pi\u00f9 belli e apprezzati di tutta l'isola.\nIl \"costume di gala o da sposa\" \u00e8 il pi\u00f9 conosciuto perch\u00e9 pi\u00f9 ricco e quindi pi\u00f9 sfoggiato ha un valore economico stimato intorno ai 12.000 Euro, sia per i materiali usati che per la manodopera molto cara e non tanto semplice da trovare perch\u00e9 le ricamatrici non sono pi\u00f9 tanto numerose come prima. Ha un corpino stupendamente lavorato in rilievo a fili doro tubolari con perle di strass dell'organza che segna tutto il contorno esterno delle ampie maniche aperte all'interno per permettere alla candida camicia di farne capolino e risaltare nel rosso velluto il grembiule in moer ricamato in seta (a volte con particolari in oro) \u00e8 bordato con organza plissettata che va a nascondere il gallone (chiamato anche tesoro nascosto il telo anteriore della gonna) alto circa 35\u00a0cm lungo 4\u00a0m circa applicato e plissettato assieme alla gonna. Anch'esso ricamato in seta.\nIl \"costume giornaliero\" molto ricamato anch'esso ma in modo pi\u00f9 semplice e senza aggiunte di fiocchi e passamanerie, armonioso nei colori e negli abbinamenti. Ha il corpino di panno rosso con dei ricami in filo di seta cos\u00ec come il grembiule in tessuto di seta \u00e8 ricamato pi\u00f9 lungo del grembiule di gala, la gonna baldagore anch'essa plissettata a mano di panno nero con la balza rossa finale. In testa porta \"su muccaloru\" (fazzoletto copricapo) anche lui ricamato, la bianca camicia fuoriesce dal corpino aperto lungo le maniche e dai polsini. La schiena viene sorretta da su sustigliu (busto) ricamato in liste verticali con fili doro e argento formato da due fianchetti e uniti tre loro da un nastro di raso rosso fiamma\nIl \"costume da vedova\" o da lutto molto elegante nella sua semplicit\u00e0 e seriet\u00e0 per la quale \u00e8 nato l'abito. Lo rende particolare il fatto che indossa due gonne di cui una viene sollevata a coprire il capo in segno di lutto appunto come a volersi estraniare dal mondo che la circonda.\nLe gonne sono molto ampie circa 4\u00a0m di tessuto minuziosamente plissettato a mano la balza pu\u00f2 essere di diversi colori a sottolineare l'intensit\u00e0 del lutto stesso.\nSi intravede sotto le gonne la candida camicia bianca che a sbuffo esce anche dal corpino di panno rosso con applicazioni di nero, il grembiule di pizzo o di ciniglia ma anch'esso scuro.\n\"Su sustigliu\" (il busto) che sostiene eretta la schiena ha il fiocco che lega le due parti di cui \u00e8 composto di raso viola infilato nei minuscoli fori.\nIl copricapo di cui si intravede la punta e i due angoli \u00e8 uguale al copricapo che portano la variante dell'abito giornaliero e di gala quello da lutto per\u00f2 se intenso pu\u00f2 avere la veletta che fascia il mento di colore nero anzich\u00e9 bianca.\nIl \"costume maschile\" anch'esso molto ricco per essere un abito maschile. Ha la giacca di velluto rosso bordato con ricami in oro e con dei bottoni di filigrana nelle maniche, che essendo aperte fanno intravedere la candida camicia bianca. Anche la cintura in velluto rosso \u00e8 ricamata ai bordi in oro. La camicia con collo alto lavorato a nido d'ape ha bottoni di filigrana per tenerne chiuso il collo i mutandoni (pantalone) bianchi a sbuffo escono dal gonnellino in panno nero a pieghe, e con una fascia a tenere la parte bassa affinch\u00e9 il vento non lo sollevi le ghette (copristivale) anche loro di panno nero.\nFeste.\nLe feste religiose sono sei, tutte della durata di alcuni giorni. La festa pi\u00f9 importante del paese \u00e8 quella di San Giovanni conosciuta in tutta la Sardegna per la sua grande cavalcata e sfilata di costumi ogni anno con differenti gruppi in costume della Sardegna mentre, quella di pi\u00f9 recente istituzione, \u00e8 la festa di San Biagio, divenuta una delle sagre pi\u00f9 conosciute e attese del territorio della Romangia. Da non dimenticare poi \"Calici di stelle\", che si svolge il 10 agosto e \"i giochi estivi\" che si svolgono a luglio al campo sportivo, chiamati \"sennoriestate\" (giochi senza quartiere). In questi giochi partecipano 16 squadre che per una settimana si danno lotta con gavettoni, tiri alla fune e altri giochi. L'ultimo giorno si svolge la finalissima che culmina con una sfilata di moda in cui ogni squadra presenta in passerella una coppia di giovani. Alla fine vengono decretati \"miss e mister Sennori estate e miss e mister sorriso\". La manifestazione si conclude con la proclamazione della squadra vincitrice e l'avvio di una serata di musica.\nEconomia.\nProduzioni alimentari.\nNel comune di Sennori \u00e8 praticata, in particolare, la coltivazione dell'ulivo e della vite. Sono numerosi gli ettari dedicati a queste due colture e numerosi sono i piccoli produttori di vino e di olio."}
{"id": "29504", "revid": "57872", "url": "https://it.wikipedia.org/wiki?curid=29504", "title": "Tiglieto", "text": "Tiglieto (\"Tij\u00ea\" in ligure, \"Muncaru\" in dialetto orbasco) \u00e8 un comune italiano di 515 abitanti della citt\u00e0 metropolitana di Genova in Liguria.\nGeografia fisica.\nIl territorio comunale \u00e8 situato in val d'Orba, ad ovest di Genova, nel cuore dell'Appennino ligure, a breve distanza dal confine con le province di Savona ed Alessandria.\nTra le vette del territorio il bric del Dentino (976 m), il colle dei Ferri (902 m), il bric Mapassu (869 m), il bric della Bia (746 m), il monte Calvo (738 m), il monte Laione (732 m), il bric Matellona (720 m), il bric Carpescio (662 m), il bric della Bandita (650 m), il bric Scaglione (649 m), il bric del Cucco (632 m), la Rocca della Marietta (614 m).\nTiglieto fa parte del Parco naturale regionale del Beigua.\nStoria.\nSembrerebbe che gi\u00e0 in epoca romana fosse noto, con il nome di Civitacula, un insediamento agro-pastorale collocato nel territorio attuale di Tiglieto. Ci\u00f2 dimostrerebbe che la presenza di stanziamenti stabili in questo tratto della valle del torrente Orba precederebbe di diversi secoli la fondazione dell'abbazia cistercense (edificata dai cistercensi nel 1120 dove prima sorgeva un monastero benedettino fontato in epoca longobarda dai monaci di San Colombano di Bobbio), oggi nota semplicemente come badia di Tiglieto, che fu il principale nucleo abitato del comune di Tiglieto, fino agli anni venti del XX secolo.\nIl toponimo attuale, che compare solo nel Basso Medioevo, sembrerebbe in relazione con la notevole diffusione sul territorio del tiglio, albero oggi piuttosto raro nei dintorni di Tiglieto, ma che costituiva assieme alla rovere uno dei principali componenti dei boschi che si estendevano nell'attuale piana della Badia. Questi boschi furono successivamente in gran parte tagliati nel corso degli ultimi secoli (per far luogo a colture cerealicole e al pascolo) e hanno iniziato a rispandersi, nel territorio della piana di fondovalle, solo negli ultimi decenni, in seguito all'abbandono dell'agricoltura e dell'allevamento intensivo.\nDurante il XVI secolo l'area acquis\u00ec maggiore importanza economica grazie al forte traffico commerciale legato alle nuove comunicazioni stradali colleganti il Basso Piemonte e la zona dell'Ovadese con il mar Ligure.\nIl 12 luglio 1583 soldati di Guglielmo Gonzaga, duca di Mantova e marchese del Monferrato, invasero il territorio di Tiglieto con lo scopo di impadronirsi delle terre, per poi conseguentemente imporne dazi doganali sulle merci. L'improvvisa invasione e la costruzione da parte dei nuovi \"invasori\" nel territorio tiglietese di piccole fortificazioni e case doganali port\u00f2 ad un ovvio allarme nel feudo di Sassello, quest'ultimo proprietario del borgo di Tiglieto e fedele alleato della Repubblica di Genova. La repubblica, avvisata dagli stessi signori locali, nell'immediato invi\u00f2 nel borgo soldati genovesi che, dopo tre giorni di intensa lotta, riuscirono a far retrocedere i soldati del ducato mantovano, ad abbandonare il territorio \"di confine\" e sgomberare la badia precedentemente occupata dai lombardi.\nOvviamente questo episodio inaspr\u00ec il gi\u00e0 delicato rapporto politico tra il Ducato di Mantova e la repubblica genovese fino al 1609, anno in cui il conte Gian Battista Del Carretto di Millesimo venne nominato nuovo signore di Sassello, e quindi delle terre di Tiglieto.\nNel XVIII secolo nuove guerre si combatterono nelle terre di confine tra Tiglieto e la vicina zona del Monferrato per la propriet\u00e0 di alcune terre da pascolo. La guerra locale si protese nel tempo causando in diverse occasioni uccisioni e rapimenti fino a quando il re di Sardegna, divenuto sovrano reggente del Monferrato, cerc\u00f2 assieme alla repubblica genovese un accordo di pace. Nell'intesa tra il re e il dogato, avviata nel 1731, si decise per la nomina di due rappresentanti dei corrispettivi governi per la ridefinizione dei confini geografici; come da accordi Tiglieto riusc\u00ec ad acquisire nuove terre da pascolo.Nel febbraio 1747 sub\u00ec, come la Repubblica di Genova sua alleata e sostenitrice, l'invasione degli Austriaci che posero in assedio la locale chiesa e case ed erigendo, di fatto, un piccolo dominio austriaco nella vallata. L'occupazione austriaca fu strenuamente combattuta dai soldati genovesi - inviati da Genova l'11 marzo - che, dopo un estenuante lotta, riuscirono a liberare il comune dalla presenza straniera.\nConquist\u00f2 autonomia dal comune di Sassello nel 1779 e nuove terre vennero acquistate dal vecchio comune sassellese, nel 1780, ampliando notevolmente il territorio e contribuendo a svilupparne l'economia del territorio tiglietese.\nCon la dominazione francese rientr\u00f2 dal 2 dicembre 1797 nel dipartimento della Cerusa, con capoluogo Voltri, all'interno della Repubblica Ligure. Dal 28 aprile del 1798 con i nuovi ordinamenti francesi, Santa Maria di Tiglietto (cos\u00ec era citata l'odierna Tiglieto) rientr\u00f2 nel VII cantone, capoluogo San Pietro d'Olba, della giurisdizione della Cerusa. Dal 1803 divenne invece centro principale del I cantone di Colombo nella giurisdizione di Colombo con capoluogo Savona. Annesso al Primo Impero francese dal 13 giugno 1805 al 1814 venne inserito nel dipartimento di Montenotte.\nNel 1815 fu inglobato nel Regno di Sardegna, secondo le decisioni del congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nel III mandamento di Sassello del circondario di Savona dell'allora provincia di Genova.\nIl decreto reale n. 365 del 13 aprile 1933 firmato dal re Vittorio Emanuele III di Savoia stabil\u00ec il definitivo passaggio di Tiglieto in provincia di Genova dalla precedente amministrazione provinciale savonese.\nSimboli.\nIn precedenza, con regio decreto del 10 ottobre 1942, era stato concesso uno stemma \"d'argento alla Abbazia dei Cistercensi al naturale, circondata da alberi di tiglio, sulla campagna di verde. Capo del Littorio\".\nMonumenti e luoghi d'interesse.\nArchitetture civili.\nNei pressi dell'ampio fondovalle del torrente Orba \u00e8 ubicato un antico ponte di attraversamento in pietra costruito dai monaci cistercensi della vicina badia di Tiglieto. Il ponte, a cinque arcate disuguali, di cui quella centrale \u00e8 alta venti metri, fu in seguito ripristinato dai marchesi Raggio nel corso del XVII secolo.\nAree naturali.\nAl confine con la provincia di Alessandria, nei pressi della badia di Tiglieto, in localit\u00e0 denominata Pian della Badia, \u00e8 presente un caratteristico habitat faunistico e floristico. Proposto dalla rete Natura 2000 della Liguria come Sito di Interesse Comunitario sono presenti tra le piante del fondovalle del torrente Orba la \"Cerastium utriense\" - comunemente denominata la peverina di Voltri - e l\"'Alyssoides utriculata\", quest'ultima caratterizzata dalla tipica colorazione gialla dei fiori.\nDella famiglia degli Uccelli sono presenti quasi sessanta specie tutelate e tra i Pesci il \"Leuciscus souffia\", il \"Barbus plebejus\" e il \"Chondrostoma toxostoma\" quest'ultimo diffuso pi\u00f9 largamente in Francia e Spagna.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Tiglieto sono .\nQualit\u00e0 della vita.\nIl Comune di Tiglieto ha conseguito la certificazione del proprio Sistema di Gestione Ambientale conformemente alla norma ISO 14001.\nGeografia antropica.\nIl suo territorio comunale comprende anche la frazione di Acquabuona, oltre a localit\u00e0 pi\u00f9 piccole come Acquabianca, Mogliole, San Gottardo e Vrigna, per un totale di 24,54\u00a0km2. Il borgo di Casavecchia, dove si trova il municipio, \u00e8 parte dell'abitato di Tiglieto.\nConfina a nord con il comune di Molare (AL) e di Rossiglione, a sud con Urbe (SV), ad ovest con Molare, Ponzone (AL) e Urbe e ad est con Rossiglione, Campo Ligure, Masone e Genova.\nEconomia.\nSi basa principalmente sull'attivit\u00e0 agricola, in particolar modo sulla produzione dei prodotti naturali come l'apprezzato miele, l'allevamento del bestiame e lo sfruttamento del sottobosco. Rilevante \u00e8 anche l'attivit\u00e0 connessa al turismo vacanziero, specie nel periodo della villeggiatura estiva ed invernale.\nInfrastrutture e trasporti.\nStrade.\nIl centro di Tiglieto \u00e8 attraversato principalmente dalla strada provinciale 41 di Tiglieto che gli permette il collegamento stradale con Rossiglione, ad est ed innestandosi con la strada statale 456 del Turchino, e ad ovest con la provinciale 53 presso Martina Olba nel comune di Urbe, in provincia di Savona.\nUlteriori collegamenti viari del territorio sono la provinciale 64 di Acquabianca e la provinciale 76 di Olbicella per raggiungere le omonime localit\u00e0.\nMobilit\u00e0 urbana.\nDal comune di Masone un servizio di trasporto pubblico locale gestito dall'AMT garantisce quotidiani collegamenti bus con Tiglieto e per le altre localit\u00e0 del territorio comunale.\nAmministrazione.\nAltre informazioni amministrative.\nTiglieto fa parte dell'Unione dei comuni delle Valli Stura, Orba e Leira."}
{"id": "29505", "revid": "125954569", "url": "https://it.wikipedia.org/wiki?curid=29505", "title": "Siligo", "text": "S\u00ecligo \u00e8 un comune italiano di 813 abitanti dell'antica regione del Meilogu in provincia di Sassari.\nGeografia fisica.\nTerritorio.\nSiligo fa parte della Regione Agraria n. 6 - Colline del Meilogu. Il suo territorio si estende per oltre 4.000 ha ed \u00e8 caratterizzato da diversi rilievi di origine vulcanica, tra i quali spicca il monte Santu (733 metri), dalla caratteristica forma troncoconica (mesa) e i coni di scorie Monte Percia e monte Ruju da cui si dipartono dei dicchi di dimensioni notevoli, chiamati \"Su Muru 'e Ferru\". Altro rilievo di notevole valenza paesaggistica e archeologica \u00e8 il monte Sant'Antonio (599 metri), propaggine nord-ovest del pi\u00f9 vasto tavolato vulcanico denominato Monte Pelau.\nOrigini del nome.\nLa parola siligo-ginis in latino significa \"buone messi\", da cui il nome siligo che in campo commerciale indica un tipo di \"frumento di prima qualit\u00e0\". Questa etimologia in genere \u00e8 stata erroneamente utilizzata per risalire al nome del comune. \nIn realt\u00e0 come documentato nei condaghes e nei vari documenti fino all'epoca moderna, il nome che indica il comune \u00e8 stato registrato in diverse forme: nei secoli XI-XIII il nome registrato era Siloque, Siligue; nei secoli XII-XIII: Siloce, Silogi, Siloke, dal 1341 al 1359 ricompare il nome \"Siloque\" . Lo storico Francesco de Vico aveva individuato il nome Santa Victoria di Siligo in un documento del 1238 e il toponimo \"Siligo\" in un documento del 1438 e, a suo tempo, lo storico Giovanni Francesco Fara . Tuttavia lo stesso Fara riporta anche il toponimo Silighis. e altri toponimi: \"Siliche\", \"Siloche\", \"Sjloghe\", \"Silogue\", ecc.\nStoria e dinamiche insediative.\nL'area fu abitata in epoca nuragica, per la presenza nel territorio di numerosi nuraghi, e in epoca romana, per la presenza di alcuni edifici, in particolare nell'area dell'attuale Parco archeologico di Mesumundu. \nE sempre in quell'area, a seguito dei recenti ritrovamenti, \u00e8 stata testimoniata la presenza continuativa di una consistente popolazione rurale, che si era insediata, nell\u2019area delle terme dismesse; confermando che \"Mesumundu \u00e8 stato un villaggio rurale tra il V e il VII secolo\".\nDal basso medioevo fece parte della Curatoria di Meilocu nel Giudicato di Torres. Inoltre, a seguito dell'atto di donazione (1064-65) di Barisone I, arrivarono in questo territorio un gruppo di monaci dell'abbazia di Montecassino che si insediarono presso la chiesa di Nostra Signora di Mesumundu e la chiesetta, ubicata sul tavolato di monte Santu, intitolata ai santi Elia ed Enoch.\nLa manifestazione di villaggi gemelli o a grappolo nella prima fase si manifest\u00f2, nell'attuale area del villaggio, con due agglomerati denominati \u201cCherchedu\u201d e \u201cSiloghe\u201d (quest'ultimo ubicato alle pendici della collina dove sono visibili gli esigui resti del Nuraghe Su Runaghe), che tuttavia ben presto costituirono un unico centro, assumendo l\u2019attuale nome di Siligo.\nNei secoli XI-XIII \u00e8 testimoniata l\u2019esistenza di \u201cBiddanoa\u201d e, nell\u2019intervallo 1485-1627, nei vari censimenti spagnoli. Nel successivo censimento del 1627 appare con il nome di \"Villa de Monti Santo\", ma non comparir\u00e0 invece successivamente al 1655, forse spopolatosi a seguito della peste del 1652.\nPer quanto riguarda l\u2019insediamento ubicato sulla sommit\u00e0 del Monte Sant\u2019Antonio, da recenti indagini, risulta che fosse composto da una decina di edifici ed una chiesetta absidata. Questo piccolo agglomerato dovrebbe corrispondere al pi\u00f9 volte citato, nei documenti medievali e nella letteratura ottocentesca, \"Capula\" o \"Cepola\" dove sorgeva un castello, che verosimilmente fosse costituito da una serie di alloggiamenti militari, a supporto della struttura difensiva. Infatti, nonostante sia documentata la vita del castello fino al XV secolo, non risulta alcun censimento relativo a questo centro. \nFinita l'epoca giudicale, nel 1259 il villaggio pass\u00f2 sotto il dominio della famiglia genovese dei Doria e intorno al 1350, alla Corona d'Aragona. \nNei successivi secoli XV e XVI, con lo stabilizzarsi nell\u2019isola del sistema del vidazzone, cio\u00e8 di un regime che rappresenta una forma di agricoltura comunitaria, per cui presuppone una forma di insediamento compatto. Fatto questo che consolid\u00f2 gli insediamenti comunali.\nA Siligo, nel primo censimento del 1485, sono registrate 38 famiglie per un ipotetico numero di abitanti compreso fra i 150-200. \nNel XVII secolo si registra un notevole aumento della popolazione: il numero delle famiglie si attesta intorno ai 110-140 con un numero di abitanti compreso fra i 400-470. \nNel 1629 Siligo form\u00f2 la contea di Montesanto, concessa agli Alagon che, con la soppressione del sistema feudale, nel 1839 riscattarono il feudo.\nNella met\u00e0 del XVIII secolo la popolazione \u00e8 quasi raddoppiata ed un ulteriore importante incremento \u00e8 registrato nei censimenti ottocenteschi ed in quello del 1901 dove la popolazione conta 1500 abitanti. Nel XIX secolo abbiamo anche un primo rilevamento del centro abitato che delimita l\u2019effettiva dimensione del perimetro dell\u2019insediamento che grosso modo corrispondeva a 2,5 ettari.\nSociet\u00e0.\nEtnie e minoranze straniere.\nGli stranieri residenti a Siligo al 1\u00ba gennaio 2018 sono 39 e rappresentano il 4,5% della popolazione residente.\nLe nazionalit\u00e0 maggiormente rappresentate in base alla loro percentuale sul totale popolazione di stranieri residente erano:\nLingue e dialetti.\nLa variante del sardo parlata a Siligo \u00e8 quella logudorese settentrionale.\nSport.\nCalcio.\nIl paese di Siligo \u00e8 rappresentato a livello calcistico dalla Polisportiva Siligo 1974, che attualmente milita nel campionato di Prima Categoria."}
{"id": "29506", "revid": "1516566", "url": "https://it.wikipedia.org/wiki?curid=29506", "title": "Sorso", "text": "Sorso (\"S\u00f2ssu\" in turritano) \u00e8 un comune italiano di 14 397 abitanti che fa parte della Rete metropolitana del Nord Sardegna, della provincia di Sassari in Sardegna. Ha una superficie di 67,1 chilometri quadrati e si trova nell'antica regione della Romangia sul golfo dell'Asinara. La sua cantina sociale l'ha reso una delle citt\u00e0 del vino.\nGeografia fisica.\nTerritorio.\nSorso gode di una collocazione geografica di notevole valore paesistico; la sua costa, con le famose spiagge di Marina di Sorso (che \u00e8 anche frazione del paese) e di Platamona, si estende per circa 18\u00a0km. Nei fertili terreni circostanti si coltivano frutta e ortaggi, ma soprattutto l'olivo e la vite.\nIl comune comprende anche le seguenti frazioni e localit\u00e0: Riviera di Sorso, Platamona - Costa Dorata o D'Oro, Arboriamar, Bellisara, Eden Beach, Lu Barrili-Monti, Lu Tuvaraggiu, Marritza, San Michele, Serralonga, Stagno Platamona, Taniga-Malafede, Terrada Sud, Tonnara.\nLa costituzione geologica \u00e8 data in prevalenza dagli ultimi rilievi calcarei del sassarese affievoliti verso la costa.\nOrigini del nome.\nPer il nome di Sorso sono ipotizzate diverse etimologie. Secondo la pi\u00f9 probabile, il toponimo deriverebbe dall'avverbio logudorese \"josso\"/\"zosso\" (dal latino \"deorsum\", ovvero \"in gi\u00f9\", \"verso il basso\", \"sotto\"), successivamente divenuto \"Zorso\", quindi Sorso (o \"Sossu\"), ad indicare la minore altitudine rispetto alla vicina Sennori.\nIl nome di Sorso, per la prima volta, \u00e8 citato nel Condaghe di San Pietro di Silki (1065-1180).\nIl toponimo appare pi\u00f9 volte anche negli atti del Condaghe della chiesa di San Nicola di Trullas (Semestene), prezioso documento redatto tra il 1115 e il 1176, nel quale vengono citati i nomi di \"Barusone de Sorso\", \"Gosantine de Sorso\", \"Furatu de Sorso\"; nello stesso Kondaghe si legge \"Fece dono donna Iorgia d'Athen in punto di morte, della sua domo di Sorso con tutte le sue pertinenze di salto e vigne e terreni e corte e servi e canneto e palmeto\". La famiglia degli Athen, molti dei cui appartenenti erano membri della Corona de Logu nella reggia di Ardara, aveva propriet\u00e0 in Sorso.\n\u00c8 verosimile che il toponimo abbia avuto origine da un avverbio latino \"sursum versus\", \"in su\", \"verso l'alto\"; questo probabilmente per indicare la posizione elevata del paese rispetto a quella di \"Turris Lybisonis\" (attuale Porto Torres), da cui i turrenses partivano per recarsi a Sorso.\nGli abitanti di Sorso sono nominati sorsensi o sorsinchi, dal latino \"incola\", cio\u00e8 abitatore (sors-\"inchi\", abitanti di Sorso).\nStoria.\nPreistoria.\nIl territorio \u00e8 ricco di testimonianze archeologiche risalenti al periodo prenuragico, l'attuale borgo per\u00f2 \u00e8 di origine romana e divenne grosso centro religioso nel Medioevo.\nDel prenuragico, rimangono le \"domus de janas\" di l'Abbiu e il sito di Geridu tra Sorso e Sassari. Sono invece propriamente riconducibili al periodo nuragico, ossia all'et\u00e0 del bronzo, i nuraghi di Bachileddi, Sa Corona Ruja e San Biagio. \u00c8 presente anche un pozzo sacro denominato \"Serra Niedda\". \nAltri siti dominano il golfo dell'Asinara. Costituiscono testimonianza del periodo romano imperiale e altomedievale i ruderi del sito di Santa Filitica.\nGeridu.\nIl sito di Gericu o Geridu \u00e8 il pi\u00f9 importante sito archeologico della citt\u00e0 romangiate. Si trova lungo la strada provinciale 25 Sassari-Sorso a 2\u00a0km da Sorso stessa.\nGli scavi hanno riportato alla luce un antico insediamento con resti che vanno dal preistorico al romanico originariamente denominato Jelithon.\nJelithon o Gelithon (o ancora Heliton) si pensava fosse l'antico nome con cui si identificasse Sorso anche se la storicit\u00e0 di tale affermazione datata XV secolo \u00e8 stata pi\u00f9 volte messa in dubbio.\nSi \u00e8 comunque consapevoli di una chiesa denominata S. Andrea d'Elighe, smembrata nel XIX secolo. Per recuperare materiali per la chiesa parrocchiale di San Pantaleo a Sorso, all'epoca in costruzione.\nIn un condaghe del XVII secolo: \"Condaghe de lo primeros moradores de ciudad de Sacer\" veniva, non certo storicamente, spiegata la rivalit\u00e0 tra Sorso e Sassari datata addirittura V secolo, e l'esistenza di un capostipite della popolazione chiamato Gelidon a cui oltre la fondazione del paese \u00e8 attribuita un'indole ribelle e folle che ancora contraddistinguerebbe i Sorsesi.\nDall'et\u00e0 Giudicale alla Moderna.\nNel medioevo il territorio fece parte del giudicato di Torres, nella curatoria della Romangia, fino al 1259 e poi del Libero Comune di Sassari.\nDurante il XIV secolo, dopo il passaggio al Regno di Sardegna aragonese, Sorso pass\u00f2 di mano a diversi feudatari e venne pi\u00f9 volte attaccata e distrutta sia dall'irrequietezza degli abitanti di Castelgenovese (l'attuale Castelsardo), sia dalla famiglia Doria.\nNel 1436 Sorso e Sennori vennero vendute insieme a Gonario Gambella e da quel momento le sorti dei due paesi furono identiche. Lo stemma di Sorso sia nella versione odierna che in quella antica riporta un gambale simbolo della famiglia Gambella.\nDopo numerosi altri passaggi alla propriet\u00e0 del paese, nel 1527 sub\u00ec l'attacco da parte delle truppe francesi di Renzo Orsini. Dal 1700 divenne feudo degli Amat.\nDurante la guerra di successione spagnola il feudatario di Sorso, Pietro Amat, parteggi\u00f2 per l'Austria ed ebbe la carica di governatore di Sassari e del Logudoro.\nNel 1795 il paese insorse contro il feudatario e si associ\u00f2 nei moti antifeudali ad altri paesi della Sardegna; il palazzo del barone Amat venne distrutto.\nNel 1839, con l'abolizione del sistema feudale, il paese fu riscattato agli Amat e divenne un comune amministrato da un sindaco e da un consiglio comunale. Precedentemente, nel 1821 divenne uno dei capoluoghi della provincia di Sassari.\nVittorio Angius nel suo Dizionario del Casalis annotava a Sorso (sunto): \"durante il periodo delle milizie, Sorso e Sennori, potevano contare su 112 elementi\".\nLa storia dell'agricoltura e allevamento sorsese ha portato alla luce terreni adattissimi a tutte le colture e scarsi pascoli che provvedevano al sostentamento del paese mentre l'eccedenza era venduta a Sassari e Porto Torres.\nNel 1859 Sorso fu inserita nella ricostituita provincia di Sassari.\nSimboli.\nDescrizione tratta integralmente dal regolamento dell'utilizzo dello stemma e gonfalone del comune di Sorso.\nLo stemma, approvato con deliberazione n\u00ba 75 del 26.11.2004 adottata dal Consiglio comunale e ricevuto con decreto del presidente della repubblica del 3 marzo 2005 per il tramite dell'Ufficio onorificenze e araldica presso la Presidenza del Consiglio dei ministri, \u00e8 rappresentato da:\nIl gonfalone comunale, emblema ufficiale storico del Comune, approvato con deliberazione n\u00ba 75 del 26.11.2004 e ricevuto con decreto del presidente della Repubblica del 03.03.2005 per il tramite dell'Ufficio onorificenze e araldica presso la Presidenza del Consiglio dei ministri, \u00e8 rappresentato da:\nMonumenti e luoghi d'interesse.\nChiesa parrocchiale di san Pantaleo.\nLa parrocchiale di San Pantaleo, intitolata al patrono del paese, fu edificata nel 1836 dal sassarese Antonio Cano nello spazio in cui sorgeva l'antica parrocchiale, di cui riutilizz\u00f2 i materiali.\nLa facciata era quasi terminata nel giugno del 1840 ma l'improvvisa scomparsa del progettista, tre mesi pi\u00f9 tardi, provoc\u00f2 un rallentamento dei lavori. L'incarico di portare avanti la fabbrica venne affidato agli architetti sassaresi Francesco Agnesa e Angelo Maria Piretto, ma numerose interruzioni e dispute caratterizzarono il prosieguo. Seppur non ancora terminato, l'edificio venne aperto al culto nel 1856.\nLa chiesa si ispira a canoni neoclassici. Presenta una pianta centrale imperniata su un'ampia cupola emisferica ma con l'asse trasversale leggermente pi\u00f9 corto di quello longitudinale, ulteriormente prolungato dal profondo presbiterio absidato. Quattro cupolette ellissoidali coprono i vani agli angoli dell'edificio mentre nel vano presbiteriale trova spazio un'altra cupola emisferica.\nOltre allo scenografico gioco dei profili delle cupole e della torre campanaria, costruita solamente nel 1899, l'esterno \u00e8 caratterizzato dall'andamento sinuoso delle absidi e dalla bianca facciata, a due livelli, scandita da lesene e coronata da un fastigio curvilineo. Le nicchie accolgono statue degli Apostoli, dello stesso Cano, mentre nei nicchioni all'interno dell'edificio sono collocate statue in stucco raffiguranti gli apostoli realizzate da Salvatore Demeglio e datate 1858. Il San Pantaleo di Sorso \u00e8 considerato, nonostante alcune incoerenze imputabili alle travagliate vicende costruttive, il massimo raggiungimento del frate architetto sassarese.\nSociet\u00e0.\nLingue e dialetti.\nCaratteristica la parlata locale, il sassarese o \"turritano\" dal nome del Giudicato di Torres, con la quale la citt\u00e0 trova un'affinit\u00e0 con Sassari, Porto Torres e Stintino in quanto condividono lo stesso idioma. Questa nacque nell'et\u00e0 dei giudicati dalla commistione di elementi toscani, liguri e c\u00f2rsi e la successiva forte influenza del sardo logudorese nel corso dei secoli, cessato solo nel XX secolo col prevalente utilizzo dell'italiano; si cre\u00f2 cos\u00ec una \"lingua di confine\", di transizione fra il sardo parlato nel resto dell'isola e il c\u00f2rso parlato in Gallura e nella vicina isola. Per la vicina Sennori invece \u00e8 una grande peculiarit\u00e0, infatti si parla il sardo logudorese, seppure con la ; molto probabilmente influenzati dalla morfologia del Sassarese/Sorsese dove il plurale \u00e8 identico per il maschile e il femminile.\nCultura.\nCostume tradizionale.\nIl costume oggi \u00e8 usato in occasioni di festa o manifestazioni folkloristiche.\nInfrastrutture e trasporti.\nStrade.\nIl comune \u00e8 interessato dalla strada statale 200 dell'Anglona, che collega Sassari a Sorso e Sennori, dalla Strada provinciale 25, dalla strada provinciale 60 e dalla strada provinciale 81.\nFerrovie.\nIl centro \u00e8 servito dalla stazione di Sorso, capolinea della linea ferroviaria per Sassari gestita da ARST. Nel territorio comunale \u00e8 inoltre attiva la fermata di Funtana Niedda\nMobilit\u00e0 urbana.\nIl comune in collaborazione con l'Azienda Trasporti Pubblici di Sassari, attiva nel periodo estivo una linea di autobus (Linea Marina) che serve entrambi i lati della riviera di Sorso percorrendo in entrambe le direzioni le direttrici Marritza e Platamona, attraverso la Marina di Sorso.\nSport.\nSociet\u00e0.\nLo sport a Sorso \u00e8 praticato in varie discipline:"}
{"id": "29508", "revid": "2128848", "url": "https://it.wikipedia.org/wiki?curid=29508", "title": "Telti", "text": "Telti \u00e8 un comune italiano di abitanti della provincia di Sassari.\nGeografia fisica.\nTerritorio.\nTelti si trova a circa 15\u00a0km nell'entroterra di Olbia, nella regione storico-geografica della Gallura. Una piccola porzione di territorio per\u00f2 ricade in quel territorio che era chiamato Silvas de Intro, baronia che in epoca spagnola ricadeva nell'Encotrada del Monteacuto. Trattasi del lembo di terra al confine con Calangianus e Monti, tra cui la parte di territorio presa a quest'ultimo comune, posta al di sotto del fiume Taroni/Fraigata/Sirvaia, dove insistono i terreni di Pedra Majore, Sa reina, Taroni, Ispadulatzu, Andrieddu, Sos lacheddos, Monte furcadu, S'orriu, Serra Ozastru, Su frassu, Campu de figu, Cari-canu. Tale parte del territorio \u00e8 dunque riconducibile alla regione storica del Monteacuto. Stessa cosa si pu\u00f2 dire per la parte pi\u00f9 sud-orientale del territorio comunale,al di sotto del Riu La fraicata, territorio in cui vertono le localit\u00e0 di Aradena, Tzochita, Su canale, Monte Sa piana, Sa pianedda, Pedru Nieddu, Sa prijone de Siana. Tutte zone di Silvas de intro e dunque appartenenti alla regione storica del Monteacuto\nStoria.\nSituata nei luoghi in cui nacque la romana \"Tertium\", dalla quale prende il nome, divenne paesotto romano di modesta entit\u00e0, vivendo della luce riflessa dell'importante porto di Olbia.\nNel medioevo appartenne al Giudicato di Gallura e fece parte della curatoria di Civita. La villa, che \u00e8 l'unica sopravvissuta della curatoria, oltre l'odierna Olbia, aveva una certa importanza in et\u00e0 giudicale.\nNel territorio sorgeva il castello Pedreso edificato dai giudici di Gallura ed occupato dagli aragonesi nel 1324 durante le guerre per la conquista aragonese della Sardegna. Dieci anni dopo il castello fu assediato ed espugnato dai Genovesi; pass\u00f2 poi per breve tempo al Giudicato di Arborea e di nuovo all'Aragona nel 1388. Successivamente la villa fu completamente abbandonata a causa delle continue scorrerie dei saraceni.\nParte del comune di Tempio Pausania, si ricostru\u00ec attorno al 1700 grazie alla crescita di diversi stazzi circostanti, che nacquero a loro volta attorno alle due chiese esistenti di Santa Vittoria e Santa Anatolia. Infatti, durante il regno di Sardegna e Corsica, ci furono diverse discese di Corsi che sfuggivano alle persecuzioni dei genovesi. Queste popolazioni si stabilirono in un secondo momento quasi tutte a Tempio Pausania e nei territori limitrofi. Nella relazione del 1769 di Mameli de Olmedilla, il villaggio viene menzionato con il nome di Badu de Tertis, e indicato tra quelli ripopolati all'interno della Baronia di Silvas de Intro, appartenente alla Encontrada del Monteacuto. In quel periodo Silvas de intro vede infatti il continuo tentativo di popolamento incentivato dai signori spagnoli fin dal secolo prima mediante l'arrendamento del territorio a reggitori locali. Nel 1603 la zona fu concessa al popolato di Pattada, dopo circa un decennio pass\u00f2 a Berchidda, nel 1634 fu concessa a Calangianus. Da quel momento si svilupp\u00f2 una progressiva colonizzazione di alcuni terreni circostanti: Nurvara, Barattu, Riu de Tertis e Badu de Tertis. In particolare il Mameli rilev\u00f3 per Telti i seguenti primi abitatori: Pedru Fiore, Pedru De Muru, Giuanne Maludrotu e Pedru Mannu, pi\u00f9 il figlio e il genero di quest'ultimo che per\u00f2 non erano pi\u00f9 residenti in quanto accusati di omicidio e dunque irreperibili.\nIl clero locale decise allora di costruire nelle cussorge della Gallura disabitata delle chiese campestri che avrebbero attirato le popolazioni e creato nuovi centri abitati, quali San Teodoro d'Ovidd\u00e8, Santa Maria d'Arzachena, San Pasquale, San Pantaleo, Trinit\u00e0, San Francesco d'Aglientu. Analogamente attorno a Santa Vittoria e Santa Anatolia nacque la Telti moderna. Nell'Ottocento si ricorda a Telti la presenza di uno dei pi\u00f9 noti e sanguinari banditi che la Sardegna abbia mai conosciuto: Laicu Fresi Roglia. Diventato bandito per un'ingiustizia subita, riusc\u00ec diverse volte a sfuggire alle forze dell'ordine da cui era ricercato, finch\u00e9 mor\u00ec a causa del tradimento di un suo conoscente che lo consegn\u00f2 alla giustizia. Il suo corpo venne trovato semi bruciato in una spiaggia di Olbia. Nel Novecento Telti divenne un comune, ottenendo l'autonomia da Tempio Pausania nel 1963.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 131 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingua e dialetti.\nIl dialetto parlato a Telti \u00e8 il gallurese."}
{"id": "29509", "revid": "767487", "url": "https://it.wikipedia.org/wiki?curid=29509", "title": "Tergu", "text": "Tergu (\"Tergu\" in sardo; \"Zelgu\" in sassarese, nome coufficiale) \u00e8 un comune italiano di 606 abitanti della provincia di Sassari in Sardegna, nella regione storica dell'Anglona.\nStoria.\nLa zona \u00e8 frequentata dall'uomo sin dal periodo nuragico.\nNel medioevo il territorio fece parte del giudicato di Torres, nella curatoria di Montes. Al tardo XI secolo dovrebbe risalire la costruzione della chiesa di Nostra Signora, voluta dal giudice Mariano I di Torres.\nIl comune di Tergu, il cui territorio era inizialmente diviso tra Castelsardo, Osilo e Nulvi, divenne indipendente il 10 febbraio 1980, in seguito a una consultazione popolare.\nSociet\u00e0.\nLingua e dialetti.\nLa variante del sassarese parlata a Tergu \u00e8 il castellanese.\nSport.\nCalcio.\nLa principale squadra di calcio della citt\u00e0 \u00e8 stata l'\"F.C. Tergu Plubium\" che, dopo essersi fusa con la societ\u00e0 del Ploaghe, ha militato nel campionato di Eccellenza. Nel 2017, il titolo dell'F.C. Tergu Plubium verr\u00e0 acquisito e il nome della squadra cambier\u00e0 in A.S.D. Torres, con sede a Sassari."}
{"id": "29511", "revid": "124479763", "url": "https://it.wikipedia.org/wiki?curid=29511", "title": "Tissi", "text": "Tissi \u00e8 un comune italiano di abitanti della provincia di Sassari, Sardegna nord-occidentale. Il paese sorge a meno di otto chilometri da Sassari in linea d'aria (e circa 9,5\u00a0km immettendosi sulla strada provinciale 115/M Sassari-Ittiri).\nGeografia fisica.\nTerritorio.\nIl territorio si estende per circa 1000 ettari su un altopiano calcareo, inciso a nord e a sud da profonde e fertili valli in cui scorrono affluenti del Rio Mannu, il pi\u00f9 importante dei quali \u00e8 il Rio Mascari, L'altitudine sul livello del mare \u00e8 di 225 metri.\nIl substrato litologico \u00e8 ascrivibile all'Era cenozoica, periodo miocene. Vi si rinvengono, infatti, nella successione stratigrafica, calcari grossolani organogeni, calcaro marnosi e molasse calcaree, di colore biancastro o giallognolo, nonch\u00e9 marne argillose, di colore grigio ferro-azzurro, di potenza variabile dai 20-50 metri ai 200-250 metri.\nI calcari e le molasse sono spesso ricchi di fossili ed in particolar modo si ritrovano lamellibranchi ed echinodermi del Miocene medio.\nNei fondo valle si ritrovano depositi afferenti al quartenario rappresentati pedogenetici e depositi alluvionali fluviali, recenti di natura sabbioso-limosa.\nSuolo.\nI suoli sono tipici delle facies marnoso-arenaceo-calcaree del Miocene sardo. Si tratta di suoli abbastanza evoluti ma non molto profondi, fino a un massimo di 50 centimetri, profondit\u00e0 che per\u00f2 aumenta notevolmente nelle valli. Sono suoli particolarmente indicati per culture arboree tipiche del Sassarese quali la vite e l'olivo che occupano gli areali collinari e di versante.\nIdrografia.\nDa punto di vista idrografico il corso d'acqua pi\u00f9 importante a carattere non torrentizio \u00e8 il Rio Mascari, affluente del Rio Mannu, al cui bacino idrografico appartiene. Per quanto concerne gli acquaferi si rivengono di debole entit\u00e0 a profondit\u00e0 superiore ai 100 metri, con portate limitate. Sono presenti numerose sorgenti del tipo di fessura o di emergenza.\nVegetazione.\nLa vegetazione \u00e8 di tipo mediterraneo, che si instaura tipicamente nelle regioni con clima caldo-arido e con massimo di precipitazioni nella stagione invernale.\nSi possono riconoscere diverse tipologie in funzione dell'habitat: in particolare, si distinguono la vegetazione dei corsi d'acqua, quella delle rupi e la vegetazione della macchia e delle foreste.\nLa vegetazione dei corsi d'acqua \u00e8 costituita da specie che vivono in acque dolci, originando diverse e interessanti associazioni da ranuncoli acquatici e altre specie igrofile. La vegetazione ripale \u00e8 formata, invece, da canneti e da tifeti sulle quali si intrecciano altre specie igrofile.\nLa vegetazione delle zone rocciose \u00e8 caratterizzata da specie che vivono nelle spaccature, nelle anfrattuosit\u00e0 e nelle nicchie delle rocce, costituendo associazioni di particolare interesse. La formazione vegetale pi\u00f9 estesa \u00e8 quella tra \"Crithmum maritimum\" e diverse specie del genere \"Limonium\" e \"Senecio\"\nLa vegetazione della macchia e della foresta a sclerofille si manifesta con specie sempreverdi a foglie coriacee, xerofile. Sui declivi poco accidentati e sulle collinette \u00e8 diffusa una formazione vegetale ad arbusti di media altezza pi\u00f9 o meno densa, nota come macchia bassa, costituita da lentisco, olivastro e oleastro, fillirea, asparago, anagyris, artemisia, cisto, alterno, leccio, roverella.\nClima.\nLa temperatura media annua \u00e8 di poco superiore ai 16\u00a0\u00b0C. Il mese pi\u00f9 caldo \u00e8 agosto che presenta valori mediamente superiori ai 24\u00a0\u00b0C, il mese pi\u00f9 freddo \u00e8 gennaio con temperature minime inferiori ai 6\u00a0\u00b0C.\nLe precipitazioni medie annue sono di circa 590mm. Gli eventi piovosi si verificano per il 75% nel periodo compreso tra i mesi di ottobre e marzo.\nLe maggiori precipitazioni si verificano nel mese di dicembre, quando si hanno mediamente 100mm di pioggia, mentre il mese con le precipitazioni minime \u00e8 quello di luglio. Nel periodo estivo si verificano precipitazioni dell'entit\u00e0 media di 28\u00a0mm.\nI venti dai quali \u00e8 maggiormente interessato sono i venti occidentali, in particolare quelli del quarto quadrante, che da soli raggiungono quasi la met\u00e0 delle frequenze di tutti altri. I venti occidentali prevalgono per quasi tutto l'anno, salvo che nel periodo estivo in cui si afferma un leggero regime di brezza.\nIl 60-70% dei venti ha una velocit\u00e0 inferiore a 10m/s, ma non mancano velocit\u00e0 superiori a 25\u00a0m/s.\nStoria.\nLe pi\u00f9 antiche attestazioni della presenza umana nel territorio del comune si ascrivono al Neolitico recente (3300-2700 a.C.): ne costituiscono una testimonianza le numerose grotticelle artificiali (\"domus de janas\") rinvenutevi. Si tratta di ipogei sparsi, escavati per lo pi\u00f9 su bassi banconi di roccia calcarea e solo raramente su pareti verticali: il maggior numero di questi si localizza nell'area settentrionale del territorio, ove sono stati censiti una decina di ipogei ubicati in gran parte nei pressi del centro urbano e che proprio per questo nella quasi totalit\u00e0 dei casi hanno subito radicali trasformazioni in funzione del riutilizzo.\nPer lo stato di conservazione si distingue l'ipogeo pluricellulare sito in localit\u00e0 \"Ziprianu\" e \"Fora\", parzialmente riadattato, che originariamente si articolava in sei vani di accurata esecuzione, con superfici levigate, ove si conserva quasi integro un portello d'accesso a una cella secondaria, ben sagomato.\nLa presenza di siti prenuragici nell'area trova giustificazione nel litotipo calcareo e quindi facilmente lavorabile, e nel tipo di substrato pedologico caratterizzato da suoli sabbiosi. Questi presentano tessitura medio-grossa, e pertanto risultano pi\u00f9 facili da lavorare in quanto presentano un minimo attrito e nessuna coesione o plasticit\u00e0 su attrezzi agricoli rudimentali: sono inoltre permeabili sia all'acqua che all'aria offrendo cos\u00ec il vantaggio di ovviare a ristagni, particolarmente dannosi per la cerealicoltura, aspetti di fondamentale importanza per modelli insediativi orientati verso scelte prevalentemente agricole. Le ricerche eseguite sul terreno non hanno consentito di individuare tracce relative ad areali insediativi anche se non si esclude, proprio per la concentrazione degli ipogei nell'area circostante il centro urbano, l'ipotesi che sorgessero proprio nell'area ove si \u00e8 sviluppato l'abitato moderno.\nNumerosi nei secoli sono stati i ritrovamenti di et\u00e0 romana, bizantina e medievale. \nNel medioevo appartenne al Giudicato di Torres e fece parte della curatoria di Coros. Il paese allora sorgeva in una localit\u00e0 non lontana da quella attuale, verso la chiesa di Santa Vittoria.\nAlla caduta del giudicato (1259) pass\u00f2 sotto il dominio aragonese e divenne un feudo.\nIl villaggio resistette alle carestie, guerre e pestilenze del XIV-XV secolo, ma fu decimato dalla peste del 1528. Fu ripopolato da alcune decine di famiglie di Ossi, per accordo fra il barone di Usini e quello di Ossi tra il 1599 e il 1600. Nel periodo dello spopolamento gestione e officiatura delle chiese di Tissi passarono al clero di Ossi (che aveva ottenuto giurisdizione anche su altre chiese della zona sino a poco prima afferenti a centri abitati), giacch\u00e9 le sue chiese non risultano mai, nelle fonti, in stato di abbandono.\nDopo la ricostruzione (che segu\u00ec un modello diverso da quello medievale con strade diritte e ampie allineate idealmente alla nuova parrocchiale di Sant'Anastasia), il paese venne incorporato nella contea di San Giorgio, feudo dei Manca di Sassari, ai quali fu riscattato nel 1839 con l'abolizione del sistema feudale, per cui divenne un comune amministrato da un sindaco e da un consiglio comunale.\nMonumenti e luoghi d'interesse.\nSiti archeologici.\nNel suo territorio sono presenti alcuni siti archeologici quali l'ipogeo di Sas Puntas e il nuraghe del Monte Sant'Andria.\nSociet\u00e0.\nEvoluzione demografica.\nEmigrazione.\nMolte famiglie tissesi hanno parenti emigrati , fra la fine dell'Ottocento e i primi decenni del Novecento, principalmente verso l'Argentina e per gli Stati Uniti; tuttavia molti hanno fatto ritorno non avendo ottenuto le soddisfazioni economiche che si aspettavano.\nLingue e dialetti.\nLa variante del sardo parlata a Tissi \u00e8 quella logudorese settentrionale.\nCultura.\nCinema.\nNel 1954 Tissi ospit\u00f2 le riprese del film \"Proibito\" di Mario Monicelli, tratto dal romanzo \"La madre\" di Grazia Deledda.\nEconomia.\nIl territorio \u00e8 caratterizzato da una intensa attivit\u00e0 agricola.\nMolto rinomati sono i suoi vini che vantano eccellenti caratteristiche. Nel paese conserva la memoria per la produzione del vino rosso da pasto dalle forti uve cagnulari.\nGli olivi, di conformazione a cespuglio, producono la materia prima per un olio dal sapore mediterraneo. Le caratteristiche foglie sempreverdi gi\u00e0 a maggio accolgono i piccoli fiori bianchi uniti a grappolo. Poi, a maturazione piena, si otterr\u00e0 olio di colore giallo oro, con basso livello di acidit\u00e0, che tende ad aumentare in caso di maturazione protratta.\nNegli ultimi tempi soprattutto le nuove generazioni mostrano di gradire le attivit\u00e0 lavorative del terziario.\nSport.\nCalcio.\nLa squadra di calcio della citt\u00e0 \u00e8 l'\"A.S.D. Tissi Calcio\" che milita nel girone E sardo di 1\u00aa Categoria. I colori sociali sono il giallo ed il blu."}
{"id": "29512", "revid": "330019", "url": "https://it.wikipedia.org/wiki?curid=29512", "title": "Torriglia", "text": "Torriglia (\"Toriggia\" in ligure) \u00e8 un comune italiano di abitanti della citt\u00e0 metropolitana di Genova in Liguria.\nGeografia fisica.\nTerritorio.\nIl territorio comunale \u00e8 situato in zona collinare ai piedi del monte Prel\u00e0 (1406 m) in uno spartiacque comprendente le valli dei fiumi Trebbia e Scrivia e il bacino del lago del Brugneto, a breve distanza dal passo della Scoffera (674 m s.l.m.) collegante le valli Scrivia e Bisagno.\nTra le vette del territorio il monte Duso (1451 m), il monte Scietto (1150 m), il monte Montaldo (1136 m), il monte Lavagnola (1113 m), il monte Corsica (1096 m), il monte Bragagino (1091 m), il monte Frisciallo (1061 m), il monte Penzo (1061 m), il monte Moro di Torriglia (1049 m), il monte di Pezza (1029 m), il monte Dragonat (988 m), il monte Spina (984 m), il bric della Croce (952 m), il monte del Cardinale (946 m), il monte Carcagno (914 m), il monte la Colla (898 m), il monte Castelluzzo (850 m), il monte Chiappa (827 m). \nIl territorio, a nord est di Genova, \u00e8 ricco di boschi e pascoli ed in estate \u00e8 meta di vacanza per molte famiglie del vicino capoluogo.\nIl territorio fa parte del Parco naturale regionale dell'Antola di cui ospita, presso l'edificio della Torriglietta, la sede scientifica ed il centro visitatori e CST Alta Via dei Monti Liguri, nonch\u00e9 il centro di turismo equestre.\nStoria.\nPercorso storico.\nIl borgo di Torriglia ebbe molto probabilmente origine in epoca romana.\nFin dall'epoca longobarda il territorio fu una pertinenza monastica dell'abbazia di San Colombano di Bobbio, fondata nel 614 dall'abate san Colombano, con il possedimento della corte di Torriglia (\"curtem de Turrigio\" o \"Turricia\") e dell'abbazia di Santa Maria di Patrania (\"abatiam de Patrania\"), sede di un vero e proprio centro di evangelizzazione del territorio e verso l'alta val Trebbia, con i priorati della chiesa di Sant'Onorato di Torriglia e di Santa Maria Assunta di Montebruno; citata nella corte anche la Scoffera (Crux ferrea). La corte di Torriglia si estendeva in alta val Bisagno e alta val Trebbia nel territorio degli odierni comuni di Torriglia, Montoggio, Davagna, Bargagli (Sant'Alberto), Lumarzo (Boasi, Pannesi), Propata, Rondanina, Fascia, Montebruno, fra i possedimenti genovesi dell'abbazia di Santo Stefano di Genova e dell'abbazia di San Siro di Struppa in Val Bisagno a sud, i possedimenti bobbiesi dell'alta val Scrivia dell'abbazia di San Pietro di Precipiano di Vignole Borbera (fra cui Casella, Savignone, Valbrevenna, Vobbia) a ovest-nord-ovest, la corte bobbiese di Croce di Ottone a nord, e la grande corte di Comorga di Carasco a ovest-sud-est, che si estendeva dalla val Fontanabuona alla val Graveglia fino a comprendere la marittima ligure da Chiavari e Lavagna fino all\"'Alpe Adra\" della val Petronio ed i possedimenti nello spezzino e nella Lunigiana con gli altri porti del monastero bobbiese di Moneglia e Porto Venere, inseriti nel grande feudo reale ed imperiale monastico bobbiese.\nIl possesso dell'abbazia di Bobbio di tale propriet\u00e0 fu ancora confermata nel diploma del 27 luglio del 972 dell'imperatore Ottone II di Sassonia dove si cita, per la prima volta, la \"Curtem de Turigia\".\nNel 947 il re Lotario II don\u00f2 l\u2019abbazia di Santa Maria di Patrania ed il suo feudo a quella dell'abbazia di San Marziano di Tortona nella persona del fondatore dell'abbazia tortonese il vescovo ed abate \"Giseprando\", cancelliere di Lotario II, vescovo di Tortona e contemporaneamente abate di Bobbio, cosicch\u00e9 gli abati di San Marziano porteranno anche il titolo di abate di Patrania; in seguito da l\u00ec a poco si separeranno in alta Val Trebbia i possedimenti monastici tortonesi e bobbiesi.\nIn seguito divenne feudo dal 1227 della famiglia Malaspina, gi\u00e0 signori della Lunigiana e del levante ligure, grazie all'approvazione dell'imperatore Federico II di Svevia.\nIntorno alla met\u00e0 del XIII secolo fu sottoposto ai conti Fieschi di Lavagna, i quali edificheranno in un periodo successivo il locale castello per la difesa del borgo; quest'ultimo venne poi sottoposto al controllo della Repubblica di Genova, mantenendo per\u00f2 ai Fieschi l'ufficiale investitura sul feudo.\nNella lotta tra le diverse fazioni guelfe e ghibelline il feudo ne fu pienamente coinvolto, scatenando nel 1432 la reazione di Genova che assal\u00ec ed espugn\u00f2 il castello fliscano. A seguito della celebre congiura dei Fieschi del 1547 contro la repubblica e soprattutto contro la famiglia Doria fu, a partire dal 1547, assoggettato a questi ultimi che videro elevare il feudo di Torriglia al titolo di marchesato fino al 1760 e di principato dell'impero fino all'invasione di Napoleone Bonaparte in Liguria nel 1797, quando fu abolito con la soppressione dei feudi imperiali.\nCon la riorganizzazione del territorio conseguente all\u2019istituzione della Repubblica Ligure, attuata con Decreto del Direttorio in data 18 aprile 1798, Torriglia divenne capoluogo della giurisdizione dei Monti Liguri Orientali, in alternanza ad Ottone e Santo Stefano d\u2019Aveto, con tribunale civile e criminale, ed inoltre capo-cantone del 6\u00ba cantone della Giurisdizione, coincidente appunto con la sua parrocchia. Per le relative competenze vi ebbero allora sede due giudici di pace di prima e seconda categoria. Con la legge organica n. 24 del 17/01/1803, che innov\u00f2 la divisione del territorio ligure in sei nuove giurisdizioni, fu istituito il Cantone del Laccio appartenente alla giurisdizione del Centro e Torriglia ne fu eretta capocantone. Con l\u2019annessione al Primo Impero francese, dal 13 giugno 1805 al 1814 questo venne inserito nel dipartimento di Genova.\nNel 1815 fu inglobato nel Regno di Sardegna, secondo le decisioni del congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nell'XI mandamento di Torriglia del circondario di Genova dell'allora provincia di Genova.\nDurante la seconda guerra mondiale si distinse per le lotte partigiane di Resistenza, diventando la \"Prima Repubblica partigiana della Liguria\".\nIl 17 luglio del 1908 si verific\u00f2 un violento nubifragio con una piena straordinaria della Trebbia che devast\u00f2 case e campagne soprattutto nel territorio del mandamento bobbiese di Ottone e fra i confini delle provincie di Genova e Pavia, con gravi danni nell'abitato di Gorreto, distruggendo cinque ponti lungo la statale 45 interrompendo le comunicazioni stradali fra Ottone e Torriglia, e la linea telegrafica fra Bobbio e Genova; danni ed allagamenti anche nel piacentino a Rivergaro e a Sant'Antonio a Trebbia nei pressi di Piacenza. Distruzioni imponenti e danni pi\u00f9 ingenti si verificarono, invece, con l'alluvione che colp\u00ec la val Trebbia il 19 settembre 1953.\nDal 1973 al 31 dicembre 2008 ha fatto parte della Comunit\u00e0 montana Alta Val Trebbia e, con le nuove disposizioni della Legge Regionale n\u00b0 24 del 4 luglio 2008, ha fatto parte fino al 2011 della Comunit\u00e0 montana delle Alte Valli Trebbia e Bisagno.\nIl principato di Torriglia.\nCentro amministrativo del marchesato e poi del principato, Torriglia fu anche sede di un commissario che esercitava la podest\u00e0 per conto dei suoi signori assieme a quattro Reggenti del Borgo. La giurisdizione di Torriglia comprendeva - nel 1712 - alcune \"Ville\" rappresentate da consoli: Casaleggio, Caorsi, Marzano, Orcesi, Tercesi, Frevada, Donetta, Garaventa, Pentema, Bavastri, Bavastrelli, Caprile, Propata, Fascia, Cassingheno, Alpicella, Montebruno, Porcile-Pareto, Dova, Canale, Fontanigorda. Nel territorio del principato erano ricompresi anche gli altri \"feudi di montagna\" dei Doria Pamphilj, mentre dal precedente marchesato era esclusa la giurisdizione di Santo Stefano d'Aveto.\nNel medioevo i suoi sovrani furono i Fieschi. In seguito al fallimento della famosa congiura del 1547 la signoria fu trasferita ai marchesi Doria, poi Doria-Landi, principi di Melfi, della val di Taro e Meldola e marchesi di Loano (1679), Carrega Ligure, Garbagna, Grondona, Gremiasco, Fabbrica, Santo Stefano d'Aveto (1760), Cabella Ligure (1784), Croce Val Trebbia, Ottone, Vargo, Fontana e signori di Fontanarossa, San Sebastiano Curone, Stellanello e Valle.\nSovrani.\nDal 1547 la signoria sovrana fu concessa dall'imperatore Carlo V ad Andrea Doria ed alla famiglia Doria col titolo di \"Marchesato di Torriglia\":\nSimboli.\nLo stemma \u00e8 stato concesso con il decreto del Presidente della Repubblica datato al 21 marzo 1997. Nella parte superiore l'aquila nera \u00e8 simbolo della famiglia Doria che domin\u00f2 il feudo di Torriglia e nella parte inferiore le tre torri merlate alla guelfa, rappresentano le vestigia dell'antico castello che ancora domina il borgo.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Torriglia sono , cos\u00ec suddivisi per nazionalit\u00e0, elencando per le presenze pi\u00f9 significative:\nCultura.\nCucina.\nNoti anche in ambito non locale, i canestrelletti di Torriglia (marchio registrato) sono riconosciuti a livello nazionale come prodotto agroalimentare tradizionale italiano, di ingredienti semplici a base di farina, uova, burro, zucchero. Sono dei biscotti frollini a forma di piccola margherita con un diametro di 10\u00a0cm ed un foro di 3\u00a0cm. Si presentano con un foro nel mezzo e spolverati di zucchero a velo. Il Consorzio per la Tutela e Valorizzazione del Canestrelletto di Torriglia\" ne promuove la valorizzazione nel rispetto del disciplinare di produzione.\nGeografia antropica.\nIl suo territorio comunale comprende le frazioni di Acquabuona inferiore, Acquabuona superiore, Bavastri, Buoni di Pentema, Candini, Casaleggio, Cavorsi, Costafontana, Costalunga, Costapianella, Costazza, Donderi, Donetta, Fallarosa, Fascia di Carlo, Frevada, Garaventa, Gurre, Laccio, Marzano, Obbi, Olcesi, Passo della Scoffera, Pentema, Pezza, Poggio, Ponte Trebbia, Porto, Riola, Serre di Pentema, Siginella, Tecosa, Tinello, Vi per un totale di 60,02\u00a0km2.\nConfina a nord con i comuni di Valbrevenna, Propata e Rondanina, a sud con Davagna, Lumarzo e Neirone, ad ovest con Montoggio e Davagna e ad est con Propata, Rondanina, Montebruno, Moconesi (exclave di Santa Brilla) e Lorsica (exclave di Barbagelata).\nEconomia.\nL'economia comunale si basa prevalentemente sull'attivit\u00e0 commerciale e turistica, l'attivit\u00e0 agricola e l'allevamento del bestiame negli anni si \u00e8 fortemente ridimensionata. Rinomata \u00e8 la patata bianca di Torriglia e la patata quarantina bianca genovese.\nIl vicino bacino idrico artificiale del lago del Brugneto, costruito nel 1959, costituisce la principale riserva idrica di Genova.\nInfrastrutture e trasporti.\nStrade.\nIl centro di Torriglia \u00e8 attraversato principalmente dalla strada provinciale 62 Franco Rolandi, la quale s'innesta con la principale arteria della strada statale 45 di Val Trebbia collegandosi con Davagna, ad ovest, e Montebruno ad est. Ulteriori collegamenti viari del territorio sono la provinciale 15 del Brugneto, per raggiungere Propata, e la strada provinciale 226 di Valle Scrivia al bivio di Laccio.\nMobilit\u00e0 Urbana.\nDal comune di Genova un servizio di trasporto pubblico locale gestito dall'AMT garantisce quotidiani collegamenti bus con Torriglia e le altre localit\u00e0 del territorio comunale. Sono presenti inoltre collegamenti da e per i comuni circostanti, quali Bargagli, Montebruno, Rovegno, Gorreto, Ottone (PC), Davagna, Propata Rondanina e Montoggio (passando dalla frazione torrigliese di Laccio)."}
{"id": "29513", "revid": "22416", "url": "https://it.wikipedia.org/wiki?curid=29513", "title": "Torralba (Italia)", "text": "Torralba (\"Turalva\" in sardo) \u00e8 un comune italiano di 898 abitanti della provincia di Sassari, nell'antica regione del Meilogu. \nFamosa per pi\u00f9 di trenta nuraghi e dalle oltre dieci tombe dei giganti che si trovano nel suo territorio.\nGeografia fisica.\nTerritorio.\nCentro prevalentemente agricolo, sorge in una zona collinare circondata da vallate in una delle quali, si trova la chiesa parrocchiale di San Pietro Apostolo.\nLitologia.\nAll'interno del territorio troviamo una litologia composta da: \nNei terreni con litologia vulcanica troviamo i due vulcani spenti Monte Oes (et\u00e0 0,4 +/- 0,2Ma, altezza 491,40m ,trachibasalti) e Monte Aurtidu (0,4 +/- 0,1 Ma, altezza 417,40m ,basalti subalcalini) oggi parzialmente smantellato dall\u2019attivit\u00e0 estrattiva antropica, (si estraggono principalmente scorie) entrambi del cicio vulcanico plio-pleistocenico .\nOrigini del nome.\nIn antichit\u00e0 chiamato anche Toralba, Toralva e Turralba il nome deriva probabilmente dal sostantivo e dall'aggettivo latino turris e alba quindi significherebbe \"torre bianca\".\nStoria.\nIl territorio fu abitato fin dal Neolitico come testimoniano le numerose domus de janas che si trovano sotto l'altopiano di San Pietro di Sorres, ma il periodo di maggior rilevanza storica per Torralba si ha nell'et\u00e0 nuragica come \u00e8 testimoniato dai pi\u00f9 di trenta nuraghi e dalle oltre dieci tombe dei giganti che si trovano nel suo territorio. Tra i nuraghi pi\u00f9 importanti presenti nel territorio torralbese spiccano il nuraghe Ruju e senza dubbio il complesso nuragico di nuraghe Santu Antine, uno dei pi\u00f9 grandi e meglio conservati della Sardegna, con la torre centrale alta 17 metri.\nIl centro abitato di Torralba \u00e8 menzionato per la prima volta in documento storico datato intorno al 1064-65. Il paese nel medioevo apparteneva alla curatoria del Meilogu, nel Giudicato di Torres e sorse intorno alla chiesa di Santa Maria.\nAlla caduta del giudicato (1259) pass\u00f2 sotto il dominio della famiglia genovese dei Doria. Tra Torralba e Bonorva venne combattuta nel 1347 la battaglia di Aidu de Turdu tra le forze catalano-aragonesi, che controllavano gran parte della Sardegna, e le armate dei Doria. Gli aragonesi vennero sconfitti e lo stesso vicer\u00e9 Guglielmo de Cervellon, ferito, fu costretto a fuggire e a rifugiarsi in una foresta vicino a Torralba, nella quale mor\u00ec. Tuttavia, nella successiva guerra sardo-catalana, che vide opposto lo schieramento aragonese da una parte e le forze del Giudicato di Arborea alleato con i Doria e con la Repubblica di Genova dall'altra, tutto il territorio pass\u00f2 sotto il dominio aragonese intorno al 1410.\nSotto il dominio aragonese, e poi spagnolo, il paese divenne un feudo, che nel 1627 form\u00f2 una contea con feudatario Michele Comprat; nel 1635 la contea fu trasformata in marchesato e lo stesso Comprat ebbe il titolo di marchese di Torralba. Nel 1750, in epoca sabauda, il paese, insieme a Bonnanaro e Borutta, entr\u00f2 a far parte del Marchesato di Valdecalzana, feudo dei Martinez e poi dei De Queralt. Il paese venne riscattato all'ultimo feudatario, Giovanni Battista de Queralt marchese di Valdecalzana, nel 1839 con l'abolizione del sistema feudale, per cui divenne un comune amministrato da un sindaco e da un consiglio comunale.\nMonumenti e luoghi d'interesse.\nNel nuraghe \u00e8 stata rinvenuta la pintadera di Torralba, conservata nel Museo archeologico ed Etnografico Giovanni Antonio Sanna di Sassari, pi\u00f9 famosa delle pintadere trovate tutte all'interno di nuraghi plurilobati, che \u00e8 diventata il logo conosciuto a livello nazionale adottato qualche decennio fa dal Banco di Sardegna di Sassari. \nSiti archeologici.\nNei dintorni di Torralba sono inoltre stati portati alla luce i resti:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 23 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingua e dialetti.\nLa variante del sardo parlata a Torralba \u00e8 quella logudorese settentrionale.\nSport.\nLa squadra di calcio del paese \u00e8 l'A.S.D. Torralba, nata nel 2008, che nella stagione 2013-2014 disputa il campionato di Seconda Categoria sardo dopo aver conquistato la promozione nella stagione 2012/2013 con la vittoria del campionato di Terza Categoria Girone B."}
{"id": "29514", "revid": "239497", "url": "https://it.wikipedia.org/wiki?curid=29514", "title": "Trinit\u00e0 d'Agultu e Vignola", "text": "Trinit\u00e0 d'Agultu e Vignola (\"La Trinitai e Vign\u00f3la\" in gallurese, \"Trinid\u00e0de\" in sardo logudorese) \u00e8 un comune italiano di abitanti della provincia di Sassari in Sardegna.\nGeografia fisica.\nTerritorio.\nIstituito nel 1958 come comune indipendente, l'abitato principale di Trinit\u00e0 d'Agultu sorge a 365\u00a0m di altitudine e domina un ampio territorio che comprende una vasta regione marittima e lo rende una rinomata localit\u00e0 di villeggiatura, soprattutto nel periodo estivo. A nord-est e a ridosso della costa vi \u00e8 la regione di Vignola, di Costa Paradiso e la frazione di Lu Colbu. Fanno parte del territorio anche la spiaggia di Li Feruli, il borgo dell'Isola Rossa, la Marinedda, Canneddi e Tinnari.\nStoria.\nNel territorio la pi\u00f9 antica traccia del passaggio dell'uomo \u00e8 costituita da un'industria litica, attribuibile al mesolitico, rinvenuta in un riparo sotto roccia presso Porto Leccio.\nDel periodo romano alcuni reperti ritrovati nel mare di Isola Rossa fanno ritenere che tale sito doveva costituire un punto d'appoggio per i naviganti e commercianti.\nNel 1926 durante i lavori di scavo per la costruzione della strada Aggius-Trinit\u00e0, in localit\u00e0 Lu Tuvu, presso la borgata rurale di Badas fu rinvenuto un paiolo contenente monete romane dell'epoca repubblicana. Gli operai del cantiere si divisero il malloppo e solo qualche tempo dopo l'archeologo Antonio Taramelli, venutone a conoscenza, riusc\u00ec a recuperarne una ventina, tutte databili dal 200 al 2 a.C.\nNel Medioevo, il territorio era compreso nelle Curatorie di Monte Carello e Vinyolas, appartenenti al Giudicato di Gallura.\nAl XVI secolo risale la costruzione della torre costiera di avvistamento dell'Isola Rossa, per opera degli spagnoli.\nLa nascita del centro abitato di Trinit\u00e0 d'Agultu, formatosi attorno all'antica chiesa campestre, risale alla seconda met\u00e0 dell'Ottocento. Fu popolato da famiglie provenienti dai vicini centri della Gallura interna (principalmente Tempio Pausania) e costiera (Santa Teresa Gallura) nonch\u00e9 dell'Anglona e dei vicini stazzi aggesi e bortigiadesi. Da rilevare anche una buona presenza di genovesi e toscani all'epoca stabilitisi in zona per la lavorazione del carbone vegetale.\nMonumenti e luoghi d'interesse.\nArchitetture religiose.\nNella piazza centrale del complesso urbano principale \u00e8 presente la chiesa della Santissima Trinit\u00e0 che, secondo la tradizione locale, fu edificata all'inizio del Settecento e trasformata in parrocchia rurale nel 1813 da monsignor Stanislao Paradiso.\nNel territorio di Trinit\u00e0 sono inoltre presenti diverse chiese campestri: San Pietro, San Giuseppe, Santa Maria di Vignola, San Giovanni, San Michele e Sant'Antonio. Nei dintorni del capoluogo vi sono i resti di due chiese medioevali: Sant'Orsola e Santa Barbara. Altri edifici di culto, di recente costruzione (fine sec. XX), sono la cappella della Nativit\u00e0 di Maria (Paduledda) e quella di San Lorenzo (Isola Rossa).\nSiti archeologici.\nDal punto di vista archeologico, \u00e8 da segnalare una \"domus de janas\", attribuibile al Neolitico recente, situata in localit\u00e0 Conca di li Fati, nei pressi dell'Isola Rossa. Il periodo nuragico \u00e8 rappresentato dai nuraghi di Bastianazzu e di Lu Naragheddu, attualmente ridotto a rudere, mentre il nuraghe Avru Mannu, spesso erroneamente chiamato Auru Mannu, non esiste pi\u00f9 da diversi decenni.\nLuoghi di interesse naturalistico.\nNotevoli, dal punto di vista paesaggistico, le rocce di Costa Paradiso, modellate dal vento e dal mare in milioni di anni, e le spiagge di Li Feruli, la Spiaggia Longa dell'Isola Rossa, La Marinedda, Canneddi, Tinnari, Li Cossi e Cala Sarra\u00ecna.\nSociet\u00e0.\nLingua e dialetti.\nIl dialetto parlato a Trinit\u00e0 d'Agultu \u00e8 prevalentemente il gallurese nella variante di Aggius. Nella zona di Vignola al confine con Aglientu vi \u00e8 qualche traccia del gallurese di Tempio.\nGeografia antropica.\nFrazioni.\nIsola Rossa.\nL'agglomerato costiero di Isola Rossa, cos\u00ec chiamato per il colore dell'isolotto omonimo che lo fronteggia a circa 400 metri dalla costa, conserva un borgo marinaro e una torre costiera cinquecentesca, retaggio del dominio spagnolo.\nCosta Paradiso.\nCosta Paradiso nasce intorno alla fine del 1960 come lottizzazione privata gestita autonomamente, e oggi \u00e8 una comunit\u00e0 situata tra il comune di Trinit\u00e0 d\u2019Augultu e vignola, che rappresenta da tempo una delle localit\u00e0 turistiche pi\u00f9 conosciute del nord Sardegna; la comunit\u00e0 offre una grande quantit\u00e0 di abitazioni tra molteplici villette e appartamenti a schiera, vicino ai quali vengono offerti servizi per offrire al meglio ogni anno i turisti che hanno la possibilit\u00e0 di immergersi, in una grande macchia mediterranea che circonda le abitazioni. Sono inoltre presenti due centri principali nella comunit\u00e0: piazzetta paradiso, e piazzetta Maya e dove sono presenti anche un servizio di guardia medica privata e di sorveglianza interna turnale.\nSpiagge limitrofe.\nVicino a Costa Paradiso si trovano splendide spiagge solitarie e facilmente raggiungibili con la macchina a pochi passi dalla comunit\u00e0. Queste spiagge caratteristiche offrono fondali unici che permettono di compiere avventure subacquee quotidiane andando alla scoperta di luoghi marini splendidi e ancora poco conosciuti. Nei dintorni di Costa Paradiso si trovano alcune delle spiagge pi\u00f9 belle della zona nord-est della Sardegna e per raggiungerle basta uscire da Costa Paradiso proseguire verso Trinit\u00e0 d'Agultu o verso Santa Teresa di Gallura e si avr\u00e0 la possibilit\u00e0 di raggiungere spiagge caratteristiche come ad esempio; cala li cossi, cala sarraina, naracu nieddu.\nLi C\u00f2ssi.\nLi C\u00f2ssi \u00e8 una spiaggia situata nel comprensorio di Costa Paradiso alla quale si accede tramite un sentiero percorribile in circa dieci minuti in mezzo a un meraviglioso panorama tra le rocce che si specchiano nel mare dai riflessi multicolori. Il fondale sabbioso e liscio e l\u2019acqua cristallina permettono di svolgere attivit\u00e0 di immersioni per i pi\u00f9 esperti.\nCala Sarraina.\nCala Sarraina \u00e8 una piccola ma suggestiva cala, vicino alla comunit\u00e0 di Costa Paradiso; per raggiungerla infatti basta percorrere la SP90 direzione Santa Teresa di Gallura e procedere per circa 10 kilometri fino a quando non si trovano le indicazioni per la spiaggia; la baia offre sabbia granitica e rocce rosate che la rendono unica nel suo genere, e che fanno\nEconomia.\nA partire dagli anni settanta \u00e8 divenuto una ricercatissima meta balneare; famose le localit\u00e0 turistiche di Cala Sarraina, Costa Paradiso, Isola Rossa, La Marinedda e Cala Rossa."}
{"id": "29515", "revid": "22416", "url": "https://it.wikipedia.org/wiki?curid=29515", "title": "Tula (Italia)", "text": "Tula (\"Tula\" in sardo) \u00e8 un comune italiano di abitanti della provincia di Sassari in Sardegna. Nel suo territorio si trova una porzione del lago di Coghinas.\nIn localit\u00e0 Sa Turrina Manna \u00e8 sito un parco eolico gestito dell'Enel con 68 aerogeneratori per una capacit\u00e0 di .\nStoria.\nL'area \u00e8 stata abitata gi\u00e0 in epoca neolitica per la presenza sul territorio di alcune Tomba dei giganti, e in epoca nuragica per la presenza di numerosi nuraghi.\nNel medioevo fece parte del giudicato di Torres e fece parte della curatoria di Monte Acuto. Nel territorio sorgeva un'altra villa, Bisarclu, sede vescovile e capoluogo di un'altra curatoria, quella di Nughedu, detta anche di Bisarcio o di Ardara. Bisarclu and\u00f2 poi distrutta. Alla caduta del giudicato (1259) pass\u00f2 sotto la signoria dei Doria, e successivamente, intorno al 1350, sotto il dominio aragonese, che ne fecero un feudo. Nel XVIII secolo il paese fu incorporato nel ducato di Monte Acuto, feudo dei Tellez - Giron, ai quali fu riscattato nel 1839 con la soppressione del sistema feudale.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 32 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingua e dialetti.\nLa variante del sardo parlata a Tula \u00e8 quella logudorese settentrionale, eccezione per la sua frazione Sa Sia dove \u00e8 parlato il gallurese."}
{"id": "29517", "revid": "124479700", "url": "https://it.wikipedia.org/wiki?curid=29517", "title": "Usini", "text": "Usini (\"\u00d9sini\" in sardo) \u00e8 un comune italiano di abitanti della provincia di Sassari in Sardegna, sito nella sub-regione storica del Coros, nel Logudoro. Il comune per i suoi prodotti e riconoscimenti \u00e8 entrato nel novero delle citt\u00e0 del vino.\nGeografia fisica.\nTerritorio.\nIl territorio comunale sorge a 200 metri sopra il livello del mare e presenta una superficie di 30,7 chilometri quadrati per una densit\u00e0 abitativa di circa 140 abitanti per chilometro quadrato. Dista circa 8\u00a0km da Sassari e 25\u00a0km da Alghero.\nClima.\nIl clima di Usini \u00e8 tipicamente mediterraneo, le estati sono calde e gli inverni miti ed umidi.\nStoria.\nPreistoria e storia antica.\nLe testimonianze pi\u00f9 antiche di insediamenti umani riferibili al territorio comunale di Usini risalgono al neolitico recente e sono ascrivibili a quel variegato e complesso insieme di manifestazioni culturali comunemente denominato cultura di Ozieri (3.800 - 2.900 a.C.).\nLa nascita e la sopravvivenza delle popolazioni prenuragiche fu agevolata dalle favorevoli condizioni geografiche, dall'esistenza di terreni fertili adatti alla coltivazione e dalla ricca presenza di acque sorgive e fluviali. Gli insediamenti umani protostorici nel territorio sono ampiamente documentati dalla intensa distribuzione di domus de janas, alcune delle quali, come la domus V della necropoli di S'Elighe Entosu, riproducono scolpiti nella roccia viva i particolari architettonici delle capanne prenuragiche. Altre \"domus\" risalgono invece a periodi relativamente pi\u00f9 recenti, essendo ipogei caratterizzati dalla presenza sul prospetto di una stele centinata che richiama quella delle tombe dei giganti e che furono costruiti agli albori della civilt\u00e0 nuragica; \u00e8 il caso delle domus a prospetto architettonico di Chercos, di S'Iscia 'e Sas Piras, di Tomestighes e di Sos Baddulesos.\nNonostante la rilevata scarsit\u00e0 di monumenti megalitici (tre i nuraghi censiti), il territorio di Usini continu\u00f2 ad essere intensamente frequentato in et\u00e0 nuragica. Costituiscono una cospicua testimonianza della presenza umana durante l'et\u00e0 del bronzo le numerose le tombe con prospetto architettonico, talvolta distribuite in piccole necropoli (Molineddu) o a carattere sparso. Di eccezionale importanza \u00e8 la recente scoperta di una serie di conci isodomi in localit\u00e0 S'Iscia 'e Su Puttu, i quali indicano la chiara presenza di una costruzione sacra a carattere templare. Tali conci rientrano nella tipicit\u00e0 costruttiva dei pozzi o fonti sacre. I blocchi hanno forma a \"T\", perfettamente levigati e dotati di incavi, quadrangolari e ornati lungo il perimetro da cornici in rilievo, altres\u00ec numerosi sono i conci dotati di bozze in rilievo.\nIl territorio conobbe col tempo altre vicissitudini. Si tratta di alcuni stanziamenti del periodo di dominazione punica e di numerosi insediamenti di et\u00e0 romana repubblicana e imperiale. Tracce evidenti di abitati sorti in et\u00e0 punica e romana sono desumibili dai materiali archeologici rinvenuti sul territorio e che risultano ampiamente documentati in localit\u00e0 Su Acchile e sa Cheia, Pianu 'e Rughes, Su Runatolu, Santa Caterina, Sas Giorras, Ruinas ecc. La romanizzazione del territorio risulta attestata anche dall'esistenza di \u201cdiverticula\u201d, ossia le diramazioni stradali che nella viabilit\u00e0 dell'antica Roma costituivano deviazioni dell'arteria principale della Sardegna, la Caralibus \u2013 Turrem, la strada romana che partendo da Turris Lybissonis (l'attuale Porto Torres) attraversava longitudinalmente la Sardegna conducendo a \u201cCarales\u201d (oggi Cagliari), passando, tra gli altri, anche per i territori abitati dalla popolazione dei Coracenses. Questi ultimi, citati da Tolomeo, furono forse gli antichi popoli della citt\u00e0 di \u201cCorax\u201d o di quei territori che, pi\u00f9 tardi in et\u00e0 giudicale, furono accorpati in quella vasta divisione amministrativa denominata Curatoria di Coros. Un'evidente testimonianza dell'antica esistenza di una strada romana nel territorio di Usini \u00e8 senz'altro costituita dalla edificazione di un ponte romano a due archi (oggi completamente distrutto, ma i cui ruderi erano ancora visibili appena due decenni fa) in regione San Giorgio, nei pressi della confluenza tra il riu mannu e il rio Mascari.\nAnche il sito nel quale nacque e si svilupp\u00f2 il primordiale villaggio di Usini \u00e8 di origine antichissima; lo dimostrano il materiale litico (punte di freccia e raschiatoi di ossidiana e selce) e i manufatti ceramici di et\u00e0 romana e medioevale rinvenuti nell'area che costituisce indubbiamente la parte pi\u00f9 antica dell'abitato: il rione di Corrau. Si tratta di una serie di reperti riferibili ad un arco temporale di alcuni millenni, grazie ai quali \u00e8 possibile documentare, nell'area dell'attuale centro abitato, la sussistenza di insediamenti abitativi dalla preistoria ai giorni nostri, senza soluzione di continuit\u00e0.\nPeriodo giudicale.\nNel periodo del Giudicato di Torres il villaggio di Usini o Usune, come \u00e8 citato nelle carte dei condaghi, fu annesso alla curatoria di Coros, al pari di altri villaggi quali Tissi, Ossi, Uri, Iteri, Torricla, Banios, Save, Paulis, Magar, Noale, ecc. La Usini dell'et\u00e0 giudicale fu un ristretto agglomerato di abitazioni coincidente con gli attuali rioni denominati Corrau e Usineddu e racchiuso intorno alle chiesette di San Giovanni Battista e di San Pietro. Solo pi\u00f9 tardi, a partire dalla seconda met\u00e0 del XVIII secolo, in et\u00e0 riformista, cominciarono a formarsi i nuovi quartieri di Sa Maja, Quirigu Murru e Chessa de Canes, con al centro Casteddu, l'odierna piazza Castello, posta al crocevia tra le antiche \u201ccarrela manna\u201d e \u201ccarrela de sa funtana\u201d, il cui toponimo richiama il ricordo di antiche vestigia, forse riconducibili a strutture Altomedievali di cui, purtroppo, non rimane alcuna traccia.\nQuando avvenne lo spopolamento e il progressivo abbandono dei villaggi confinanti, Usini riusc\u00ec comunque a sopravvivere, resistendo alle micidiali epidemie di peste che falcidiarono i sardi del medioevo. Tutto ci\u00f2 grazie alla proverbiale caparbiet\u00e0 dei suoi abitanti e alla loro incrollabile fede religiosa, che li condusse, tra il XII e il XIII secolo, sotto la spinta dei monaci benedettini inviati in Sardegna su richiesta dei Giudici di Torres, alla edificazione delle chiese di San Giovanni Battista, di Santa Maria de S'Ena Frisca (oggi di Santa Croce) e di San Pietro. Quest'ultima fu sede parrocchiale nel cinquecento e successivamente fin\u00ec per cadere in rovina; gi\u00e0 nel settecento il complesso religioso fu sede degli oratori di Santa Croce e della Madonna del Rosario e ospit\u00f2 le rispettive confraternite; nei primi decenni dell'Ottocento l'intera struttura, ormai fatiscente, venne demolita per lasciare spazio alla costruzione della attuale chiesa parrocchiale, dedicata alla Nativit\u00e0 di Maria Vergine e terminata nel 1825.\nPeriodo aragonese e spagnolo.\nQuelli del Medioevo furono anni terribili, segnati da miserie e povert\u00e0 assolute. Altissimo fu il tasso di mortalit\u00e0 tra le popolazioni del Logudoro. In tutto questo tempo e in particolare nei secoli di dominazione spagnola, anche Usini conobbe la sottomissione del giogo feudale, esercitata, a partire dal XIV secolo, dalle potenti famiglie dei Centelles, baroni di Osilo e dei Cano-Cedrelles, baroni di Usini. \nCon l'ordinamento feudale le vecchie curatorie giudicali cessarono di esistere e i villaggi che ne avevano fatto parte vennero assegnati ai feudatari stranieri che si erano maggiormente distinti durante le guerre di conquista del regno. Dopo essere stato un possedimento di alcuni esponenti della famiglia genovese dei Malaspina, il villaggio di Usini venne concesso in feudo dal re di Aragona al nobile valenzano Gilalberto Centelles, altrimenti chiamato Bernardo di Rivosecco, con il titolo di barone di Osilo. La baronia di Osilo comprendeva a quel tempo, oltre al castello e al borgo osilese, anche i villaggi di Usini. Ittiri, Ossi, Tissi, Muros e Uri.\nNel 1447, in seguito allo scomposizione del feudo di Osilo, il sassarese Angelo Cano divenne il primo barone di Usini e i suoi discendenti, appartenenti alle nobili famiglie Fabra e Cedrelles, si contesero a fasi alterne il dominio sui possedimenti feudali. La giurisdizione della baronia di Usini comprendeva i villaggi e i territori di Usini, Ittiri, Uri, Ossi, Tissi e Muros. Nel 1544 il barone Galzerando Cedrelles cedette la baronia di Usini (con annessi i villaggi di Usini e Tissi) a Giacomo Manca e da allora, per un lunghissimo periodo compreso tra il 1544 e il 1839, furono i suoi discendenti ad assumere l'amministrazione del villaggio. Nel 1528 il villaggio di Tissi rimase spopolato a causa della peste che aveva sterminato l'intera popolazione. Nel 1599 e nel 1600 il barone di Usini Giacomo Manca III si adoper\u00f2 per ripopolare il villaggio, facendo costruire dieci case presso la chiesa di Sant'Anastasia e poi altre venticinque che furono assegnate alle famiglie povere di Ossi che l\u00ec si stabilirono.\nA partire dal 1643, la baronia di Usini venne trasformata in contea e assunse la denominazione di \u201ccontea di San Giorgio\u201d, dal nome della chiesa campestre di San Giorgio di Oleastreto (oleastretum = piccolo olivastro), edificata verosimilmente nei primi anni del XII secolo a circa 8\u00a0km, in direzione NO, dal centro abitato di Usini, che fu per lunghi secoli di propriet\u00e0 delle monache pisane di San Leonardo di Stagno e dove, ogni primo di maggio, si teneva la festa del \u201cSanto Guerriero\u201d a cura del feudatario, con la partecipazione delle cavallerie e dei fedeli che popolavano i villaggi di Usini e di Tissi.\nStoria moderna.\nMa non sempre i feudatari governarono con saggezza ed equit\u00e0. Verso la fine del XVIII secolo, i pesanti tributi feudali imposti dal duca dell'Asinara e conte di San Giorgio, Antonio Manca Amat, non tardarono ad animare i propositi rivoluzionari nelle popolazioni logudoresi. Lo spirito ribelle degli usinesi si anim\u00f2 fieramente quando, nel marzo del 1796, venne sottoscritto il grande patto antifeudale, insieme ad altri 32 villaggi del Logudoro. Fu in quel tormentato periodo della storia della Sardegna che i contadini di Usini, stanchi dei soprusi e delle vessazioni del feudatario, si rifiutarono di pagare i balzelli feudali; durante la rivolta angioiana parteciparono all'assalto di Sassari il 28 dicembre 1795, guidati da Francesco Cilocco e da Gioachino Mundula, occupando l'abitazione del duca dell'Asinara (il palazzo Manca di Usini nell'attuale Piazza Tola a Sassari); infine, seguirono fino al ponte di Tramatza l'alternos Giommaria Angioy nella sua sfortunata marcia verso Cagliari, capitale del potere statuale e politico della Sardegna di fine Settecento.\nVerso la fine del XVIII secolo, Usini conobbe sanguinosi episodi di conflittualit\u00e0 interni, culminati nella tragica vicenda che ebbe come protagonista il \"bandito\" \"Francesco \"Cicciu\" Derosas\". In et\u00e0 sabauda assistette alla nascita della propriet\u00e0 terriera, prima con l'\u201deditto delle chiudende\u201d e poi, in seguito all'abolizione del feudalesimo, con l'assegnazione delle terre demaniali. Nella seconda met\u00e0 dell'Ottocento, avutosi il riscatto delle aree feudali, il territorio di Usini venne frazionato in lotti da due ettari ciascuno, che vennero assegnati ai privati mediante atto di estrazione a sorte. Venne cos\u00ec soppressa la forma di gestione comunitaria della terra che da secoli aveva caratterizzato l'economia agraria dell'Isola.\nSociet\u00e0.\nEvoluzione demografica.\nUsini \u00e8 sempre in costante crescita in quanto molte famiglie provenienti da Sassari (ma anche da altri paesi) si trasferiscono preferendo vivere in un paese tranquillo e a pochissimi chilometri dalla citt\u00e0.\nLingue e dialetti.\nLa variante del sardo parlata a Usini \u00e8 quella logudorese settentrionale.\nCultura.\nUn ordinato sistema viario consente di osservare nel suo centro storico costruzioni civili di architettura essenziale che rivelano le origini contadine dei suoi abitanti. Il paesaggio circostante presenta oliveti, carciofaie e rigogliosi vigneti, il cui prodotto \u00e8 da sempre motivo di orgoglio per i viticoltori usinesi.\nNonostante la vicinanza alla citt\u00e0 di Sassari, Usini \u00e8 riuscita a conservare i suoi tratti distintivi; i suoi abitanti sono proficuamente impegnati nella valorizzazione delle tradizioni, delle pratiche e dei saperi locali. Gli attivissimi e vivaci gruppi folkloristici locali, oltre ad essere la testimonianza suggestiva dello splendore del vestiario popolare, sono allo stesso tempo la rappresentazione della specificit\u00e0 della musica, dei canti e delle danze tradizionali. Soprattutto negli ultimi anni, le amministrazioni comunali, la Pro Loco e le varie associazioni culturali hanno intrapreso, attraverso la realizzazione di manifestazioni popolari, un costante processo di rivalutazione delle tradizioni, delle produzioni enogastronomiche locali e di salvaguardia della loro specificit\u00e0; tra questi eventi si ricordano: il \"Concorso Enologico\" a maggio, la sagra \"Andarinos de Usini\" e il \"Festival Internazionale del Folklore\" ad agosto, la degustazione itinerante \"Aj\u00f2 a Ippuntare\" a dicembre.\nSignificativi in questo senso sono stati anche i recenti progetti di acquisizione di strutture abitative ottocentesche, quali la \u201cCasa Derosas\u201d in via Roma e la \u201cCasa Diaz\u201d in Piazza Castello, il cui completo recupero \u00e8 finalizzato all'allestimento di esposizioni etnografiche permanenti e alla creazione di un museo della civilt\u00e0 contadina.\nL'obiettivo \u00e8 quello di esercitare una legittima tutela della propria identit\u00e0, resistendo al dilagante processo di omologazione mediatica e ai fenomeni di deculturazione prodotti dall'evoluzione delle dinamiche sociali.\nInfrastrutture e trasporti.\nFerrovie.\nNelle campagne all'estremit\u00e0 nord-ovest del territorio comunale \u00e8 attiva la stazione di San Giorgio, impianto situato lungo la ferrovia Sassari-Alghero gestita da ARST. Porta invece il nome del comune la stazione di Tissi-Usini, realizzata lungo la Ozieri Chilivani-Porto Torres nel territorio comunale di Tissi e non pi\u00f9 in uso per il servizio viaggiatori.\nSport.\nCalcio.\nLa principale squadra di calcio della citt\u00e0 \u00e8 l\"'U.S.D. Usinese 1961\" che milita nel girone B sardo di Promozione. I colori sociali sono l'azzurro e il rosso. \u00c8 nata nel 1961."}
{"id": "29518", "revid": "767487", "url": "https://it.wikipedia.org/wiki?curid=29518", "title": "Valledoria", "text": "Valledoria (\"Codaru\u00ecna\" in gallurese e sassarese) \u00e8 un comune italiano di abitanti, facente parte della Rete metropolitana del Nord Sardegna, della provincia di Sassari in Sardegna.\nGeografia fisica.\nTerritorio.\nSituato nella regione dell'Anglona, il paese si affaccia sul golfo dell'Asinara, nei pressi della foce del fiume Coghinas.\nStoria.\nValledoria ha assunto questo toponimo in seguito alla costituzione di comune autonomo agli inizi degli anni sessanta del novecento.\nIl toponimo tradizionale con il quale \u00e8 comunemente conosciuto \u00e8 Codaruina, una parola composta dai termini latini Coda e Ruina, ad indicare la periferia delle rovine dell\u2019antica citt\u00e0 di Ampurias.\nPer tutto il medioevo nell\u2019antica citt\u00e0 di Ampurias vi era la sede episcopale omonima conosciuta anche come Flumen. L\u2019antica decadde e la sede vescovile fu trasferita nella citt\u00e0 regia di Castel Aragonese, odierna Castelsardo.\nNella seconda met\u00e0 del XIII sec. l\u2019intero territorio della curatoria dell'Anglona pass\u00f2 sotto il controllo della famiglia Doria, di origini genovesi, insieme con la maggior parte del territorio dell\u2019antico Giudicato di Torres.\nCon la conquista aragonese divenne feudo dei Centelles, che si fregiarono tra gli altri del titolo di Conti di Coghinas.\nLe guerre e le grandi pestilenze dei secoli successivi portarono allo spopolamento del territorio che si riprese demograficamente a partire dalla seconda met\u00e0 del XVIII secolo.\nSociet\u00e0.\nEtnie e minoranze straniere.\nSecondo i dati dell'ISTAT la popolazione straniera residente al 31 dicembre 2010 era di 124 persone pari al 3% della popolazione totale.\nLe nazionalit\u00e0 pi\u00f9 rappresentate erano:\nLingue e dialetti.\nNel comune di Valledoria \u00e8 situata la zona grigia di transizione linguistica tra i dialetti gallurese e sassarese, o pi\u00f9 precisamente castellanese. Nel centro di Codaruina si parla gallurese nella variante di Aggius, mentre le restanti frazioni sono di dialetto sassarese, conosciuto localmente come \"muddhizzesu\" dal nome dell'omonima frazione.\nSport.\nVela.\nDal 2007 \u00e8 presente a Valledoria un centro velico, gestito dalla onlus Playa Sardinia, che promuove attivit\u00e0 ecocompatibili e tutela ambientale sul territorio.\nSono disponibili derive a vela di diverse tipologie, in un ambiente particolarmente adatto all'apprendimento e alla frequente navigazione.\nTramite la foce \u00e8 poi possibile accedere al mare, per navigazioni ad ampio raggio, verso Castelsardo o Isola Rossa.\nLa buona frequenza di vento rende questo spot particolarmente interessante tutto l'anno.\nKite Surf &amp; wind surf.\nIl kite surf ha visto in questi ultimi anni una sempre pi\u00f9 crescente frequentazione diffusione, grazie all'ampio specchio di acqua piatta della foce del Coghinas, che consente transizioni, salti e manovre quando le condizioni del mare diventano estreme.\nVengono assiduamente praticati windsurf e kite surf, presso la spiaggia di San Pietro e la frazione della Ciaccia.\nMeta da sempre dei windsurfisti di tutta Europa, la frazione de La Ciaccia \u00e8 particolarmente rinomata per il wave riding con mare formato dal maestrale. Nella spiaggia di San Pietro sono invece possibili salti e surfate a tutta velocit\u00e0, con vento di grecale.\nAttivit\u00e0 all'aria aperta.\nIl territorio \u00e8 particolarmente favorito da un clima mite e temperato durante tutto l'anno, e un'alta frequenza di giornate/mese con vento sopra i 12 nodi, rende le condizioni meteo particolarmente attrattive per i principianti e i velisti esperti.\nCalcio.\nNel comune hanno sede tre societ\u00e0 di calcio, la Polisportiva Valledoria, l'Ampurias e l'ASD Codaruina: la prima fondata nel 1951 ha come massimo traguardo ha avuto la partecipazione al campionato di Eccellenza regionale, la vittoria della Coppa Italia Dilettanti di Promozione Sardegna negli anni 2008-2009 e 2018-2019 e il titolo della Supercoppa Regionale nella stagione 2018/2019. L'Ampurias nascque nel 1981 mentre l'ASD Codaruina \u00e8 attiva dal 2011 e milita in Terza Categoria."}
{"id": "29520", "revid": "767487", "url": "https://it.wikipedia.org/wiki?curid=29520", "title": "Viddalba", "text": "Viddalba (\"Vidda\u00e8ccja\" in gallurese) \u00e8 un comune italiano di abitanti della provincia di Sassari in Sardegna. \u00c8 situato nella regione storica della Gallura.\nStoria.\nIl paese sorge a margine della bassa valle del Coghinas, sull\u2019estremo confine occidentale della Gallura. Non mancano importanti testimonianze dei vari periodi storici: domus de janas, nuraghi, un villaggio nuragico, un insediamento abitativo, una necropoli e un ponte di et\u00e0 romana oltre agli importanti manufatti ceramici, vitrei ed oggetti preziosi custoditi nel Civico Museo archeologico. Di et\u00e0 medievale \u00e8 la chiesa romanica di San Giovanni Evangelista il cui antico simulacro si conserva nella vicina chiesa di San Leonardo in quanto l\u2019antica chiesa romanica ando\u2019 in rovina. Oggi questo luogo di culto \u00e8 stato integralmente ricostruito ex novo. Vi si celebra la festa di san Giovanni Battista (1100).\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 35 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingue e dialetti.\nIl dialetto parlato a Viddalba \u00e8 il gallurese.\nGeografia antropica.\nLe frazioni che questo comune comprende sono: Giagazzu, Gi\u00f9ncana, L'Avru, Li Reni e Tungoni (116 ab.).\nEconomia.\nLe attivit\u00e0 produttive attuali sono legate particolarmente a quelle agricole, edili (che negli ultimi tempi stanno assumendo grande importanza stante il divieto di edificazione in prossimit\u00e0 della costa) e artigianali come la produzione di manufatti tessili, in ferro battuto e pietra scolpita."}
{"id": "29521", "revid": "1652635", "url": "https://it.wikipedia.org/wiki?curid=29521", "title": "Villanova Monteleone", "text": "Villanova Monteleone (\"Biddanoa Monteleone\" in sardo) \u00e8 un comune italiano di abitanti della provincia di Sassari. Si trova nella zona nord-occidentale della Sardegna nell'entroterra algherese. Dista 22 km da Alghero e 36\u00a0km da Sassari.\nGeografia fisica.\nTerritorio.\nIl suo territorio ha un'estensione che supera i 200\u00a0km\u00b2. Una particolarit\u00e0 del paese \u00e8 che, pur essendo in alta collina a quasi 600 metri di altezza, ha nelle vicinanze la spiaggia di Poglina, a 16\u00a0km dal paese.\nStoria.\nL'area fu abitata gi\u00e0 dal Neolitico, in epoca nuragica, per la presenza sul territorio di alcuni nuraghi.\nNel Medioevo, , appartenne al giudicato di Torres e fece parte della curatoria di Caputabbas. Alla caduta del giudicato (1259) passa sotto il dominio della famiglia genovese dei Doria, e nel 1383 form\u00f2 la contea di Monteleone. Nel corso delle lotte tra i Doria e gli aragonesi and\u00f2 decadendo, ma si riebbe quando gli abitanti del vicino borgo di Monteleone Rocca Doria vi si stabilirono: nel 1436, dopo un lungo assedio da parte di aragonesi, sassaresi e bosani, i monteleonesi si rifugiarono nel preesistente borgo di Villanova, ritenuto pi\u00f9 sicuro e pi\u00f9 salubre perch\u00e9 pi\u00f9 in alto e ricco di foreste di querce e sugheri, che da allora venne chiamato: \"Bidda Noa Monteleone\", ossia \"citt\u00e0 nuova di Monteleone\".\nNel 1436 il paese pass\u00f2 dai Doria agli Aragonesi e fu inglobato nel Regno di Sardegna.\nL'abitato in origine sorgeva intorno alla zona di Suelzu entosu (sughero ventoso), poi comunemente detto Su Zentosu nella parte alta di Sa Rughe manna, ove comincia la strada per il santuario di Interrios, a tre chilometri dal paese. Nel 1582 sub\u00ec una grande e sanguinosa invasione barbaresca proveniente dalla marina attraverso \"Sa pigada de sos Turcos\" e dalla localit\u00e0 di Monte Cucu, situato sulla strada provinciale Sassari-Villanova-Bosa. La battaglia fu molto cruenta, con morti e parecchi abitanti fatti schiavi, da cui il nome anche di \"campu dolorosu\". Gli abitanti per ragioni di sicurezza traslocarono ancora una volta su un costone pi\u00f9 interno del loro territorio, denominato Santa Maria, e l\u00ec ricostruirono il paese. Gli schiavi (in maggior parte donne e bambini) furono salvati , che, con un esercito di trecento uomini a cavallo armati di fucili, insegu\u00ec i pirati sino alla loro nave, facendone una carneficina.\nAncora oggi in memoria di quell'evento, si festeggia a Interrios, la festa di San Giovanni Battista il 29 agosto di ogni anno e il rientro della Madonna Vergine d'Interrios alla parrocchia di San Leonardo de Limoges.\nA met\u00e0 del XVI secolo fu feudo dei Brunengo, ai quali fu riscattato nel 1839 con la soppressione del sistema feudale, per cui divenne un comune amministrato da un sindaco e da un consiglio comunale.\nSviluppatasi notevolemente quale centro di commercio e crocevia per le zone dell'interno, quali Montresta, Bosa ecc., Villanova divenne centro di comunicazione e passaggio per le citt\u00e0 di Alghero e Sassari. Durante il XX secolo cresce sino a sfiorare i 6.000 abitanti, ma le successive emigrazioni la riducono alla popolazione attuale. Villanova sino a dopo la seconda guerra mondiale era sede di pretura, di carcere mandamentale e di caserma di carabinieri a cavallo. Era inoltre stazione di guardaboschi (citata anche da Alberto La Marmora nella sua opera \"Viaggio in Sardegna\" ospitato a Villanova dal Conte di Minerva).\nMonumenti e luoghi d'interesse.\nArchitetture religiose.\nLa chiesa parrocchiale \u00e8 quella di San Leonardo; originariamente dedicata a sant'Antioco venne poi dedicata a san Leonardo di Limoges (protettore dei prigionieri), patrono del paese; la ricorrenza festiva ricade il 6 novembre ma normalmente il santo viene festeggiato l'11 giugno. In seguito all'ampliamento del 1789 rimase intatta soltanto la facciata della chiesa (eseguita in stile romanico-gotico).\nAltri luoghi di culto importanti sono le cinquecentesche chiesa della Madonna del Rosario, chiesa campestre di Nostra Signora di Interrios e l'oratorio di Santa Croce.\nSi evidenziano inoltre le tre edicole religiose poste alle uscite del paese e dedicate alla Madonna di S'ena Frisca, alla Madonna di Valverde e a santa Caterina.\nSiti archeologici.\nImportanti resti di insediamenti preistorici sono stati ritrovati a valle del paese, sulla strada per Monteleone Rocca Doria. \nDi una certa rilevanza sono la necropoli di Puttu Codinu, il nuraghe Appiu e la tomba dei giganti di Laccaneddu.\nLuoghi di interesse naturalistico.\nDa questa cittadina, grazie alla sua collocazione geografica, si possono osservare panorami suggestivi che danno verso Alghero-Sassari e Bonorva.\nIl paese \u00e8 ricco di fonti d'acqua: al suo interno \u00e8 famosa la fonte de \"Su Cantaru\" (lett. La fonte). Il nome si ritiene sia proveniente dallo spagnolo (per esempio conosciuta \u00e8 la cittadina di Alicante, citt\u00e0 ricca di sorgenti d'acqua, ma sia mutuato dall'arabo il cui significato \u00e8 appunto quello di \"fonte\", \"sorgente d'acqua\". Un'altra fonte d'acqua importante si trova lungo la strada statale 292 Alghero-Oristano, denominata \"Su Paradisu\" (lett. Il paradiso). Nel suo territorio si trovano anche delle sorgenti termali sulfuree, essendo la zona di origine vulcanica: conosciutissimo per questo \u00e8 l'imponente e spettacolare Monte Minerva antico tronco vulcanico spento, che sorge nei pressi di Monteleone Rocca Doria.\nSociet\u00e0.\nLingue e dialetti.\nLa variante del sardo parlata a Villanova Monteleone \u00e8 quella logudorese settentrionale.\nEconomia.\nArtigianato.\nTra le attivit\u00e0 pi\u00f9 tradizionali e rinomate vi sono quelle artigianali, che si distinguono per l'arte della tessitura, finalizzata alla produzione di tappeti e di arazzi, realizzati con telai orizzontali e caratterizzati dalla prevalenza dei colori giallo, nero, rosso, dai disegni geometrici o dalle figure ispirate da oggetti rurali oppure da elementi della natura.\nIl paese \u00e8 apprezzato anche per la lavorazione del legno e per l'arte di intrecciare i cesti.\nAmministrazione.\nIl comune fece parte della Comunit\u00e0 montana di Osilo, soppressa nel 2007. Dal 2008, per contro, \u00e8 sede dell'Unione dei Comuni del Villanova che, oltre al suo capoluogo, comprende anche i comuni di Romana, Monteleone Rocca Doria, Padria e Mara."}
{"id": "29527", "revid": "57872", "url": "https://it.wikipedia.org/wiki?curid=29527", "title": "Tribogna", "text": "Trib\u00f3gna (\"Trebeugna\" in ligure) \u00e8 un comune italiano sparso di 591 abitanti della citt\u00e0 metropolitana di Genova in Liguria. La sede comunale \u00e8 situata nella frazione di Garbarini.\nGeografia fisica.\nIl comune \u00e8 situato in posizione elevata rispetto al fondovalle, ai piedi del monte Borgo, con un dislivello compreso tra i 101 e i 732 m di altitudine, sul versante destro della alta val Fontanabuona, ad est di Genova.\nDall'abitato si pu\u00f2 ammirare un panorama che spazia dalla valle fontanina fino all'intero crinale del monte Antola (1597 m) e, frontalmente, verso il massiccio del monte Caucaso (1245 m). Il torrente Lavagna divide il comune tribognino dai comuni di Neirone e di Moconesi. Dal paese si pu\u00f2 vedere il monte Manico del Lume (801 m).\nIl piccolo torrente Litteglia attraversa la parte a est del comune. Questo nasce nella piccola localit\u00e0 di Liteggia, da cui prende nome, e scende con un corso tipicamente torrentizio fino a Ferrada di Moconesi, segnando, nel tratto a valle, il confine con il comune di Cicagna.\nStoria.\nL'origine di Tribogna (da Tarbonius, cio\u00e8 la \"villa\", la \"terra di Tarbonio\") risale probabilmente all'epoca romana, come testimoniano i reperti, ceramica e tegoloni, rinvenuti nella vicina frazione di Cassanesi (toponimo derivato dal nome personale Cassius). La localit\u00e0 \u00e8 inoltre citata nella tavola bronzea di Velleia, quest'ultima conservata presso il museo archeologico nazionale di Parma, dove si fa cenno al borgo di Praedia Tarboniae.\nFin dall'epoca longobarda operavano i monaci dell'abbazia di San Colombano di Bobbio.\nIn un documento del 1261 viene citata la sua chiesa locale.\nLa sua storia si condivide con quella dei centri vicini ed in particolare con il comune di Uscio verso cui anticamente gravitavano gli interessi della popolazione tribognina.\nPer difendere il borgo la Repubblica di Genova aveva eretto sulla sommit\u00e0 del monte Tuggio un baluardo, del quale oggi non restano che poche rovine, sottoponendo il paese nel 1513 alla giurisdizione del capitaneato di Recco.\nCon la nuova dominazione francese di Napoleone Bonaparte rientr\u00f2 dal 2 dicembre 1797 nel dipartimento del Golfo del Tigullio, con capoluogo Rapallo, all'interno della Repubblica Ligure. Dal 28 aprile del 1798 con i nuovi ordinamenti francesi, il territorio rientr\u00f2 nel V cantone, capoluogo Uscio, della giurisdizione della Frutta e dal 1803 centro principale del VI cantone della Frutta nella giurisdizione del Centro. La costituzione ufficiale del comune risale al 14 maggio del 1804 dopo che un decreto della Repubblica Ligure riun\u00ec le due comunit\u00e0 di Tribogna e Piandeipreti in un unico soggetto amministrativo. Annesso al Primo Impero francese dal 13 giugno 1805 al 1814 venne inserito nel dipartimento di Genova.\nNel 1815 fu inglobato nel Regno di Sardegna, cos\u00ec come stabil\u00ec il congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nel VI mandamento di Recco del circondario di Genova dell'allora provincia di Genova.\nSulla balconata del palazzo municipale si pu\u00f2 ammirare un bassorilievo in ardesia, opera dello scultore Mirko Gualerzi, costituito da 26 pannelli che illustrano la storia del paese trasfigurata in una sorta di mitologia civile con feste religiose, rappresentazioni delle stagioni, eventi della storia locale.\nDal 1973 al 30 aprile 2011 ha fatto parte della Comunit\u00e0 montana Fontanabuona.\nSimboli.\nLo stemma \u00e8 il gonfalone sono stati concessi con il decreto del Presidente del Consiglio dei Ministri datato al 24 maggio 1959.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Tribogna sono .\nGeografia antropica.\nIl suo territorio comunale comprende, oltre al capoluogo Garbarini, le frazioni di Aveno, Bassi, Cassanesi, Piandeipreti e Liteggia per un totale di 7,14\u00a0km2.\nConfina a nord con i comuni di Neirone e Moconesi, a sud con Rapallo, a sudovest con Uscio e Avegno e ad est con Cicagna.\nEconomia.\nLe principali attivit\u00e0 economiche del comune gravitano principalmente sull'attivit\u00e0 agricola e sulla piccola e media industria. Nel territorio, oltre allo sfruttamento dei terreni agricoli con coltivazioni di uva e patate, sono altres\u00ec presenti aziende legate all'estrazione e lavorazione dell'ardesia, finalizzata ad un uso edilizio ed a elementi d'arredo, oppure artistico, oltrech\u00e9 nel settore cartotecnico e nelle lavorazioni della plastica. Vi sono inoltre settori attivi nell'artigianato del legno e nell'apicoltura.\nInfrastrutture e trasporti.\nStrade.\nI centri di Garbarini e Aveno sono attraversati principalmente dalla strada provinciale 22 di Tribogna che permette il collegamento stradale con la strada provinciale 333 di Uscio, ad ovest al bivio di Cassanesi, e la strada statale 225 della Val Fontanabuona a nord-est al bivio di Ferrada di Moconesi.\nDa ricordare, che un brevissimo tratto della SS 225 subito dopo Donega, sino al bivio per la discarica Rio Marsiglia, \u00e8 appartenente al territorio comunale.\nMobilit\u00e0 urbana.\nDal comune di Uscio un servizio di trasporto pubblico locale gestito dall'AMT garantisce quotidiani collegamenti bus con Tribogna e per le altre localit\u00e0 del territorio comunale.\nAmministrazione.\nFino al 1880 era consuetudine che la sede comunale venisse spostata tra le varie frazioni di Tribogna a seconda della provenienza \"frazionale\" del nuovo sindaco eletto. Da codesta data fu scelta la frazione di Garbarini come sede definitiva del municipio, ubicato fino al 1938 in due case attigue dove venivano svolte le pratiche del consiglio comunale."}
{"id": "29529", "revid": "57872", "url": "https://it.wikipedia.org/wiki?curid=29529", "title": "Uscio", "text": "Uscio (\"Aosci\" in ligure) \u00e8 un comune italiano di abitanti della citt\u00e0 metropolitana di Genova in Liguria.\nGeografia fisica.\nIl territorio geografico del comune \u00e8 situato nella valle del torrente Recco, ad est di Genova, ed \u00e8 composto da diversi nuclei sparsi lungo la strada provinciale 333 che dalla costa (Recco) s'inerpica verso il colle Caprile (470\u00a0m) dove \u00e8 possibile, valicando il crinale, discendere verso l'abitato di Gattorna e quindi la val Fontanabuona.\nTra le vette del territorio il monte Tuggio (677 m), il monte Rosso (606 m), il monte Serro (581 m), il monte Cugnietti (459 m). \nOrigini del nome.\nNonostante la sua posizione geografica la ponga, di fatto, come \"porta d'accesso\" alle vallate di Recco e della Fontanabuona, e quindi il significato del nome appaia scontato, il toponimo \"Uscio\" deriverebbe invece da un'alterazione di un primitivo \"Angustium\", risalente al periodo dello stanziamento romano in zona che cos\u00ec denominarono. Ufficialmente il toponimo \"Uscio\" fu utilizzato per l'identificazione del territorio solamente dal 1734.\nStoria.\nPercorso storico.\nGli studi effettuati dagli storici sull'intero territorio comunale hanno permesso il ritrovamento di reperti archeologici, datando i primi insediamenti umani gi\u00e0 al Neolitico. Sempre secondo gli storici le primitive popolazioni locali erano per lo pi\u00f9 composte da pochi individui, a causa delle condizioni ambientali sfavorevoli o dalla mancanza di bacini d'acqua e ripari naturali come grotte e anfratti nella zona.\nIntorno al 121 a.C. l'Impero romano riusc\u00ec a conquistare e a sottomettere la popolazione locale includendo il piccolo villaggio di Uscio nella IX regione romana, insieme ad altri paesi liguri, sotto il governo dell'imperatore romano Augusto.\nNel 570 il Vescovo di Milano e parte del clero-patrizio milanese si stabil\u00ec a Genova - per sfuggire ai Longobardi - e l'influenza vescovile fece s\u00ec che nei borghi di Recco, Rapallo, Camogli e Uscio si edificassero le prime quattro pieve ambrosiane, tra le pi\u00f9 antiche della Liguria; la pieve di Sant'Ambrogio \u00e8 risalente a questa fase storica.\nNel 1190 i Genovesi ottennero dall'imperatore Federico Barbarossa l'estensione del loro dominio su tutta la Liguria (da Monaco a Porto Venere), inglobando quindi anche Uscio. Venne nominato un podest\u00e0 comune per tutta la val Fontanabuona, con il compito di amministrarla e riscuoterne i tributi, scatenando la reazione della famiglia nobiliare dei Fieschi reclamanti i loro diritti feudali nell'entroterra di Recco e buona parte della valle fontanina.\nA testimonianza della forte potenza dei Fieschi, conti di Lavagna, ad Uscio rimane il nome di una localit\u00e0, detta \"Castello vecchio\", vicina al passo delle Casette. Quest'ultimo costituiva il tragitto principale tra Recco e la val Fontanabuona fino alla seconda met\u00e0 del XIX secolo quando venne progressivamente abbandonato. Rimangono ancora i ruderi di un fortino presso il monte Tuggio che, costruito dai Fieschi a difesa del passo della Spinarola (580\u00a0m s.l.m.), divenuto poi dominio della Repubblica di Genova dal 1366.\nNella seconda met\u00e0 del XV secolo molti abitanti del paese si trasferirono a Recco o a Genova dove trovarono occupazione nel porto o nelle nascenti botteghe commerciali. Nel XVI secolo, al contrario, gran parte della popolazione recchese si rifugi\u00f2 sulle alture di Uscio e Avegno per sfuggire alle aggressioni compiute dai pirati turchi che diventavano sempre pi\u00f9 frequenti, incrementandone la popolazione locale. Nel 1606 la Repubblica di Genova nomin\u00f2 il primo capitano del nascente capitaneato di Recco, al quale venne posto il villaggio di Uscio, affiancando la nuova giurisdizione al gi\u00e0 presente capitaneato di Chiavari e Rapallo, quest'ultimo creato nel 1608.\nSegu\u00ec successivamente la storia della repubblica genovese e del capitaneato recchese, fino al 1797 quando con la nuova dominazione francese di Napoleone Bonaparte la costituita municipalit\u00e0 rientr\u00f2 dal 2 dicembre 1797 nel dipartimento del Golfo del Tigullio, con capoluogo Rapallo, all'interno della Repubblica Ligure. Dal 28 aprile del 1798 con i nuovi ordinamenti francesi, il territorio rientr\u00f2 nel V cantone, come capoluogo, della giurisdizione della Frutta e dal 1803 centro principale del VI cantone della Frutta nella giurisdizione del Centro. Nel 1804 aggrega le due municipalit\u00e0 di Salto e Terrile, queste ultime costituite nel 1797. Annesso al Primo Impero francese dal 13 giugno 1805 al 1814 venne inserito nel dipartimento di Genova.\nNel 1815 fu inglobato nel Regno di Sardegna, cos\u00ec come stabil\u00ec il congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nel VI mandamento di Recco del circondario di Genova dell'allora provincia di Genova. Al 1877 \u00e8 risalente il distacco della frazione di Salto e il suo accorpamento nel territorio di Avegno.\nDal 1973 al 30 aprile 2011 ha fatto parte della Comunit\u00e0 montana Fontanabuona.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti ad Uscio sono , cos\u00ec suddivisi per nazionalit\u00e0, elencando per le presenze pi\u00f9 significative:\nCultura.\nIstruzione.\nMusei.\nNello stabilimento della ditta Trebino, che assieme alle altre famiglie usciesi Bisso, Terrile e Williams appartengono alle storiche famiglie nella costruzione di orologi da campanile in Liguria ed in Italia, \u00e8 stato collocato dal 15 maggio 2004 il museo dell'orologio da torre \"Roberto Trebino\". All'interno sono esposti una trentina di orologi da campanile, pezzi storici, alcuni lavorati interamente a mano e risalenti dal XVI secolo, nonch\u00e9 un'antica campana del 1290.\nFolklore locale.\nGli \"sprenaggi di Uscio\" sono creature immaginarie che possono presentarsi sotto diverse forme, ma sostanzialmente sono i folletti buoni che la leggende locali dicono abitino da molto tempo le colline di Uscio. Secondo le fiabe tramandate oralmente si dice che non \u00e8 inusuale incontrarli sulle alture della valle di Recco e nei boschi della Fontanabuona.\nLa loro bont\u00e0 \u00e8 proverbiale come l'irascibilit\u00e0 nei confronti di coloro che non rispettano Madre Natura che offre loro rifugio e sostentamento. Sempre secondo le leggende si dice siano piccoli, gentili, che vivano in sintonia con gli animali del bosco e ne interpretino il linguaggio, che abbiano orecchie molto sviluppate ed un naso lungo e sensibile utile per riconoscere gli amici e per strofinarlo con loro in segno di amicizia e saluto.\nGeografia antropica.\nIl suo territorio comunale comprende le frazioni di Calcinara e Terrile per un totale di 9,63\u00a0km\u00b2.\nConfina a nord con i comuni di Neirone, a sud con Avegno, ad ovest con Lumarzo e Sori e ad est con Tribogna.\nEconomia.\nBasa la sua produzione sull'attivit\u00e0 agricola, ma anche sul turismo che viene favorito dalla casa di cura che l\u00ec \u00e8 nata e che l\u00ec risiede da oltre cent'anni. La localit\u00e0 \u00e8 famosa in Italia e all'estero per la nota produzione e fabbricazione di orologi da torre e da campanile, fabbrica di orologi Trebino, esportati in tutta Europa.\nLa produzione di orologi da torre e da campanile risale al XVIII secolo; si tratta di una produzione nota in tutto il mondo. Nel 1758 viene fondata la fabbrica Bisso. La svolta in questa attivit\u00e0 tradizionale fu data nel 1824 da Giuseppe Terrile, contadino, falegname, fabbro ferraio e riparatore di piccoli orologi, il cui non comune ingegno gli permise di studiare quella tecnica particolare divenendo esperto della fabbricazione dei grandi meccanismi per gli orologi da torre.\nNel corso del secolo l'attivit\u00e0 fu sviluppata da diverse famiglie: ai Terrile si aggiunsero, nella seconda met\u00e0 del Novecento, i Trebino. L'interesse per lo scandire del tempo era inoltre portato avanti dalle varie fonderie di campane Picasso, site a poca distanza: ad Avegno e a Recco. In proposito un nuovo museo ad Uscio \u00e8 stato dedicato agli orologi da torre ed inaugurato dall'allora Provincia di Genova in collaborazione col Comune e la ditta Trebino.\nInfrastrutture e trasporti.\nStrade.\nIl centro di Uscio \u00e8 attraversato principalmente dalla strada provinciale 333 di Uscio che gli permette il collegamento stradale con Moconesi, a nord, e Avegno a sud; a Moconesi, presso la frazione di Gattorna, s'innesta con la strada statale 225 della Val Fontanabuona. Un ulteriore collegamento viario del territorio \u00e8 la provinciale 19 di Lumarzo per raggiungere l'omonimo comune fontanino.\nMobilit\u00e0 urbana.\nDal comune di Recco un servizio di trasporto pubblico locale gestito dall'AMT garantisce quotidiani collegamenti bus con Uscio e per le altre localit\u00e0 del territorio comunale.\nAmministrazione.\nAltre informazioni amministrative.\nUscio fa parte dell'Unione dei comuni della Valle del Tempo, di cui ospita la sede."}
{"id": "29531", "revid": "1632387", "url": "https://it.wikipedia.org/wiki?curid=29531", "title": "Valbrevenna", "text": "Valbrev\u00e9nna (\"Varbrevenna\" in ligure) \u00e8 un comune italiano sparso di 780 abitanti della citt\u00e0 metropolitana di Genova in Liguria. La sede comunale \u00e8 situata nella frazione di Molino Vecchio.\nGeografia fisica.\nIl comune di Valbrevenna, situato nella valle omonima minore dell'alta valle Scrivia, \u00e8 locato a nordest di Genova. Fa parte del Parco naturale regionale dell'Antola. Il territorio coincide quasi completamente con il bacino idrografico del torrente Brevenna (ad eccezione del tratto finale della valle, che fa parte dei comuni di Casella e Savignone).\nIl comune, situato ad un'altitudine compresa tra 427 e i 1.597 metri sul livello del mare, \u00e8 formato da numerose frazioni distribuite sul fondovalle e su entrambi i versanti della valle del torrente Brevenna, che nasce dal monte Antola (1597 m) e confluisce nello Scrivia ad Avosso, presso Casella dopo un percorso di circa 15\u00a0km.\nTra le vette del territorio il monte Cremado (1513 m), il monte Duso (1451 m), il monte Buio (1402 m), il monte Arvego (1376 m), il monte Carmo (1325 m), il monte Sotto Garzo (1288 m), il monte Riondo (1254 m), il monte Liprando (1122 m), il monte Cugno (1105 m), il monte Badriga (1104 m), il monte Forca (1100 m), il monte Penzo (1061 m), il monte Proventino (1036 m), il monte Garego (1033 m), il monte Schigonzo (1014 m), il monte Mortussa (999 m), il monte della Croce (961 m), il monte Banca (928 m), il Dente di Mereta (900 m), la Costa della Scabbia (899 m). \nLa valle si sviluppa da est ad ovest; i suoi ripidi versanti sono in gran parte ricoperti di boschi di castagno, rovere, carpino e frassino, mentre alle quote pi\u00f9 alte si trovano prati e pascoli. Le poche aree coltivate sono organizzate a terrazzamenti con muri a secco, molti dei quali in stato di abbandono.\nI centri abitati sono generalmente disposti a mezza costa, allineati lungo i percorsi delle antiche mulattiere che percorrevano la valle e conducevano verso il Piemonte e la Lombardia. Gli unici nuclei abitati di una certa importanza nel fondovalle sono il capoluogo Molino Vecchio e Prele, il primo centro della Valbrevenna che s'incontra risalendo la valle dalla confluenza con lo Scrivia. La maggior parte della popolazione risiede nella parte bassa della valle; i centri pi\u00f9 popolati sono Nenno, Ternano, Prele e Molino Vecchio. I nuclei storici dei paesi sono caratterizzati da case in pietra locale (marna), arroccate sui pendii, con le strette vie pavimentate anch'esse in pietra e la chiesa generalmente staccata dalle case e in posizione dominante sulla valle.\nStoria.\nLe origini dell'ente comunale di Valbrevenna sono molto recenti: fu costituito soltanto nel 1896. Prima di allora le varie frazioni facevano parte dei vicini comuni di Savignone, Casella e Montoggio. La prima sede comunale fu posta a Carsi, poi trasferita a Molino Vecchio negli anni trenta del Novecento, quando fu costruita la strada carrozzabile di fondovalle.\nLa valle era abitata per\u00f2 fin dall'epoca pre-romana, come testimonia il ritrovamento di tombe risalenti all'et\u00e0 del ferro presso la localit\u00e0 La C\u00e0, nei pressi di Molino Vecchio (questo ritrovamento \u00e8 avvenuto negli anni trenta, durante i lavori di costruzione della strada di fondovalle). Altri reperti, di epoca tardo-romana, sono stati ritrovati presso Pareto, nella localit\u00e0 detta Campo Antigo (pron. Campu Antigu).\nFino all'Ottocento le varie comunit\u00e0 vivevano nei piccoli borghi attorno alle parrocchie, sotto la signoria della famiglia Fieschi, conti di Lavagna, che avevano il dominio sui feudi di Savignone, Casella, Montoggio e Crocefieschi.\nDurante la dominazione napoleonica i Feudi imperiali vennero sciolti, costituendo le prime municipalit\u00e0, alle quali furono aggregate le varie frazioni della valle.\nPer secoli l'economia della Valbrevenna \u00e8 stata un'economia di sussistenza, con gli abitanti che ricavavano dalla terra quanto occorreva per la sopravvivenza, limitando allo stretto necessario gli acquisti fuori del paese, pagati con il ricavato dei prodotti dell'allevamento. Il magro reddito era talvolta integrato da lavori stagionali, gli uomini come braccianti nelle aziende agricole del Piemonte e della Lombardia e le donne come mondine nelle risaie del vercellese. I terreni coltivati erano ottenuti con la creazione di terrazzamenti in pietra lungo i ripidi pendii della valle, costati grande fatica a generazioni di valligiani, in gran parte in rovina e invasi dalla vegetazione. Grande importanza aveva anche la raccolta delle castagne, fatte essiccare in appositi locali e poi macinate nei mulini (un tempo numerosi lungo il corso del torrente Brevenna) per ricavarne la farina.\nTra la fine dell'Ottocento e i primi anni del Novecento inizi\u00f2 un flusso migratorio verso le Americhe. La costruzione della strada per la valle Scrivia, tra il 1920 e il 1930, fece cessare il secolare isolamento della valle, portando anche ad un lieve miglioramento delle condizioni economiche, ma non ferm\u00f2 il movimento migratorio, che prosegu\u00ec anche nel dopoguerra, questa volta verso Genova e i centri pi\u00f9 popolosi ed industrializzati della valle Scrivia. La popolazione della valle, che alla costituzione del comune era di circa tremila abitanti, si era ridotta negli anni settanta a circa 600 persone; si assiste tuttavia ad una leggera crescita della popolazione, in particolare nella parte bassa della valle.\nComune a tutti i centri \u00e8 il temporaneo aumento della popolazione nei mesi estivi, per la presenza di numerosi villeggianti in cerca di tranquillit\u00e0 e refrigerio (che in qualche caso fanno rivivere per un breve periodo anche paesi completamente disabitati nei mesi invernali).\nDal 1973 al 31 dicembre 2008 ha fatto parte della Comunit\u00e0 montana Alta Valle Scrivia e, con le nuove disposizioni della Legge Regionale n\u00b0 24 del 4 luglio 2008, ha fatto parte fino al 2011 della Comunit\u00e0 montana Valli Genovesi Scrivia e Polcevera.\nSimboli.\nLo stemma e il gonfalone sono stati concessi con il decreto del Presidente della Repubblica datato al 29 gennaio del 2003.\nI sei monti all'italiana rappresentano le sei vette maggiori della valle: il monte Antola, il monte Buio, il monte Schigonzo, il monte Duso, il monte Liprando e il monte Banca. Le sette croci d'oro simboleggiano le parrocchie del territorio comunale di cui cinque appartenenti all'arcidiocesi di Genova e le restanti due alla diocesi di Tortona. Lo sfondo a strisce bianche e azzurre riprende lo stemma araldico della famiglia Fieschi di Lavagna che amministr\u00f2 gli antichi feudi della valle Scrivia. \nMonumenti e luoghi d'interesse.\nArchitetture religiose.\nLe vicende storiche dei diversi paesi della Valbrevenna si riflettono anche nelle strutture amministrative della chiesa cattolica, infatti nel comune sono comprese sette parrocchie, cinque delle quali appartengono all'arcidiocesi di Genova (Carsi, Clavarezza, Frassinello, Pareto e Senarega) e due alla diocesi di Tortona (Nenno e Tonno).\nArchitetture civili.\nNelle vicinanze del paese di Porcile si trova un antico mulino ad acqua alimentato da tre piccoli bacini formati sbarrando un ruscello con muretti in pietra. Questo mulino, restaurato, \u00e8 l'unico ancora in buone condizioni di conservazione tra i tanti che caratterizzavano un tempo la valle.\nArchitetture militari.\nIl castello di Senarega, composto da due distinti elementi (la torre del XII secolo e il palazzo, costruito nel XV secolo), domina il paese dall'alto. Durante la lunga signoria dei Fieschi l'edificio era utilizzato con funzioni amministrative ed i sotterranei adibiti a prigione. Dopo aver ospitato negli anni ottanta del Novecento una comunit\u00e0 di recupero per tossicodipendenti venne chiuso. \u00c8 stato acquisito, insieme con il vicino oratorio, in comodato trentennale dall'Ente Parco dell'Antola che, in collaborazione con il Comune, ne sta realizzando un progetto di restauro ai fini della realizzazione di una foresteria aperta al pubblico.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Valbrevenna sono .\nGeografia antropica.\nConfina a nord con i comuni di Crocefieschi, Vobbia e Carrega Ligure (AL), a sud con Montoggio e Torriglia, ad ovest con Savignone e Casella e ad est con Propata.\nLa sede comunale \u00e8 nella localit\u00e0 di Molino Vecchio, situata nel fondovalle in posizione centrale rispetto alle altre frazioni, molte delle quali contano pochi residenti stabili che aumentano notevolmente nei mesi estivi. Oltre a Molino Vecchio le principali frazioni che costituiscono il comune sono: Carsi, Clavarezza, Frassinello, Nenno, Pareto, Tonno e Senarega per una superficie di 34,67\u00a0km2.\nFrazioni e localit\u00e0.\nFondovalle.\nRisalendo la valle da Avosso seguendo la strada provinciale 11 dopo circa un chilometro s'incontrano le case di Prele, primo nucleo abitato della Valbrevenna. Poco oltre si lascia a destra la strada per Ternano e dopo circa 1,5\u00a0km a sinistra c'\u00e8 il bivio della strada provinciale 12 per Nenno. Proseguendo nel fondovalle, si susseguono i piccoli abitati di Cornareto, Molino di Frassinello (in corrispondenza con la strada che attraversando il torrente Brevenna porta a Frassinello), Carsassina, Casottino, La Ca' (dove furono rinvenute tombe dell'et\u00e0 del ferro), Prosementino (bivio sulla sinistra per Clavarezza e Porcile).\nSituato lungo il torrente Brevenna, a 533 m s.l.m., \u00e8 la sede del comune. Forma un unico centro abitato insieme con le contigue localit\u00e0 di Baio e Scapitola, ed \u00e8 uno dei paesi pi\u00f9 popolati della valle. Il vicino centro sportivo (con annessa una piscina all'aperto molto frequentata nei mesi estivi) \u00e8 sede di varie manifestazioni estive. Da alcuni anni vi si tiene una manifestazione detta \"O Mundantigo\" (\"il mondo antico\"), che oltre ad essere un'occasione per gli agricoltori e gli allevatori della valle per far conoscere e vendere i loro prodotti, cerca anche di far rivivere (attraverso documenti, fotografie, antichi attrezzi di lavoro) aspetti e tradizioni della passata vita contadina della Valbrevenna. A Molino Vecchio termina la strada provinciale 11. La strada prosegue come comunale, mantenendosi sempre sulla sponda destra del torrente Brevenna. A breve distanza da Molino Vecchio, sulla sponda opposta, collegato da un piccolo ponte, sorge il santuario di Nostra Signora dell'Acqua. Proseguendo nel fondovalle si supera il bivio a sinistra per Pareto e Caselline e si attraversano le piccole localit\u00e0 di Chioso (bivio a destra per Carsi e Cerviasca (anche essi punti di partenza per il monte Antola, Pentema, Senarega), Mareta, con una cappella rustica con affreschi dedicata a san Giacomo, costruita nel 1573 e Fullo, al bivio per Casareggio, Tonno e Aia Vecchia.\nSi trova nell'alta Valbrevenna, in posizione panoramica, ad un'altitudine di 715 m. Questo borgo medioevale, caratterizzato da abitazioni rurali in marna con i tetti ricoperti dalle tipiche lastre di pietra (ci\u00e0ppe), prende il nome dalla famiglia Senarega (signori della zona fino al XIII secolo, quando la valle pass\u00f2 nel dominio dei Fieschi) e vanta diversi edifici d'interesse storico, quali il castello medioevale Senarega-Fieschi e la cappelletta di Nostra Signora delle Grazie, presso l'antico ponte in pietra all'ingresso del paese. Oltre Senarega la strada diventa ancor pi\u00f9 stretta, ripida, e tortuosa, e sale verso la frazione Roiale e quindi Piancassina (1035 m s.l.m.), dove termina. Piancassina \u00e8 il punto di partenza di uno degli itinerari pi\u00f9 brevi e frequentati per il monte Antola, da qui raggiungibile in circa un'ora e mezza di cammino. Lungo il sentiero da Piancassina al monte Antola si incontra ancora il borgo di Lavazzuoli, uno dei villaggi pi\u00f9 in quota della Valbrevenna (1145 m s.l.m.) Non \u00e8 raggiunto da strade carrozzabili ed era gi\u00e0 completamente spopolato; da alcuni anni vi abita una famiglia di allevatori.\nSituato a 890 m s.l.m. \u00e8 un tipico borgo montano, un tempo caratterizzato dai tetti ricoperti dalle lastre in pietra (ci\u00e0ppe), che danno il nome al paese. \u00c8 raggiungibile tramite una mulattiera o una strada carrozzabile, entrambe che partono da Senarega.\nPiancassina \u00e8 situata a 1100 metri s.l.m. ed \u00e8 il punto di arrivo della strada carrozzabile che si inerpica da Senarega; \u00e8 un frequentato punto di partenza per raggiungere il monte Antola (circa 1,5 ore). Qui fino a pochi decenni fa gli abitanti erano dediti alla pastorizia e ad una agricoltura di montagna, che comportava una vita dura, appena mitigata dal fatto di poter vivere in un ambiente quasi incontaminato. Poich\u00e9 all'epoca non esisteva ancora la strada carrozzabile, i prodotti caseari venivano portati a valle tramite teleferiche o a dorso di mulo e costituivano merce di scambio per quanto necessitava alla sussistenza delle famiglie.\nVersante destro.\nAllineate lungo il percorso di antiche mulattiere, risalendo la valle verso il monte Antola, a mezza costa sul versante destro si incontrano i seguenti centri principali:\n\u00c8 uno dei paesi pi\u00f9 popolati della valle e si trova lungo la strada provinciale 12 che collega la bassa Valbrevenna con Crocefieschi e Savignone, ad un'altitudine di 601 m. \u00c8 formato da due nuclei abitati (Nenno superiore e Nenno inferiore, dove si trova una cappella dedicata a san Giovanni Battista); tra i due nuclei sorge la chiesa parrocchiale, intitolata a sant'Anna; a questi due nuclei in tempi recenti si \u00e8 aggiunto un terzo gruppo di case denominato Riva (o Ripa), formato da case in maggioranza utilizzate nel periodo estivo. Lungo la strada per Caserza sorge una colonna in pietra alta 12 m con una statua della \"Madonna\" alla sommit\u00e0, costruita nel 1903, sembra per volont\u00e0 di un emigrante ritornato in paese.\nPiccolo villaggio a circa 700 m s.l.m. alle pendici del monte Proventino, lungo un'antica mulattiera che congiungeva Nenno a Clavarezza (il paese \u00e8 raggiungibile da Nenno con una strada carrozzabile). Nei pressi di Caserza, in un bosco di castagni, si trovano i pochi ruderi dell'antica chiesa benedettina di Sant'Andrea di Bovarizia.\nSi trova ad un'altitudine di 816 m. La chiesa di San Michele Arcangelo di Clavarezza \u00e8 citata per la prima volta in un documento del 1200 e divenne parrocchia autonoma nel 1641. Fu completamente ricostruita nel XVIII secolo.\nIl villaggio di Porcile \u00e8 situato a 943 m s.l.m. Nei pressi del paese esistono un antico mulino ad acqua e una fornace per la produzione della calce, che veniva utilizzata localmente per intonacare le case.\nPareto si trova a circa 800 m s.l.m. sul versante destro della Valbrevenna, in una valletta laterale. La chiesa di Pareto, dedicata a san Lorenzo, \u00e8 citata per la prima volta in un atto notarile del 21 dicembre 1272 come cappella dipendente dalla parrocchia di San Giovanni Decollato in Montoggio. In una stalla cinquecentesca nei fondi della canonica viene allestito da alcuni anni un caratteristico presepio, con una \"Nativit\u00e0\" di Emanuele Luzzati.\nSi trova nella parte pi\u00f9 alta della valle, ai piedi dei monti Antola e Buio, a 918 m s.l.m. La chiesa parrocchiale di Santa Margherita d'Antiochia, che dipende dalla diocesi di Tortona, \u00e8 stata costruita intorno alla met\u00e0 del XVIII secolo, ma si ritiene risalga a molti secoli prima.\nVersante sinistro.\nRisalendo la valle sul versante sinistro si incontrano i seguenti centri principali:\nSi trova nella parte bassa della Valbrevenna, ad un'altitudine di 564 m. Il centro del paese \u00e8 formato da piccole case attorno alla chiesa, dedicata a san Bernardo. In occasione della festa patronale, che si svolge il 20 agosto, si tengono per tre giorni consecutivi varie manifestazioni con grande partecipazione di residenti e villeggianti, assai numerosi in questo periodo.\n\u00c8 situato a met\u00e0 strada tra Ternano e Frassinello, ad un'altitudine di 819 m. La chiesa, situata all'estremit\u00e0 del paese, in posizione dominante sulla sottostante valle, \u00e8 dedicata a Nostra Signora di Loreto.\nSi trova ad un'altitudine di 672 m. Il nome del paese, come quello del vicino Frassineto, deriva dalla pianta del frassino, frequente nei dintorni e molto utilizzata in passato come legna da ardere. La chiesa del Santissimo Nome di Maria in stile barocco, in posizione dominante rispetto al paese, \u00e8 stata costruita nella seconda met\u00e0 del XVI secolo; fu eretta in parrocchia verso la fine del XVI secolo.\nSi trova ad un'altitudine di 848 m alle pendici dei monti Banca e Liprando. Situata sull'antica strada che collegava il versante sinistro della valle con Genova (via Montoggio), era una stazione di posta molto importante. Numerosi erano i punti di ristoro, poi scomparsi. L'importanza della localit\u00e0 era dovuta al passaggio delle merci che durante il periodo invernale, a causa del fiume e della mancanza della strada a valle erano obbligati a passare per la mulattiera (gi\u00e0 strada comunale) a mezza-costa. La popolazione residente \u00e8 limitata ad una sola persona ma durante il periodo estivo molti villeggianti fanno rivivere il paese.\nProseguendo sull'antica mulattiera a mezza-costa, superato il piccolo abitato di Piani, si giunge a Crosi, alle pendici del monte Liprando. Il villaggio, formato da due nuclei distinti di case, \u00e8 disabitato da molti anni e si presenta in uno stato di quasi completo abbandono, con molte case cadenti ed altre ormai ridotte a ruderi. Da pochi anni vi risiede un giovane allevatore, che ha dato inizio ad un parziale recupero di alcune abitazioni.\nSituato ad un'altitudine di 843 m, fu la prima sede comunale nel 1896. La chiesa di Santa Maria delle Grazie fu costruita nel 1669 su una preesistente cappella e costituita in parrocchia autonoma nel 1721 (in precedenza era succursale di San Lorenzo di Pareto). Nel XVIII secolo fu completata con la costruzione del campanile e della sagrestia. Nei pressi, in loc. Gherfo, all'altitudine di 875 m si apre una cavit\u00e0 detta \"Tan-na da reixe\" (italiano: \"tana della radice\"), con uno sviluppo di 35 m e un dislivello di 17 m.\nPaese in posizione panoramica, ad un'altitudine di 952 m; si raggiunge con una strada comunale da Carsi oppure da vari sentieri ( anello alto Valbrevenna scendendo dal bivio incrocio sentiero proveniente da Carsi e da Pentema ,da Cerviasca partono senteri per l'Antola ,Senarega per poi proseguore salendo verso Chiappa. Come altre localit\u00e0 della Valbrevenna, ha pochi abitanti durante l'inverno e si ripopola solamente nella breve stagione estiva.\nEconomia.\nSi basa sulla produzione agricola.\nInfrastrutture e trasporti.\nStrade.\nIl comune di Valbrevenna \u00e8 attraversato dalla strada provinciale 11 di Valbrevenna che collega il capoluogo Molino Vecchio con Avosso, frazione del vicino comune di Casella. A Casella fa capolinea il treno (Genova-Casella) a scartamento metrico che collega a Genova (Piazza Manin). Da Avosso la strada statale 226 della Valle Scrivia in una direzione prosegue per il centro di Casella (poco pi\u00f9 di un chilometro), e poi per Busalla e bassa valle Scrivia, dall'altra per Montoggio e Torriglia (bivio strada statale 45 di Val Trebbia).\nInoltre la strada provinciale 12 di Nenno, attraverso un suggestivo percorso panoramico, collega il comune con Savignone e Crocefieschi.\nMobilit\u00e0 urbana.\nDal comune di Montoggio un servizio di trasporto pubblico locale gestito dall'AMT garantisce quotidiani collegamenti bus con Valbrevenna e per le altre localit\u00e0 del territorio comunale.\nAmministrazione.\nAltre informazioni amministrative.\nValbrevenna fa parte dell'Unione dei comuni dello Scrivia."}
{"id": "29533", "revid": "254401", "url": "https://it.wikipedia.org/wiki?curid=29533", "title": "Vobbia", "text": "Vobbia (\"Veubbia\" in ligure) \u00e8 un comune italiano di 373 abitanti della citt\u00e0 metropolitana di Genova in Liguria.\nGeografia fisica.\nIl comune \u00e8 situato nella valle omonima minore dell'alta valle Scrivia, a nordest di Genova, adiacente al torrente omonimo che \u00e8 un affluente di destra del fiume Scrivia. Attraverso il valico di San Fermo, sull'Appennino ligure a 1.129 m s.l.m. presso il monte di San Fermo (1177 m), \u00e8 possibile raggiungere la val Borbera e quindi il comune di Cabella Ligure in provincia di Alessandria.\nTra le vette del territorio il monte Buio (1402 m), il monte Carmo (1325 m), il monte Sopra Costa (1280 m), il monte Riondo (1254 m), il monte Cugno (1105 m), il bric delle Camere (1018 m), il monte Castello (1092 m), il monte Mortussa (999 m), il monte Lerta (997 m), il monte Cravi (990 m), il monte Bricco (986 m), il bric del Pra (981 m), il bric di Cravello (958 m), l'Alpe (957 m), il bric Il Castelluccio (916 m), il bric della Torre (755 m), il monte Bricchetto (739 m), il bric la Crocetta (737 m).\nIl suo territorio comunale fa parte del Parco naturale regionale dell'Antola.\nLa struttura orografica del territorio \u00e8 peculiare, essendo costituito da un unico ampio catino imbrifero anche con discrete zone pianeggianti e collinari (al centro), circondato da montagne; per contro il decorso torrentizio dell'unico effluente del bacino, il torrente Vobbia, dopo un percorso pianeggiante ed aperto, si sviluppa in uno stretto vallone scosceso, una gola rocciosa angusta e profonda, impervia, con cascate ed anfratti di difficile percorrenza. Anticamente la unica via ragionevole di uscita (e di accesso) dalla valle era quindi quella di risalire il bacino fino al crinale ovest dove era possibile raggiungere \"la Cruxe\", cio\u00e8 Crocefieschi, posta in posizione dominante sullo spartiacque. Pi\u00f9 tardi la bassa valle del Vobbia, da Isola del Cantone e Vobbia, \u00e8 stata percorsa dalla attuale strada, tortuosa e scavata nella roccia dell'orrido, che conserva notevoli aspetti scenografici, alcune vestigia stradali medioevali, e la possibilit\u00e0 di accedere al castello della Pietra, importante presidio di origine medioevale della antica Via del sale tra Genova e la Pianura Padana.\nStoria.\nFeudo di Crocefieschi.\nL'ente comunale di Vobbia fu costituito solamente nel 1903, staccandosi da Crocefieschi, di cui fino ad allora era frazione. La costituzione del nuovo comune fu decisa sia per incomprensioni con l'amministrazione comunale del tempo, sia per tentare di arrestare lo spopolamento della zona, la cui popolazione in quegli anni migrava verso le Americhe. Fino ad allora aveva seguito le sorti dell'allora capoluogo comunale.\nIl territorio si form\u00f2 riunendo antichi beni dell'abbazia di San Colombano di Bobbio con la corte di Clavarezza (\"Clauereza\") (oggi in Valbrevenna) e Noceto (\"Nuseto\"), dell'abbazia di Precipiano e dei Fieschi di Lavagna, divenendo possedimento feudale dei vescovi di Tortona poi, dal 1164, propriet\u00e0 della famiglia Malaspina. I marchesi di Gavi aggiunsero la valle ai loro possedimenti fino al 1252, anno in cui il territorio e il locale castello passarono alle dipendenze di Opizzone della Pietra, quest'ultimo signore del feudo di Mongiardino in consorzio con gli omonimi signori locali. Un successivo documento del 1253 cita inoltre il possedimento territoriale del castello sui borghi di Vobbia, Vallenzona, Arezzo, Costa di Vallenzona, Salmorra e Berga.\nUna parte consistente del feudo entr\u00f2 quindi in possesso di Barnaba Spinola dal 1296 e molto probabilmente, non esistono infatti documenti certi, acquis\u00ec completamente tutto il territorio feudale all'inizio del XIV secolo. La propriet\u00e0 di una parte della signoria di Mongiardino, comprendente anche Vobbia, fu ceduta per eredit\u00e0 della madre Tommasina Spinola, il 16 aprile 1678, ai figli Innocenzo e Gerolamo Fieschi, famiglia che esercit\u00f2 su tutto il territorio un dominio pressoch\u00e9 assoluto fino al 1797, anno della soppressione dei Feudi imperiali.\nCon la nuova dominazione francese di Napoleone Bonaparte questa parte del territorio rientr\u00f2 dal 2 dicembre nel dipartimento dei Monti Liguri Occidentali, con capoluogo Rivarolo, all'interno della Repubblica Ligure. Dal 28 aprile del 1798 con i nuovi ordinamenti francesi, l'odierno territorio comunale di Vobbia rientr\u00f2 nel I cantone della giurisdizione dei Monti Liguri Occidentali con capoluogo La Croce (Crocefieschi). Dal 1803 fu centro principale dell'VIII cantone dell'Alta Valle Scrivia nella giurisdizione del Lemmo. Annesso al Primo Impero francese dal 13 giugno 1805 al 1814 venne inserito nel dipartimento di Genova.\nUnito ufficialmente alla municipalit\u00e0 di Crocefieschi dal 1815, il paese fu inglobato nel Regno di Sardegna, come stabilito dal congresso di Vienna del 1814, e successivamente nel Regno d'Italia dal 1861. Nel 1866 si istitu\u00ec un primo e semi-dipendente registro di stato civile.\nL'indipendenza comunale.\nLe prime avvisaglie della futura separazione di Vobbia da Crocefieschi cominciarono a prendere corpo dalla fine dell'Ottocento, quando incomprensioni e ostruzionismi comunali tra la frazione e il capoluogo diventarono oramai insanabili. La questione che fece scattare l'accesa protesta dei \"frazionisti di Vobbia\" fu la proposta per la costruzione di un rapido collegamento stradale tra Crocefieschi e Savignone, strada che avrebbe, secondo i vobbiesi, di fatto tagliato fuori dall'abitato di Vobbia e relative frazioni da un possibile sviluppo commerciale. Tra l'altro, si contest\u00f2 il gravoso stato di abbandono dei collegamenti stradali di alcune piccole localit\u00e0 vobbiesi, ridotte a semplici mulattiere.\nLa situazione che si stava creando in questa parte di territorio dell'alta valle Scrivia fece ben presto eco nella stampa locale e poi nazionale tanto che port\u00f2 ad un diretto interessamento del Ministero dell'Interno soprattutto dopo nuove polemiche e disordini. Lo stesso consiglio comunale di Crocefieschi, con una delibera del 17 aprile 1898, riconobbe oramai le tesi \"separatiste\" delle frazioni vobbiesi dando il benestare per l'avvio delle pratiche atte alla costituzione del nuovo comune. La proposta di legge per la \"Costituzione delle frazioni di Crocefieschi in Comune autonomo\" fu presentata alla Camera dei deputati il 24 maggio 1899 dall'onorevole genovese Gian Carlo Daneo. Approvato dalla Camera, il decreto legge n\u00b0 253 fu ufficialmente promulgato il 13 giugno 1901 dal re Vittorio Emanuele III. Il 28 gennaio 1903 si svolsero le prime elezioni comunali e, con seduta del 29 gennaio, fu eletto Luigi Ratto primo sindaco di Vobbia.\nDal 1859 al 1926 il territorio fu compreso nel IX mandamento di Savignone del circondario di Genova dell'allora provincia di Genova.\nDal 1973 al 31 dicembre 2008 ha fatto parte della Comunit\u00e0 montana Alta Valle Scrivia e, con le nuove disposizioni della Legge Regionale n\u00b0 24 del 4 luglio 2008, ha fatto parte fino al 2011 della Comunit\u00e0 montana Valli Genovesi Scrivia e Polcevera.\nSimboli.\nLo stemma \u00e8 il gonfalone del Comune di Vobbia sono stati concessi con decreto del presidente della Repubblica del 1\u00ba marzo 2000.\nMonumenti e luoghi d'interesse.\nArchitetture militari.\nIncastrato nei bastioni di pietra, su una roccia bifida, \u00e8 collocato nella media val Vobbia il caratteristico castello della Pietra del XIII secolo. Antico possedimento nobiliare ed importante per la sua posizione strategica lungo il percorso per il Basso Piemonte, \u00e8 stato restaurato negli anni ottanta del Novecento con fondi della Provincia di Genova.\nDal 2008 il castello \u00e8 gestito dall'Ente Parco dell'Antola che organizza visite guidate nel periodo aprile-ottobre ed un programma di manifestazioni storiche nel periodo estivo, durante il quale funziona anche un punto ristoro che promuove i prodotti tipici del parco.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Vobbia sono .\nGeografia antropica.\nIl comune \u00e8 costituito, oltre al capoluogo, dalle cinque frazioni di Alpe, Arezzo, Noceto, Salata e Vallenzona per un totale di 33,43\u00a0km2. Fanno altres\u00ec parte del territorio le localit\u00e0 di Caprieto, Casareggio di Salata, Costa Clavarezza, Costa di Vallenzona, Piani di Vallenzona, Poggio, Selva e Vigogna.\nConfina a nord con i comuni di Isola del Cantone e Mongiardino Ligure (AL), a sud con Valbrevenna, ad ovest con Isola del Cantone, Busalla e Crocefieschi e ad est con Mongiardino Ligure e Carrega Ligure (AL).\nEconomia.\nSi basa principalmente sulla produzione agricola. \u00c8 altres\u00ec praticata la selvicoltura, l'artigianato legato al legno e l'allevamento del bestiame.\nInfrastrutture e trasporti.\nStrade.\nIl centro di Vobbia \u00e8 situato all'intersezione tra la strada provinciale 8 di Vobbia, la quale collega il comune con Isola del Cantone e con Mongiardino Ligure in provincia di Alessandria, e la strada provinciale 9 di Crocefieschi, proveniente dal comune omonimo.\nAttraverso il valico di San Fermo (1.129 m s.l.m.), lungo la provinciale 81 omonima, \u00e8 possibile il collegamento viario con il comune piemontese di Cabella Ligure e la val Borbera.\nMobilit\u00e0 urbana.\nDal comune di Busalla un servizio di trasporto pubblico locale gestito dall'AMT garantisce quotidiani collegamenti bus con Vobbia e per le altre localit\u00e0 del territorio comunale.\nAmministrazione.\nAltre informazioni amministrative.\nVobbia fa parte dell'Unione dei comuni dello Scrivia."}
{"id": "29534", "revid": "124555861", "url": "https://it.wikipedia.org/wiki?curid=29534", "title": "Asteroidi troiani di Giove", "text": "Il campo gravitazionale di Giove, insieme a quello del Sole, controlla un sistema di asteroidi, detti asteroidi troiani, situati in corrispondenza di alcuni punti di equilibrio del sistema gravitazionale Sole-Giove, i punti di Lagrange, in cui \u00e8 nulla la risultante tra l'attrazione gravitazionale complessiva esercitata da questi due corpi celesti e la forza centrifuga apparente. In particolare, il maggiore addensamento di asteroidi si ha in corrispondenza dei punti L4 ed L5 (che, rispettivamente, precede e segue di 60\u00b0 Giove nel suo tragitto orbitale), poich\u00e9 il triangolo di forze con vertici Giove-Sole-L4 oppure Giove-Sole-L5 permette ad essi di avere un'orbita stabile. Gli asteroidi troiani si distribuiscono in due regioni oblunghe e curve attorno ai punti lagrangiani, e possiedono orbite attorno al Sole con semiasse maggiore medio di circa 5,2\u00a0UA.\nIl primo asteroide troiano, 588 Achilles, fu scoperto nel 1906 da Max Wolf; al 2011 se ne conoscono 4.916, ma si ritiene che il numero di troiani pi\u00f9 grandi di 1\u00a0km sia dell'ordine del milione, quasi uguale a quello previsto per gli asteroidi pi\u00f9 grandi di 1\u00a0km della fascia principale. Come accade nella maggior parte delle cinture asteroidali, i troiani costituiscono delle famiglie.\nI nomi degli asteroidi troiani di Giove derivano da quelli degli eroi che, secondo la mitologia greca, presero parte alla Guerra di Troia; i troiani di Giove si dividono in due gruppi principali: il \"campo greco\" (o \"gruppo di Achille\"), posto sul punto L4, in cui gli asteroidi hanno i nomi degli eroi greci, e il \"campo troiano\" (o \"gruppo di Patroclo\"), sul punto L5, i cui asteroidi hanno il nome degli eroi troiani. Tuttavia, alcuni asteroidi non seguono questo schema: 617 Patroclus e 624 Hektor vennero denominati prima che venisse scelto di operare questa divisione; di conseguenza, un eroe greco appare nel campo troiano e un eroe troiano si trova nel campo greco.\nStoria delle osservazioni.\nNel 1772 il matematico Joseph-Louis Lagrange, nei suoi studi concernenti il problema dei tre corpi ristretto, predisse che un piccolo corpo, che condivide la propria orbita con un pianeta, ma giace in un punto posto 60\u00b0 davanti o dietro di esso lungo il suo tragitto orbitale, risulta vincolato nei pressi di uno di questi punti; il corpo cos\u00ec intrappolato libra lentamente attorno al punto esatto di equilibrio seguendo una traiettoria a ferro di cavallo. Questi punti, rispettivamente quello anteriore e quello posteriore, sono detti punti lagrangiani L4 ed L5. Fu per\u00f2 necessario attendere pi\u00f9 di un secolo prima che venisse scoperto il primo asteroide posto in un punto lagrangiano.\nEdward Emerson Barnard comp\u00ec la prima osservazione registrata di quello che poi verr\u00e0 riconosciuto come un asteroide troiano, , nel 1904, ma il significato dell'osservazione non fu, al tempo, compreso. Barnard era infatti convinto di aver osservato o il satellite di Saturno Febe, che allora si trovava ad appena due minuti d'arco di distanza dall'oggetto osservato, o una stella. L'identit\u00e0 dell'oggetto non fu appurata con certezza finch\u00e9 non venne ricostruita la sua orbita nel 1999.\nLa prima scoperta effettiva di un asteroide troiano venne effettuata nel febbraio 1906, quando l'astronomo tedesco Max Wolf, dell'Osservatorio di Heidelberg-K\u00f6nigstuhl, scopr\u00ec un asteroide, in seguito denominato 588 Achilles, nei pressi del punto L4 del sistema Sole-Giove; nel 1906\u20131907 furono scoperti altri due troiani da parte di August Kopff, rinominati Hektor e Patroclus. Hektor, come Achilles, era situato in corrispondenza del punto L4, mentre Patroclus fu il primo asteroide scoperto nei pressi del punto L5. Fino al 1938 furono scoperti altri 11 troiani, mentre ne furono scoperti altri tre al 1961. A giugno 2011 sono stati scoperti 3117 troiani in corrispondenza del punto L4 e 1624 presso L5, ma il tasso delle scoperte cresce rapidamente con il progredire della qualit\u00e0 delle strumentazioni a disposizione: nel gennaio 2000, infatti, si conoscevano in totale solamente 257 troiani, mentre al maggio 2003 il numero era cresciuto a 1600.\nNomenclatura.\nI nomi degli asteroidi troiani di Giove derivano da quelli degli eroi che, secondo la mitologia greca, presero parte alla Guerra di Troia; questo sistema di nomenclature fu ideato dall'astronomo austriaco Johann Palisa, che fu il primo a calcolare con accuratezza le loro orbite. Gli asteroidi posti in corrispondenza di L4 prendono il loro nome dagli eroi tra le file dei Greci (\"campo greco\" o \"gruppo di Achilles\", dal maggiore dei membri), mentre quelli di L5 prendono il nome degli eroi Troiani (\"campo troiano\" o \"gruppo di Patroclus\"). Tuttavia, alcuni asteroidi non seguono questo schema di nomenclature: 617 Patroclus venne denominato prima che venisse sancita la divisione tra campo greco e campo troiano, cos\u00ec che l'eroe greco amico di Achille appare nel campo troiano; allo stesso modo, nel campo greco \u00e8 presente un asteroide, 624 Hektor, che prende il nome dal famoso eroe troiano.\nNumeri e massa.\nLe stime sul numero totale dei troiani sono basate su indagini approfondite di porzioni relativamente limitate di cielo. Si ritiene che il numero di oggetti presenti in L4 sia compreso tra le 160.000 e 240.000 unit\u00e0 per quanto riguarda gli oggetti di dimensioni superiori a 2\u00a0km, e ammonti a circa 600.000 per i corpi pi\u00f9 grandi del chilometro; ipotizzando, secondo le stime, che in L5 sia presente un numero equivalente di oggetti simili, il numero complessivo degli asteroidi troiani supererebbe il milione, un numero raffrontabile con quello degli asteroidi della fascia principale. La massa totale dei troiani \u00e8 stimata in 0,0001 masse terrestri, un quinto della massa totale della fascia principale.\nDue studi recenti indicano per\u00f2 che le cifre sopra riportate potrebbero sovrastimare il numero dei troiani di diversi ordini di grandezza; tale sovrastima sarebbe imputabile: (1) all'assunto che tutti i troiani avrebbero una bassa albedo \u2013 circa 0,04 \u2013, mentre i corpi pi\u00f9 piccoli potrebbero in realt\u00e0 avere un'albedo media di almeno 0,12; (2) ad un errore nel considerare la distribuzione dei troiani nel cielo. Sulla base delle nuove stime, il numero complessivo dei troiani di diametro maggiore di 2\u00a0km equivarrebbe a 6,3 \u00b1 1,0 \u00d7 104 in L4 e a 3,4 \u00b1 0,5 \u00d7 104 in L5, cifre che potrebbero essere ridimensionate di un fattore 2 qualora i troiani pi\u00f9 piccoli fossero pi\u00f9 riflettenti degli asteroidi maggiori. Tali dati rispecchiano una disparit\u00e0 di distribuzione degli asteroidi tra i due gruppi: infatti, il numero di troiani scoperti in L4 \u00e8 superiore a quello in L5; tuttavia, dal momento che il numero dei troiani pi\u00f9 brillanti mostra delle minime variazioni tra le due popolazioni, tale disparit\u00e0 sarebbe da imputarsi ad errori sistematici nelle rilevazioni. Alcuni modelli dinamici sembrano inoltre indicare una maggiore stabilit\u00e0 del gruppo in L4 rispetto a quello in L5, il che potrebbe giustificare la differente distribuzione degli oggetti.\nIl pi\u00f9 grande dei troiani di Giove \u00e8 624 Hektor, che ha un raggio medio di 101,5 \u00b1 1,8\u00a0km. Gli asteroidi di grandi dimensioni sono solamente una piccola parte rispetto alla popolazione totale; prendendo in considerazione le dimensioni, si nota che il numero di troiani cresce velocemente al diminuire delle dimensioni sino a 84\u00a0km, molto pi\u00f9 grandi di media rispetto a quelli della fascia principale. Il diametro di 84\u00a0km corrisponde alla magnitudine assoluta 9,5, assumendo un'albedo di 0,04. Considerando diametri compresi tra 4,4 e 40\u00a0km, la distribuzione delle dimensioni dei troiani ricalca invece quella della fascia principale. La mancanza di dati significa che non si conosce nulla sulle masse dei troiani pi\u00f9 piccoli; questa distribuzione induce a ritenere che i pi\u00f9 piccoli troiani derivino da collisioni tra i troiani pi\u00f9 grandi.\nParametri orbitali.\nI troiani di Giove hanno orbite con raggi compresi tra 5,05 e 5,35\u00a0UA (di media, 5,2\u00a0\u00b1\u00a00,15\u00a0UA), e sono distribuiti attorno a regioni oblunghe e curve presso i due punti lagrangiani; ciascun gruppo si estende per circa 26\u00b0 lungo l'orbita di Giove, equivalenti a circa 2,5\u00a0UA. Lo spessore dei gruppi \u00e8 approssimativamente uguale a due raggi di Hill, che, nel caso di Giove, equivalgono a circa 0,6\u00a0UA. La gran parte dei troiani di Giove possiede delle ampie inclinazioni orbitali (oltre 40\u00b0) rispetto al piano orbitale di Giove.\nI troiani non mantengono una separazione fissa dal pianeta: infatti, essi librano lentamente attorno ai rispettivi punti di equilibrio, muovendosi periodicamente da o verso il pianeta. I troiani in genere seguono delle orbite a ferro di cavallo attorno ai propri punti lagrangiani; il periodo medio della librazione si aggira sui 150 anni. L'ampiezza della librazione (lungo l'orbita gioviana) varia da 0,6\u00b0 a 88\u00b0, con una librazione media di circa 33\u00b0. Le simulazioni mostrano che i troiani possono seguire delle traiettorie a ferro di cavallo pi\u00f9 complesse spostandosi da un punto lagrangiano all'altro, anche se attualmente non sono state individuate tracce di questo moto tra gli asteroidi.\nFamiglie collisionali e asteroidi binari.\nL'individuazione di famiglie collisionali all'interno dei troiani \u00e8 pi\u00f9 difficoltosa che nella fascia principale a causa del fatto che i troiani sono vincolati all'interno di una fascia pi\u00f9 stretta di possibili posizioni rispetto alla fascia principale; questo sta a significare che le singole famiglie di asteroidi tendono a sovrapporsi e a fondersi con il gruppo complessivo. Tuttavia sino al 2003 sono state individuate all'incirca una dozzina di famiglie collisionali; si tratta di famiglie pi\u00f9 esigue rispetto a quelle della fascia principale: il gruppo di 1647 Menelaus, il pi\u00f9 cospicuo, consiste infatti di appena otto membri.\nTra i troiani \u00e8 stato identificato un solo asteroide binario, 617 Patroclus; l'orbita della componente secondaria dell'asteroide \u00e8 molto stretta, solamente 650\u00a0km contro i 35.000\u00a0km della sfera di Hill della componente primaria. Si ritiene che anche 624 Hektor possa essere un asteroide binario, presumibilmente a contatto.\nCaratteristiche fisiche.\nI troiani di Giove sono degli oggetti scuri di dimensioni irregolari. La loro albedo geometrica varia generalmente tra il 3 e il 10%, con valori medi che si aggirano sui 0,056\u00a0\u00b1\u00a00,003; l'asteroide con la pi\u00f9 alta albedo (0,18) \u00e8 4709 Ennomos. Tuttavia, si sa molto poco circa le masse, la composizione chimica, la rotazione o altri parametri fisici degli asteroidi troiani di Giove.\nRotazione.\nLe propriet\u00e0 rotazionali dei troiani non sono ancora ben note. L'analisi delle curve di luce di 72 troiani hanno permesso di ricavare un periodo di rotazione medio di circa 11,2 ore, mentre, per raffronto, il periodo di rotazione medio nella fascia principale \u00e8 di 10,6 ore. La distribuzione dei periodi di rotazione dei troiani sembra ricalcare approssimativamente la distribuzione di Maxwell, mentre la medesima distribuzione nella fascia principale \u00e8 risultata essere non-maxwelliana, con un deficit di asteroidi con periodi rotatori compresi tra 8 e 10 ore. La distribuzione maxwelliana dei periodi di rotazione dei troiani potrebbe indicare che gli asteroidi abbiano subito un'evoluzione caratterizzata da eventi collisionali pi\u00f9 frequenti rispetto a quelli della fascia principale.\nNel 2008 un gruppo di astronomi del Calvin College ha analizzato le curve di luce di un campione di dieci troiani a bassa inclinazione orbitale, e trov\u00f2 che il periodo di spin medio si aggirava sulle 18,9 ore; questo valore era significativamente pi\u00f9 basso del valore riscontrato in asteroidi della fascia principale di dimensioni simili (11,5 ore). Tale differenza potrebbe significare che i troiani possiedono una densit\u00e0 media pi\u00f9 bassa, il che potrebbe implicare che essi si siano formati nella fascia di Kuiper (a tal proposito, si veda il paragrafo \"Origine ed evoluzione\").\nComposizione.\nDal punto di vista spettroscopico, i troiani di Giove sono per la maggior parte asteroidi di tipo D, tipologia che predomina nelle regioni esterne della fascia principale; una piccola parte sono invece classificati come asteroidi di tipo P o C, i cui spettri tendono al rosso (ovvero, riflettono la luce a lunghezze d'onda ampie) oppure appaiono neutri e privi di formazioni. Non \u00e8 stata riscontrata con assoluta certezza, al 2008, la presenza di acqua, composti organici o altre specie chimiche, anche se l'insolitamente alta albedo di 4709 Ennomos \u00e8 stata imputata alla presenza di ghiaccio d'acqua. Inoltre, un discreto numero di altri troiani, come 911 Agamemnon e 617 Patroclus, hanno mostrato delle debolissime linee di assorbimento alle lunghezze d'onda di 1,7 e 2,3\u00a0\u00b5m, che potrebbe indicare la presenza di sostanze organiche. Gli spettri dei troiani sono simili a quelli dei satelliti irregolari di Giove e, per estensione, ai nuclei cometari, anche se i troiani sono spettralmente molto differenti dai pi\u00f9 rossi oggetti della fascia di Kuiper. Lo spettro di un troiano pu\u00f2 essere ricondotto a un miscuglio di ghiaccio d'acqua, una grande quantit\u00e0 di materiale ricca in carbonio (simile al carbone vegetale) e possibilmente silicati ricchi in magnesio. La composizione della popolazione dei troiani sembra essere uniforme, con poche o nulle differenze tra i due gruppi principali (campo greco e campo troiano).\nUn gruppo di astronomi dell'Osservatorio Keck nelle Hawaii ha annunciato nel 2006 di aver misurato la densit\u00e0 di 617 Patroclus, che \u00e8 risultata inferiore a quella del ghiaccio (0,8\u00a0\u00d7\u00a010\u00b3\u00a0kg m\u22123), inducendo ad ipotizzare che l'oggetto, e con probabilit\u00e0 anche molti altri troiani, assomigliasse in maniera pi\u00f9 netta alle comete o agli oggetti della fascia di Kuiper in dimensioni e composizione\u2014ghiaccio d'acqua con uno strato di polveri\u2014piuttosto che agli asteroidi della fascia principale. Al contrario, la densit\u00e0 misurata per 624 Hektor a partire dalla sua curva di luce rotazionale (2,480\u00a0\u00d7\u00a010\u00b3\u00a0kg m\u22123) \u00e8 significativamente pi\u00f9 alta di quella di 617 Patroclus; tale differenza di densit\u00e0 \u00e8 sconcertante ed indica che la densit\u00e0 non potrebbe essere un buon indicatore dell'origine di un asteroide.\nOrigine ed evoluzione.\nSono state formulate due principali teorie in merito alla formazione e all'evoluzione degli asteroidi troiani.\nLa prima ipotizza che i troiani si siano formati nella medesima regione del sistema solare primordiale in cui era in formazione Giove. Durante le ultime fasi del suo processo di formazione, il pianeta ha subito un importante incremento della sua massa grazie all'accrescimento, su un primitivo embrione planetario, di grandi quantit\u00e0 di idrogeno ed elio presenti nella nebulosa solare; durante questa fase di crescita, che sarebbe durata qualche migliaio di anni, la massa di Giove sarebbe cresciuta di un fattore dieci. I planetesimi posti in un'orbita prossima a quella del gigante gassoso in formazione avrebbero subito un processo di cattura da parte della crescente gravit\u00e0 del pianeta; questo meccanismo fu talmente efficiente che circa il 50% di tutti i planetesimi residui furono catturati. Quest'ipotesi presenta per\u00f2 due importanti problemi: il numero di corpi intrappolati secondo il modello eccede di quattro ordini di grandezza la popolazione di troiani osservata, e gli attuali troiani hanno delle inclinazioni orbitali ben pi\u00f9 grandi di quelle predette dal modello della cattura. Le simulazioni computerizzate di questo scenario mostrano inoltre che tali meccanismi avrebbero inibito la formazione di un simile sistema di troiani attorno a Saturno, dato effettivamente confermato dall'osservazione: infatti, sino ad ora non \u00e8 stata rilevata la presenza nell'orbita di Saturno di alcun asteroide troiano.\nLa seconda teoria, che rientra nell'ambito del modello Nizza, propone che i troiani siano stati catturati durante la fase di migrazione planetaria, che sarebbe avvenuta circa 500\u2013600 milioni di anni dopo la formazione del sistema solare quando Giove e Saturno instaurarono una risonanza orbitale 1:2. Durante questo processo, Urano, Nettuno e in un certo qual modo lo stesso Saturno sarebbero stati sospinti verso le regioni pi\u00f9 esterne del sistema solare, mentre Giove avrebbe subito un leggero spostamento verso il sistema solare interno. La migrazione dei pianeti giganti ha avuto come effetto una destabilizzazione della fascia di Kuiper, che all'epoca era pi\u00f9 densa di oggetti e si trovava pi\u00f9 internamente, scagliando nel sistema solare interno milioni di corpi minori; inoltre, la loro influenza gravitazionale combinata ha velocemente disturbato qualunque troiano preesistente. Secondo questa teoria, l'attuale popolazione di troiani si sarebbe accumulata a partire dagli oggetti della fascia di Kuiper destabilizzati mentre Giove e Saturno recedevano lievemente dalla risonanza orbitale.\nIl futuro a lungo termine dei troiani rimane ancora oggetto di questioni, in quanto le multiple deboli risonanze con Giove e Saturno fanno s\u00ec che essi abbiano un comportamento caotico nel corso del tempo. Inoltre, la frammentazione a seguito di collisioni impoverisce lentamente la popolazione dei troiani man mano che i frammenti vengono espulsi nello spazio; questi frammenti possono per breve tempo diventare dei satelliti di Giove o entrare a far parte di una classe di comete periodiche, la famiglia cometaria di Giove. Le simulazioni mostrano che circa il 17% dei troiani di Giove manifestano instabilit\u00e0 lungo intervalli di tempo pari all'et\u00e0 del sistema solare, e per questo si ritiene che la maggior parte sia stata espulsa dalla propria orbita molto tempo prima di oggi. Levison e colleghi ritengono che circa 200 troiani espulsi pi\u00f9 grandi di 1\u00a0km potrebbero essere in viaggio attraverso il sistema solare interno ed avrebbero delle possibilit\u00e0, seppur minime, di poter intersecare l'orbita della Terra.\nTroiani nel sistema solare.\nIl termine \"troiano\" \u00e8 utilizzato genericamente per identificare dei corpi minori che presentano relazioni simili ai troiani di Giove con corpi pi\u00f9 grandi: esistono quindi dei troiani di Marte e dei troiani di Nettuno, mentre Saturno possiede dei satelliti troiani. Le simulazioni suggeriscono che Saturno ed Urano possiedano un numero irrisorio di asteroidi troiani, forse addirittura nullo.\nSono state scoperte nei punti lagrangiani L4 e L5 della Luna due nubi di polveri chiamate nubi di Kordylewski che sono a tutti gli effetti satelliti troiani della Luna. \u00c8 invece inappropriato il riferimento di alcune fonti a 3753 Cruithne come asteroide troiano della Terra."}
{"id": "29535", "revid": "88740", "url": "https://it.wikipedia.org/wiki?curid=29535", "title": "Zoagli", "text": "Zoagli (\"Zoaggi\" in ligure) \u00e8 un comune italiano di abitanti della citt\u00e0 metropolitana di Genova in Liguria.\nGeografia fisica.\nZoagli \u00e8 un piccolo borgo incastonato tra i comuni costieri di Rapallo e Chiavari nel golfo del Tigullio, ad est di Genova.\nTra le vette del territorio il monte Castello (666 m), il monte Groppo (648 m), il monte Zuccarello (619 m), il monte Carmelo (567 m), il monte Anchetta (544 m).\nConosciuta e apprezzata localit\u00e0 balneare \u00e8 celebre per la sua scogliera pedonale a ridosso sul mare realizzata negli anni trenta del XX secolo con il contributo economico degli abitanti; nel territorio zoagliese sono presenti inoltre diversi percorsi naturali boschivi, le caratteristiche \"cr\u00eauze\" liguri, e mulattiere che permettono dal centro cittadino di raggiungere le frazioni e localit\u00e0 del comune.\nUno dei percorsi, ricalcante l'antica via Romana, \u00e8 denominato \"dei cinque campanili\" poich\u00e9 collega le antiche chiese frazionarie di San Pietro di Rovereto, Semorile, San Pantaleo, Sant'Ambrogio a quella centrale di San Martino per un totale complessivo di circa dodici chilometri. Un ulteriore sentiero boschivo permette il collegamento tra la frazione di Semorile e il santuario di Nostra Signora di Montallegro - nel territorio comunale di Rapallo - costeggiando il torrente omonimo e dopo il superamento del valico dell'Anchetta e del monte Castello.\nStoria.\nPercorso storico.\nCome molti borghi della Liguria anche Zoagli vide la sua probabile fondazione nell'era preistorica, grazie alla popolazione conosciuta con il nome di Liguri Tigulli. In epoca romana compare come borgo o castellaro sulla via Aurelia, testimonianza dovuta alla comparsa del nome nella Tavola Peutingeriana.\nDivenne poi feudo - i toponimi cartacei la citano con l'appellativo Joagi - nel 1158 della famiglia nobiliare Fieschi di Lavagna e nei secoli successivi dominio della Repubblica di Genova dal XIII secolo. Principalmente venne sottoposta al controllo territoriale dapprima nella podesteria e successivamente nel capitaneato di Rapallo (1608).\nCon la dominazione francese napoleonica la costituita municipalit\u00e0 di Zoagli rientr\u00f2 dal 2 dicembre nel dipartimento del Golfo del Tigullio, con capoluogo Rapallo, all'interno della Repubblica Ligure. Dal 28 aprile del 1798 con i nuovi ordinamenti francesi, Zoagli rientr\u00f2 nel II cantone, come capoluogo, della giurisdizione del Tigullio e dal 1803 centro principale del II cantone del Golfo del Tigullio nella giurisdizione dell'Entella. Annesso al Primo Impero francese dal 13 giugno 1805 al 1814 venne inserito nel dipartimento degli Appennini.\nNel 1815 fu inglobato nel Regno di Sardegna, secondo le decisioni del congresso di Vienna del 1814, che sottopose la municipalit\u00e0 di Zoagli nella provincia di Chiavari sotto la divisione di Genova. Dal 1859 al 1926 il territorio fu compreso nel V mandamento di Rapallo del circondario di Chiavari dell'allora provincia di Genova, nel Regno d'Italia.\nIl commercio della seta.\nNegli anni passati molti zoagliesi si spinsero nell'apprendere o creare nuovi mestieri come il pescatore o la tessitura della seta. Proprio quest'ultimo impiego fece nei secoli, ma ancora oggi, la fortuna del borgo grazie al commercio e all'esportazione nel mondo dei suoi pregiati tessuti. Nell'Ottocento divenne meta turistica pregiata e tra i personaggi illustri che qui soggiornarono vi furono il filosofo Friedrich Nietzsche, il poeta Ezra Pound, lo scrittore Sem Benelli e il pittore Vasilij Kandinskij.\nIl bombardamento nella II guerra mondiale.\nL'allora borgo marinaro di Zoagli visse ore drammatiche durante le fasi conclusive della seconda guerra mondiale. La mattina del 27 dicembre 1943 il comune venne duramente bombardato da una flottiglia aerea alleata e quasi completamente raso al suolo. Il municipio, la chiesa parrocchiale, l'ospedale civico e numerose case furono distrutte dalle bombe. Il bombardamento caus\u00f2 anche numerosi morti.\nL'obiettivo di tale incursione era il ponte della linea ferroviaria Genova-La Spezia. Sottoposta a continui bombardamenti, interrotta in pi\u00f9 punti in momenti diversi e sempre riparata, dal punto di vista dei comandi alleati tale linea non aveva perso rilevanza strategica; non solo perch\u00e9 garantiva il collegamento ferroviario tra le industrie genovesi e la Linea Gotica, ma soprattutto perch\u00e9 a fine 1943 gli Alleati pensavano ancora di realizzare l'Operazione Dragoon o nella primavera del 1944 o in contemporanea con lo sbarco in Normandia. Bloccare definitivamente tutte le linee che i tedeschi avrebbero potuto usare per spostare uomini e mezzi verso il sud della Francia, in sintesi impedire la concentrazione strategica delle forze avversarie separate dalle Alpi, era un obiettivo militarmente ovvio.\nLo stesso giorno di fine dicembre 1943 venne colpito anche il ponte ferroviario di Recco, nel Golfo Paradiso, ponte che, come molte altre volte, sarebbe stato riparato in poche settimane e che sarebbe stato definitivamente distrutto solo il 28 agosto 1944.\nA ricordo del tragico bombardamento di Zoagli \u00e8 stata posizionata una targa in marmo nei pressi del ricostruito viadotto ferroviario, nonch\u00e9 l'intitolazione dell'antistante piazza del municipio (anch'esso riedificato in stile nettamente moderno) alla data del \"27 dicembre 1943\".\nSimboli.\nLo stemma e il gonfalone del comune di Zoagli sono stati concessi con decreto del presidente della Repubblica del 14 marzo 2002.\nMonumenti e luoghi d'interesse.\nMonumenti.\nLa \"Madonna del Mare\" \u00e8 una scultura in bronzo posta nel 1997 nel fondale antistante il molo levantino di Zoagli, di fronte alla grande rotonda della passeggiata a mare, a circa nove metri di profondit\u00e0. Realizzata dalla scultrice Marian Hastianatte (artista zoagliese di adozione) e dalla fonderia d'arte di Massimo Del Chiaro, \u00e8 alta circa 1,60 m e tale opera fu voluta da un gruppo di zoagliesi unitisi in comitato, per ricordare i comandanti di Zoagli che sfidarono gli oceani con le antiche imbarcazioni a vela e tutti i marinai che da sempre hanno combattuto in difesa della patria.\nAnnualmente, la sera del 5 agosto, si svolge una processione subacquea dove i subacquei depongono ai piedi della scultura una corona d'alloro a memoria del giorno in cui \u00e8 stata posata sul fondo marino. Nel corso della serata viene inoltre celebrata la Santa Messa sulla passeggiata a mare, mentre i lumini illuminano lo specchio d'acqua antistante.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Zoagli sono .\nQualit\u00e0 della vita.\nIl 13 ottobre del 2006 il Comune di Zoagli ha conseguito la certificazione del proprio Sistema di Gestione Ambientale conformemente alla norma ISO 14001.\nCultura.\nMedia.\nCinema\nNel 2017 in varie zone della cittadina sono state girate alcune scene del film \"Gli Sdraiati\", un film di Francesca Archibugi con la partecipazione di Claudio Bisio.\nTelevisione.\nNel maggio del 2013 alcune zone della citt\u00e0 sono state le location per diverse scene della soap opera italiana \"CentoVetrine\".\nGeografia antropica.\nIl comune \u00e8 costituito, oltre al capoluogo, dalle tre frazioni di Sant'Ambrogio, San Pietro di Rovereto e Semorile per un totale di 7,79\u00a0km2. Fanno altres\u00ec parte le localit\u00e0 di Arenella, Boschetto, Scoglio, Canevelli, Forno, Parazzuolo, Piano, Castello, Monteprato, Solari, Castellaro, Sant'Orsola, Scogliera, Piscia, Belvedere, Sem Benelli, Cerisola, Oliveto, Sexi, Monte Anchetta, San Pantaleo, Mexi, San Bernardo, Vallette, Pozzetto, Marina di Bardi.\nConfina a nord con i comuni di Rapallo, Coreglia Ligure e San Colombano Certenoli, a sud \u00e8 bagnato dal mar Ligure, ad ovest con Rapallo e ad est con San Colombano Certenoli, Leivi e Chiavari.\nEconomia.\nL'economia si basa principalmente sul turismo, specie nel settore balneare, ma anche nei mesi invernali tanti sono i turisti che scelgono questo angolo del Tigullio. Le strutture ricettive sono principalmente seconde case, soprattutto nelle zone collinari, come nelle frazioni di Forno, Sant'Ambrogio o San Pietro di Rovereto, ma ci sono anche alberghi e bed and breakfast gestiti da famiglie locali. L'aver favorito la costruzione di seconde case ha in parte accentuato il consumo di spazio prima occupato da notevoli uliveti. \n&lt;br&gt;Prodotto locale di qualit\u00e0 \u00e8 la seta. Nel territorio operano ancora due botteghe per la tessitura di stoffe, broccati e damaschi, mantenendo viva ancora oggi la tradizione locale.\nInfrastrutture e trasporti.\nStrade.\nIl centro di Zoagli \u00e8 attraversato principalmente dalla strada statale 1 Via Aurelia che gli permette il collegamento stradale con Rapallo, ad ovest, e Chiavari ad est.\nFerrovie.\nZoagli \u00e8 dotata di una fermata ferroviaria sulla linea Genova-Pisa.\nMobilit\u00e0 urbana.\nDai comuni di Chiavari e Rapallo un servizio di trasporto pubblico locale gestito dall'AMT garantisce quotidiani collegamenti bus con Zoagli e le altre localit\u00e0 del territorio comunale.\nSport.\nIl 2 ottobre 2010 Gianluca Genoni stabilisce nello specchio acqueo antistante Zoagli il record mondiale: 152 metri di profondit\u00e0 nell'assetto variabile regolamentato."}
{"id": "29541", "revid": "1516566", "url": "https://it.wikipedia.org/wiki?curid=29541", "title": "Albareto", "text": "Albareto (\"Albar\u00e8jj\" in dialetto parmigiano, \"Albar\u00e8ju\" in dialetto albarilotto) \u00e8 un comune italiano di abitanti della provincia di Parma in Emilia-Romagna.\nGeografia fisica.\nIl comune si trova in Val di Taro e fa parte della Comunit\u00e0 Montana Valli del Taro e del Ceno. Il suo territorio comunale confina con la \nLiguria e con la Toscana.\nStoria.\nFin dall'epoca longobarda nella zona vi operano i monaci dell'Abbazia di San Colombano di Bobbio, il territorio con vari possedimenti era inserito nel grande feudo reale ed imperiale monastico; l'area dell'abitato venne fortemente influenzata dalla presenza dei monaci dell'abbazia di Bobbio che realizzarono vari insediamenti fra i quali quelli di Groppo (\"Gropum\") di Albareto la Val Gotra, Montegroppo, San Quirico di Legio, Pieve di S. Paolo di Campi e Campi, dipendente per\u00f2 dalla pieve di Compiano (inserita nella corte di Calice). Nella prima met\u00e0 del IX secolo il re d'Italia e futuro imperatore del Sacro Romano Impero Lotario I conferm\u00f2 ai monaci di Bobbio i diritti sul territorio e della corte di Torresana \"Turris\" (Borgo Val di Taro) (in cui era inserita la domusculta di Groppo di Albareto confinante con San Quirico con la corte di Calice), menzionata nell'833 nelle \"Adbreviationes\" dell'abate Wala tra i possedimenti del monastero. La domusculta di Groppo di Albareto compare fra i possedimenti bobbiesi ancora alla fine del XII secolo.\nSimboli.\nLo stemma e il gonfalone sono stati concessi con decreto del presidente della Repubblica del 12 agosto 1957; la bandiera \u00e8 stata concessa con il DPR del 23 settembre 2015.\nLe bande provengono dallo stemma della famiglia dei Fieschi di Lavagna, signori di Albareto fino al 1574. La luna allude all'antica diocesi di Luni. L'albero \u00e8 un pioppo ed \u00e8 un'arma parlante poich\u00e9 in dialetto locale questa pianta \u00e8 chiamata \"albar\u00e8l\", dal latino tardo \"albarus\" (\"pioppo bianco\").\nOnorificenze.\nIl comune di Albareto \u00e8 tra le citt\u00e0 decorate al valor militare per la guerra di liberazione, insignita il 25 febbraio 1999 della medaglia d'argento al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nGeografia antropica.\nFrazioni.\nBertorella, Boschetto, Buzz\u00f2, Cacciarasca, Campi, Case Bosini, Caselle, Case Mazzetta, Case Mirani, Codogno, Folta, Gotra, Il Costello, Lazzar\u00e8, Le Moie, Groppo, Montegroppo, Pieve di Campi, Pistoi, Ponte Scodellino, Roncole, San Quirico, Spallavera, Squarci, Tombeto, Torre.\nPieve di Campi prende il nome da una delle pi\u00f9 importanti testimonianze dell'arte gotica italiana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29542", "revid": "124293609", "url": "https://it.wikipedia.org/wiki?curid=29542", "title": "Bardi (Italia)", "text": "Bardi (\"Bardi\" in dialetto locale) \u00e8 un comune italiano di abitanti della provincia di Parma in Emilia-Romagna.\nGeografia fisica.\nBardi \u00e8 situato a 625 metri sul livello del mare nell'alta valle del Ceno, in corrispondenza della confluenza tra il torrente Ceno ed il torrente Noveglia, a circa dal capoluogo di provincia Parma e a circa dal casello di Fornovo dell'Autostrada della Cisa A15.\nStoria.\n\u00abBardi\u00bb, secondo la leggenda, deriverebbe da \u00abBardus\u00bb o \u00abBarrio\u00bb, l'ultimo degli elefanti al seguito dell'esercito di Annibale che sarebbe morto qui durante la marcia verso Roma. In suo ricordo, Annibale avrebbe quindi deciso di fondare una colonia.\nSecondo la storia invece il toponimo \u00abBardi\u00bb deriverebbe dall'appellativo che contraddistingueva la nobilt\u00e0 longobarda - i cosiddetti Arimanni - un gruppo dei quali si stabil\u00ec qui attorno al 600 d.C. La prima attestazione di una \"Silva arimannorum\" vicinissima a Bardi, un bosco affidato agli uomini liberi legati direttamente al re, \u00e8 dell'898 e si riferisce probabilmente alla fascia tuttora prevalentemente boschiva nei pressi di Cogno di Gazzo. \nIl territorio fu abitato sin dal Paleolitico (ne sono prova i ritrovamenti archeologici sul Monte Lama) e in seguito dai Liguri; in et\u00e0 romana faceva parte del \"municipium\" di Veleia, ed era attraversato dall'asse viario che portava a Luni e a Roma.\nFin dall'epoca longobarda il territorio fu una pertinenza monastica dell'abbazia di San Colombano di Bobbio, che possedeva beni lungo la Via degli Abati (o \"Via Francigena di montagna\"), un cammino che fin dall'epoca longobarda metteva in comunicazione la citt\u00e0 di Bobbio (PC) con Pavia, capitale del Regno longobardo e Pontremoli, passando per Bardi e Borgo Val di Taro verso Lucca e Roma. Veniva percorsa dagli abati e monaci dell'abbazia di Bobbio per recarsi in visita \"Ad limina Apostolorum\" al Papa, in visita alla corte reale di Pavia, e per il controllo e gli scambi con i vasti possedimenti del grande feudo monastico reale ed imperiale che si estendevano dall'Oltrep\u00f2 pavese fino in Toscana; era percorsa inoltre dai sovrani longobardi ed imperatori del Sacro Romano Impero, religiosi e da numerosi pellegrini, che lasciavano testimonianza di passaggio al monastero bobbiese ed alla rete di altri monasteri e xenodochia che li ospitavano. Il percorso scendendo dal passo di Boccolo de' Tassi attraversava Bardi, risaliva la valle del torrente Noveglia e scendeva a Borgo Val di Taro per raggiungere Pontremoli.\nIl monastero di Bobbio, come risulta dai vari diplomi imperiali e dalla \"Carta di Wala\", primo documento di tutti i possedimenti monastici bobbiensi redatta nel 834 dall'abate di Bobbio Wala cugino di Carlo Magno, possedeva la corte di Boccolo (\"Bocolo\" o \"Boculo\" o \"Boculum\") che si estendeva in tutto il territorio di Bardi, parte dei confinanti comuni di Farini (PC), e Ferriere (PC), Bore, Varsi e Pellegrino Parmense, inoltre nella corte di Boccolo era inserita anche la corte di \"Variano\" (o \"Variaco\") che comprendeva Varano de' Melegari e Varano dei Marchesi di Medesano.\nLa corte monastica era una grande domusculta gestita da 6 livellari del monastero ed altrettanti massari, le terre erano dedicate a grano, vigna ed a pascolo, e la \"domus coltilis\" del borgo. Presente lo xenodochio con la chiesa di San Pietro come ospitale lungo la Via degli Abati, inoltre lungo la via sorse anche il monastero regio e rurale di San Michele di Gravago. Citate nella corte anche le celle monastiche di Acquanera (oggi Santa Giustina), Credarola e Granelli, Gazzo e Cogno di Gazzo, Gravago ed il monastero di San Michele, Grezzo (\"Grecio\") e Cogno di Grezzo, Osacca e il \"valico di S. Donna\", Passo Linguad\u00e0, Passo del Pellizzone, Pieve di Casanova, Faggio (\"Fao\") e Pione, Tanugola. Il fondo agricolo rendeva al monastero di Bobbio annualmente 93 moggia di grano, 4 anfore di vino, 20 denari, 19 polli ed uova.\nL'abitato \u00e8 dominato dall'imponente castello costruito in posizione sopraelevata su uno sperone di diaspro rosso. La prima testimonianza scritta della presenza di un castello \u00e8 data da una pergamena datata 869. Nell'agosto 898 un bardigiano, Andrea figlio di Dagiverto vende al Vescovo di Piacenza Everardo met\u00e0 della \"Rocha\" di Bardi. Nel gennaio del 1000 il vescovo di Piacenza Sigifredo si trasferisce a Bardi, essendo il feudo diventato patrimonio ereditario dei Vescovi di Piacenza. Nella prima met\u00e0 del XIII secolo il vescovo cedette il castello e le terre circostanti ad un gruppo di nobili locali conosciuti come \"Conti di Bardi\". Nel 1251 in seguito ad una ribellione i Pallavicino - signori di Piacenza - espugnarono e distrussero il castello.\nIl 19 marzo 1257 il feudo fu acquisito da Ubertino Landi dei Landi di Piacenza - conti ghibellini - che rimasero tra alterne vicende signori di Bardi per i successivi quattro secoli. Ubertino Landi riedific\u00f2 e fortific\u00f2 il castello facendone un baluardo pressoch\u00e9 inespugnabile. Nella lotta tra papato e impero (guelfi e ghibellini) Bardi rimase sempre legata all'impero. Nel 1269 i guelfi assediarono il castello che si arrese dopo mesi per penuria di viveri. Il castello pass\u00f2 alla citt\u00e0 di Piacenza fino all'ottobre 1307, quando Ubertino II Landi ottenne dall'imperatore Arrigo VII di Lussemburgo il castello di Bardi, Borgo Val di Taro e Compiano. Il 29 novembre 1321, in localit\u00e0 \"La giostra\" nei pressi dell'oratorio delle Grazie fu combattuta una violenta battaglia tra le milizie Guelfe guidate da Giacomo II Cavalcab\u00f2, capo di Cremona, e le truppe ghibelline comandate da Galeazzo I Visconti. I guelfi ebbero la peggio e lo stesso Cavalcab\u00f2 fu ucciso e venne sepolto nel vicino oratorio. Nel 1381 Gian Galeazzo Visconti riconobbe la signoria dei Landi che ottennero nel 1415 una completa autonomia. Il castello, progettato inizialmente come presidio militare, venne successivamente ampliato e modificato per adattarsi alla funzione di capitale di un piccolo stato libero esteso a buona parte dell'alta Val Ceno e dell'alta Val Taro (corrispondente al territorio dei comuni di Albareto, Bardi, Bedonia, Borgo Val di Taro, Compiano, Tornolo e Varsi). Nel 1429 Filippo Maria Visconti conquist\u00f2 il castello, successivamente affidato al condottiero di ventura Niccol\u00f2 Piccinino che lo tenne dal 1438 al 1448. Nel 1448 ritornarono i Landi. Nel 1551 l'imperatore Carlo V eresse il feudo a marchesato e i Landi ottennero il diritto di battere moneta con una loro zecca. Agostino Landi fu nominato marchese di Bardi e principe di Borgotaro. Ad Agostino successe Manfredo, morto improvvisamente in Spagna prima delle nozze con Giovanna di Aragona, a cui si deve l'impianto attuale del castello. Dopo il marchese Claudio nel 1589 il castello pass\u00f2 a Don Federico, che istitu\u00ec nel 1616 per diploma dell'imperatore Mattia un collegio di notai in Bardi con la facolt\u00e0 di concedere la Laurea di abilitazione e l'anello. Il collegio venne abolito con le Leggi Napoleoniche nel 1805. A Don Federico e a sua figlia Polissena il castello deve una risistemazione complessiva del cortile, la costruzione del portico dell'oratorio, la grande Sala dell'Armeria, la raccolta dei quadri e la biblioteca. A Polissena successe il figlio Andrea III Doria-Landi, che nel 1682, grazie alla mediazione dell'ambasciatore conte Fabio Perletti presso la corte imperiale, cedette Bardi a Ranuccio II Farnese, duca di Parma. La storia di Bardi segu\u00ec da quel momento la storia del Ducato di Parma e dal 1861 quella del Regno d'Italia e della Repubblica Italiana.\nDa sempre parte del territorio della Provincia di Piacenza, pass\u00f2 alla provincia di Parma nel 1923. Nel 1926 il comune di Boccolo de' Tassi fu aggregato per la maggior parte al comune di Bardi, Farini d'Olmo, ora Farini (PC), e Ferriere (PC), in parte costitu\u00ec l'ex comune di Pione aggregato poi sempre a Bardi l'anno successivo.\nDalla fine dell'Ottocento a tutto il Novecento la storia di Bardi \u00e8 caratterizzata dal fenomeno dell'emigrazione verso la Gran Bretagna, la Francia, la Svizzera, il Belgio e gli Stati Uniti.\nDurante la seconda guerra mondiale e dopo l'Armistizio Bardi e le montagne circostanti furono teatro di scontri tra le truppe tedesche e le brigate partigiane della Val Ceno e della Val Taro. Il 17 luglio 1944 all'alba Bardi fu bombardata da 12 bombardieri \"Stukas\" che provocarono danni ingenti, mentre truppe tedesche in ritirata da Bedonia e Borgo Val di Taro eseguirono numerosi rastrellamenti: l'operazione Wallenstein.\nMonumenti e luoghi d'interesse.\nArchitetture religiose.\nA Bardi si trovano vari luoghi di culto cattolici: la neobizantina chiesa di Santa Maria Addolorata, sede della \"Pala di Bardi\" del Parmigianino, la barocca chiesa di San Giovanni Battista, il neoclassico e neobarocco santuario della Madonna delle Grazie, il barocco ex monastero di San Francesco, il romanico oratorio di San Siro e il neoclassico e neogotico oratorio della Beata Vergine di Pompei.\nNumerosi sono anche i luoghi di culto delle frazioni, in gran parte di origine medievale: la barocca chiesa di San Michele Arcangelo di Monastero di Gravago, la barocca e neobarocca chiesa dei Santi Vito, Modesto e Crescenzia di Pieve di Gravago, la barocca e neogotica chiesa di Santa Maria Assunta di Casanova, la neoclassica chiesa di Santa Maria Assunta e il neoclassico santuario della Beata Vergine di Loreto di Pione, la barocca chiesa di Sant'Ilario di Faggio di Pione, la neoclassica Chiesa della Beata Vergine Annunciata di Boccolo de' Tassi, la barocca chiesa di San Michele Arcangelo e il neoclassico oratorio di San Rocco di Grezzo, la barocca chiesa di San Bartolomeo Apostolo e il romanico oratorio della Santissima Annunziata di Caberra di Costageminiana, la barocca chiesa di Santa Giustina di Santa Giustina, la neoclassica chiesa di San Lorenzo Martire di Credarola, il neoclassico oratorio di Santa Liberata di Lezzara, la neoclassica chiesa di Sant'Ambrogio di Sidolo, la barocca chiesa di San Girolamo di Comune Stradella, il neoclassico oratorio di San Martino di Rugarlo e il barocco oratorio di San Lorenzo di Chiesabianca.\nArchitetture militari.\nLa fortificazione pi\u00f9 importante di tutto il territorio comunale, considerata tra le massime architetture militari italiane, \u00e8 il castello di Bardi, collocato su uno sperone in diaspro rosso ai margini del centro storico del capoluogo.\nNelle frazioni si trovano i resti o le memorie di varie rocche medievali, abbandonate o distrutte nei secoli: il castello di Gravago, il castello di Lacore, il castello di Pione, il castello di Pietracervara, il castello di Pietragemella, il castello di Pietra Nera e il castello di Sidolo.\nArchitetture civili.\nNel capoluogo ha sede il rinascimentale e neoclassico palazzo Maria Luigia, sede comunale.\nParchi.\nNel capoluogo \u00e8 presente il parco \"Don Bosco\", chiamato comunemente \"Il Poggio\" restaurato.\nGeografia antropica.\nFrazioni.\nAssirati, Bazzini, Bergazzi, Berlini, Bertonazzi, Boccolo, Bosini, Bre, Brugnoli, Caberra di Costageminiana, Cacrovoli, Caneto, Cantiga di Costageminiana, Caprile, Carpana, Casanova, Case Ini, Case Soprane, Cavallare, Cerreto, Chiesabianca, Cogno di Gazzo, Cogno di Grezzo, Comune Soprano, Costa, Credarola, Cremadasca, Diamanti, Dorbora, Faccini, Faggio di Pione, Fantoni, Ferrari, Filippini, Franchini, Frassineto, Gabriellini, Gazzo, Geminiano, Granelli, Granere, Gravago, Grezzo, Lezzara, Lobbie, Moglie, Monastero di Gravago, Noveglia, Osacca, Panigaro, Pareto, Piana Gazzo, Pianelletto, Pieve di Gravago, Pione, Ponteceno di sopra, Romei, Roncole, Rossi, Rugarlo, Saliceto, Santa Giustina, Segarati, Sidolo, Tanugola, Taverna, Tiglio, Vicanini, Vischetto di L\u00e0, Vosina (citt\u00e0 fantasma), Noceto, Venezia, Lame, Cansanldi, Arcisa, Boriani, Molino Castelletto, Monticelli, Ghiaia, Tra Rio, Belli, Prato Femmine, Bazzini, Mazzaron, Poggiolo, Bellagamba, Orsara, Franchini, Chiastre, Centoni, Linguad\u00e0, Madonna del Monte, Pietra Nera, Casermure, Guselli, Lubbia, Sorba, Landino.\nInfrastrutture e trasporti.\nLa societ\u00e0 di Trasporti Pubblici TEP di Parma assicura collegamenti con autobus di linea tra Bardi e Bedonia, Borgotaro, Salsomaggiore, Fornovo (coincidenza per Parma) e Granere, anche con la formula delle corse su prenotazione (Estate 2016)\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nIl comune di Bardi fa parte della Comunit\u00e0 Montana Valli del Taro e del Ceno.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. Bardi\" che milita nel girone C emiliano-romagnolo di 2\u00aa Categoria."}
{"id": "29545", "revid": "1543377", "url": "https://it.wikipedia.org/wiki?curid=29545", "title": "Bore", "text": "Bore (\"Bori\" o \"B\u00f2re\" in dialetto parmigiano, \"B\u00f6ri\" in dialetto piacentino, \"In-t-i B\u00f6re\" nel dialetto locale) \u00e8 un comune italiano di 688 abitanti della provincia di Parma situato nella parte nord della valle del Ceno, al confine con la provincia di Piacenza, di cui risente una forte influenza.\nGeografia fisica.\nTerritorio.\nIl territorio comunale di Bore coincide praticamente con la valle del Cenedola. Il punto pi\u00f9 alto infatti coincide con la sorgente del torrente sul monte Carameto (1319 m s.l.m), mentre l'altitudine minima \u00e8 di 264 m s.l.m e corrisponde allo sbocco del Cenedola in Ceno. Il territorio quindi \u00e8 interamente montano ed \u00e8 caratterizzato da un'escursione altimetrica notevole, corrispondente a 1055 metri.\nIl comune di Bore confina a sud con il comune di Bardi, a ovest con i comuni piacentini di Morfasso e Vernasca, a nord con il comune di Pellegrino e ad est con il comune di Varsi e, per un breve tratto, con quello di Varano de' Melegari.\nClima.\nVista la notevole escursione altimetrica, le condizioni climatiche cambiano drasticamente all'interno del territorio comunale. Il clima del capoluogo, posto ad un'altitudine di 832 m s.l.m \u00e8 caratterizzato da estati fresche e da inverni rigidi, dove spesso le precipitazioni sono a carattere nevoso. Di seguito si riporta la classificazione climatica e sismica.\nOrigini del nome.\nIncerta l'origine del nome, secondo alcuni potrebbe riferirsi a Borea, divinit\u00e0 del vento freddo, richiamata dallo stemma comunali, secondo altri potrebbe derivare dal sostantivo proprio Burrius derivante dal latino.\nStoria.\nIl territorio di Bore \u00e8 abitato si dall'epoca romana, quando i centri principali della val Cenedola erano Metti e Pozzolo, come si deduce dalla Tabula alimentaria traianea.\nTerra di scontri fra Longobardi e Bizantini nel VI secolo, in seguito prevalsero i primi che proseguirono la conquista fino alla marittima ligure.\nA partire dal VII secolo nella zona vi operano i monaci dell'abbazia di San Colombano di Bobbio, il territorio della Val Ceno con vari possedimenti era inserito nel grande feudo reale ed imperiale monastico.\nNel IX secolo venne devastata dagli Ungari. A scopi difensivi venne costruita presso la localit\u00e0 di Metti una rocca, detta rocca degli Orsi, probabilmente nel luogo dove ora sorge il piccolo nucleo di Orsi.\nNei secoli successivi la vallata fu feudo dei marchesi Pallavicino di Pellegrino prima e degli Sforza-Fogliani poi, sino a che nel 1546 la valle non fu sottoposta all'autorit\u00e0 di un console per ordine del duca di Parma Pier Luigi Farnese.\nLa nascita del capoluogo comunale \u00e8 abbastanza recente e dovuta allo \"Stradone per Genova\" iniziato da Guillaume du Tillot e inaugurato nel tratto che conduce a Bardi il 2 giugno 1773 dal duca Ferdinando di Borbone e dalla moglie Maria Amalia d'Asburgo-Lorena.\nDivenuta presto un'importante arteria commerciale per i paesi dell'Appennino a cavallo delle valli del Ceno e dell'Arda, venne ulteriormente potenziata da Maria Luisa d'Asburgo-Lorena che decise di dotare la strada di servizi per i viaggiatori quali case cantoniere e stazioni di sosta per la sostituzione dei cavalli.\nIntorno alla casa cantoniera di Bore di Metti, inizi\u00f2 la costruzione di alcune case creando cos\u00ec un primo insediamento abitativo. Nel 1910 venne dotata di un oratorio dedicato a san Lorenzo, dipendente dalla chiesa di San Leonardo di Metti.\nNel 1919 il territorio della val Cenedola, sino ad allora dipendente da Pellegrino Parmense, venne distaccato ed elevato al rango di comune autonomo con la denominazione di Metti e Pozzolo, gi\u00e0 modificata l'anno seguente in Bore di Metti.\nNel 1932 il continuo sviluppo della localit\u00e0 di Bore, favorita per la sua posizione strategica dal punto di vista commerciale, convinse le autorit\u00e0 locali a richiedere la modifica del nome del comune da Bore di Metti in Bore; tale modifica venne approvata con decreto regio il 19 maggio dello stesso anno.\nSimboli.\nLo stemma comunale \u00e8 stato concesso con decreto presidenziale il 18 giugno 1962 con la descrizione \"Campo di cielo, al monte su terrazzo di verde attraversato in banda da una strada selciata; il cantone sinistro del campo caricato da un aquilone uscente da una nube d\u2019argento: il tutto al naturale\". Il termine aquilone starebbe ad indicare il vento di tramontana identificandosi con la divinit\u00e0 Borea.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2014 la popolazione straniera residente era di 45 persone, pari al 5,9% della popolazione comunale. Le nazionalit\u00e0 sono complessivamente 12; quelle maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nA Bore sono presenti una scuola comunale dell'Infanzia e la scuola statale primaria.\nGeografia antropica.\nUrbanistica.\nSviluppatosi a partire dalla casa cantoniera presente sulla strada di Genova, il capoluogo si presenta diviso a met\u00e0 dalla Strada statale 359 di Salsomaggiore e di Bardi che di fatto ne costituisce la via principale, da tale via si dipartono alcune piccole trasversali verso est, mentre in direzione ovest corre una via parallela alla via principale attorno alla quale sono sorti alcuni isolati che giungono a poche decine di metri dal crinale appenninico e dal confine provinciale.\nFrazioni.\nLe principali frazioni del comune di Bore sono Metti e Pozzolo, storicamente i centri principali del territorio comunale, di interesse anche la localit\u00e0 Orsi presso la quale sorgeva la rocca degli Orsi, Rovina, Fiori e Castiglione.\nEconomia.\nIl settore primario riveste un ruolo importante nell'economia del territorio, le coltivazioni principali sono cereali, ortaggi e foraggio, attivo \u00e8 anche il settore zootecnico con l'allevamento di suini e bovini, mentre l'attivit\u00e0 di trasformazione \u00e8 legata alla filiera lattiero casearia. Esistono anche strutture ricettive che offrono servizi di ristorazione ma anche la possibilit\u00e0 di soggiorno. Per quanto riguarda in settore terziario Bore dispone di una discreta rete di servizi commerciali fra i quali si annoverano i servizi bancari.\nInfrastrutture e trasporti.\nBore \u00e8 attraversata da nord a sud dalla Strada statale 359 di Salsomaggiore e di Bardi ed \u00e8 collegata alla val Ceno tramite la strada provinciale 69 che conduce a Metti e che scende lungo la val Cenedola. Bore \u00e8 servita dai mezzi pubblici su ruota con collegamenti verso Bardi, Salsomaggiore e Fidenza. Dista 57\u00a0km da Parma e 55\u00a0km da Piacenza. I caselli autostradali pi\u00f9 vicini sono quelli di Fornovo di Taro (PR) e Fiorenzuola d'Arda (PC), entrambi distanti circa 35\u00a0km.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nA Bore ha sede una polisportiva dilettantistica che promuove diverse attivit\u00e0 fra le quali spiccano le gare podistiche. La locale squadra di calcio, legata anch'essa alla polisportiva ha militato in passato nel campionato di terza categoria, attualmente invece \u00e8 iscritta al campionato amatori."}
{"id": "29546", "revid": "123835495", "url": "https://it.wikipedia.org/wiki?curid=29546", "title": "Borgo Val di Taro", "text": "Borgo Val di Taro (spesso chiamato \"Borgotaro\"; \"Borgt\u00e4r\" in dialetto parmigiano, \"B\u00f9rgu\" nel dialetto locale) \u00e8 un comune italiano di abitanti della provincia di Parma in Emilia-Romagna. Fa parte dell'Unione dei Comuni Valli Taro e Ceno succeduta, nel 2014, alla Comunit\u00e0 Montana Valli del Taro e del Ceno.\nGeografia fisica.\nTerritorio.\nBorgo Val di Taro si trova in una conca circondata da monti lungo il corso del fiume Taro.\nStoria.\nI primi insediamenti umani nell'area di Borgo val di Taro risalgono alla preistoria, poi divenne parte del regno del re gallico Odoacre I, detto \"il Magnifico\".\nNella romanit\u00e0.\nLa valle del Taro, in epoca preromana, era abitata dai Liguri velleiati. Con l'estendersi dell'occupazione di questi territori da parte dei Galli prima e dei Romani poi, i Liguri si attestarono nella Liguria propriamente detta dopo una strenua difesa sui monti dell'Alta Val Taro. La resistenza dei liguri velleiati fu vinta nel 157 a.C. dalle legioni romane al comando del proconsole Mario Fulvio Nobiliore, in uno scontro che avvenne, pare, attorno al monte Penna ().\nLe tracce storiche dell'esistenza di un primo insediamento arrivano fino all'epoca bizantina, se pur militare, \u00e8 giustificato dalla posizione strategica in cui si trova con una circoscrizione politico amministrativa estesa alle valli del Taro e del Ceno fino alla costa ligure, di cui \"Turris\" era di fatto la capitale.\nDurante l'epoca barbarica la Valle del Taro fu occupata dai Longobardi fin dall'epoca dell'invasione in Italia o almeno dal regno di Agilulfo.\nNel Medioevo.\nCol passaggio ai Longobardi, \"Turris\" non solo conserv\u00f2 il suo ruolo centrale strategico, ma il territorio amministrato si incrementava crescendo il potere politico ed economico grazie alle vie di colunicazione e strade regie come la \"Via dei monasteri regi\" e la \"Via degli Abati\". Tra il VIII e il X secolo anche nell'area dell'alta valle del Taro, cos\u00ec come in molte zone di transito, sorsero i monasteri \"colombaniani\" detti regi perch\u00e9 beneficiavano delle donazioni imperiali. Questi monasteri avevano giurisdizione su vasti territori e proprio dall'abbazia di San Colombano di Bobbio, fondato da san Colombano, il territorio con vari possedimenti era inserito nel grande feudo reale ed imperiale monastico cui, dipendeva \"Turris\" poi \"Borgo Torresana\", antico nome di Borgo Val di Taro in epoca carolingia. La corte di Torresana era uno dei pi\u00f9 vasti e redditizi possessi del monastero bobbiense, comprendeva anche le \"domuscultae\" di Groppo (Albareto) e di Mariano e Gusaliggio (Valmozzola), fu divisa dai monaci in 47 livellari dai quali la comunit\u00e0 colombaniana riscuoteva redditi non solo dalle attivit\u00e0 agricole e pastorali, ma anche dal transito di merci e persone tra la pianura padana e le citt\u00e0 di Genova e Lucca.\nNella prima met\u00e0 del IX secolo il re d'Italia e futuro imperatore del Sacro Romano Impero Lotario I conferm\u00f2 ai monaci di Bobbio i diritti sul territorio e della corte di Torresana (\"Turris\"), menzionata nell'833 nelle \"Adbreviationes\" dell'abate Wala tra i possedimenti del monastero, corte confermata anche nelle \"Adbreviationes\" dell'862 e dell'883 e nei diplomi reali ed imperiali di Berengario I dell'888 e dell'11 settembre 903, Guido II (893) e Lamberto II (896).\nIl monastero di Bobbio gestiva infatti la Via degli Abati o \"Via Francigena di montagna\", un cammino che fin dall'epoca longobarda metteva in comunicazione la citt\u00e0 di Bobbio (PC) con Pavia, capitale del Regno longobardo e Pontremoli, passando per Bardi e Borgo Val di Taro verso Lucca e Roma. Veniva percorsa dagli abati e monaci dell'abbazia di Bobbio per recarsi in visita \"Ad limina Apostolorum\" al Papa, in visita alla corte reale di Pavia, e per il controllo e gli scambi con i vasti possedimenti del grande feudo monastico che si estendevano dall'Oltrep\u00f2 pavese fino in Toscana; era percorsa inoltre dai sovrani longobardi ed imperatori del Sacro Romano Impero, religiosi e da numerosi pellegrini, che lasciavano testimonianza di passaggio al monastero bobbiese ed alla rete di altri monasteri e xenodochia che li ospitavano.\nIl centro religioso \u00e8 determinato dall'antica \"Pieve di San Giorgio\", documentata dal 972 era la chiesa pi\u00f9 antica di Borgotaro e della vallata, fondata dai monaci colombaniani bobbiesi, da essa dipesero tutte le chiese del paese e della vallata fino al XIII secolo. Nel 1222 il vescovo di Bobbio Oberto Rocca (piacentino), in controversia con il monastero bobbiese di cui ottiene dal papa la sottomissione, diede l'investitura della pieve e delle altre chiese ai canonici di S. Antonino di Piacenza. Nel 1226 venne costruita la Chiesa di San Antonino e nel 1564 tutte le funzioni, dal battesimo agli altri sacramenti, vennero effettuati unicamente in tale chiesa; nel giro di qualche anno la Pieve di San Giorgio dirocc\u00f2.\nIntorno all'anno mille i Platoni e i Lusardi (Luxiardus de Platis), tra i pi\u00f9 potenti livellari dell'Alta Valle del Taro, mal sorvegliati dal monastero di Bobbio, cominciarono a considerare le terre e i proventi affidati loro in gestione come beni propri e a suddividerli tra gli eredi, dai quali ebbero origine nuove famiglie che faranno la storia di Borgo Val di Taro e dintorni. Un probabile imparentamento dei Platoni con i Malaspina favorir\u00e0 l'espandersi di questa potente famiglia nel valtarese. I Platoni, impossibilitati a controllare le terre di cui erano signori, nella prima met\u00e0 del XII secolo, giurarono fedelt\u00e0 e vassallaggio al Comune di Piacenza adottandone leggi e statuti che regoleranno la vita della comunit\u00e0 borgotarese anche nei secoli futuri. Burgus Vallistari, di parte guelfa, rimane nell'orbita di Piacenza, anch'essa guelfa, fino al 1317, quando Galeazzo I Visconti divenne signore di tutto il vescovado piacentino. Da quel momento \u00e8 tutto un susseguirsi di signorie che esercitano il loro potere in nome del Duca di Milano o contro di lui: la Chiesa di Giovanni XXII, Francesco Scotti, Azzo Visconti, Borromeo dei Borromei, i Piccinini, i Landi.\nNel XIII secolo fa la sua comparsa nel valtarese la potente famiglia genovese dei Fieschi, che per tutto il Quattrocento e il Cinquecento contender\u00e0 alla famiglia piacentina dei Landi il potere sulla Repubblica di Borgo Val di Taro, lasciando evidenti segni di buon governo come attestano i numerosi capitoli tra i Fieschi e la Comunit\u00e0 di Borgo Val di Taro.\nI Fieschi abbandoneranno definitivamente il Borgo nel 1547, dopo la fallita congiura di Gianluigi Fieschi contro la Repubblica di Genova (per la verit\u00e0 contro Andrea Doria), alla quale parteciparono molti borgotaresi e pontremolesi.\nIn et\u00e0 moderna.\nCon i Fieschi fuori gioco, i Landi rientrarono in Borgo Val di Taro assumendo verso la nobilt\u00e0 locale e la popolazione un atteggiamento vessatorio che port\u00f2 alla loro cacciata il 23 febbraio 1578. Del fatto approfitt\u00f2 il duca Ottavio Farnese che occup\u00f2 il Borgo in aperto contrasto con l'imperatore. Nel 1636 truppe imperiali entrarono in Borgo Val di Taro e restituirono il borgo al Doria marito di Polissena Landi, ultima erede della famiglia.\nSu iniziativa del papa Urbano VIII il Doria-Landi dovette restituire il borgo al duca Farnese nel 1646 e, da quell'anno, Borgo Val di Taro entr\u00f2 nel Ducato farnesiano.\nI Farnese lasciarono a Borgo Val di Taro un buon grado di autonomia e, nonostante la perdita dell'aureola di principato posseduta con i Landi ed i Fieschi, la societ\u00e0 borgotarese continu\u00f2 a ben svilupparsi considerata la natura montuosa e poco accessibile del luogo. Continuarono a fiorire le arti meccaniche e liberali e si rafforz\u00f2 una componente di nobilt\u00e0 da sempre esistente, una nobilt\u00e0 civica strettamente connessa con la detenzione e l'esercizio del potere cittadino. Nacque cos\u00ec quell'\u00e9lite cittadina che costitu\u00ec una classe sociale separata dalle altre, selezionata per prestigio e ricchezza e che comprendeva le famiglie dei Bertucci, Boveri, Capredasca, Cassio, Celio, Costamezzana, Costaerbosa, Fenaroli, Ena (o Hena), Leonardi, Lusardi, Manara, Menaglioto, Misuracchi, Piccenardi, Platoni, Rugali, Ruinaglia, Tardiani.\nNel 1802 con la morte del Duca Ferdinando e passando suo figlio Ludovico a governare l'Etruria, il Governo del ducato rest\u00f2 vacante. Ne approfitt\u00f2 Napoleone che introdusse le leggi francesi, pose il ducato nel dipartimento degli Appennini, sotto la prefettura di Chiavari e la sottoprefettura di Pontremoli.\nDurante il Risorgimento.\nDopo la sconfitta di Napoleone, Parma, Piacenza, Guastalla e quindi anche il Borgo, passarono sotto il governo di Maria Luigia.\nIn queste zone fu dato grande impulso ai moti carbonari del 1821 e 1831 e furono tentati moti insurrezionali sotto il governo di Carlo II di Borbone, successore di Maria Luigia Duchessa di Parma, costretto all'esilio durante la prima guerra di indipendenza, ma rientrato a Parma dopo la sconfitta di Novara.\nNel 1859 avvenne l'annessione dell'Emilia al Regno di Sardegna e da quel momento la storia di Borgotaro entra a far parte della storia nazionale.\nNelle ultime due guerre.\nGli uomini di Borgotaro parteciparono alle due guerre inquadrati nelle divisioni di fanteria e soprattutto nei reggimenti alpini delle divisioni Julia e Tridentina seguendo le sorti di quei combattenti sulle vette del Carso o in terra di Russia.\nDopo l'8 settembre 1943 sui monti della Val Taro si organizz\u00f2 un movimento di resistenza che vide impegnati partigiani, tedeschi e repubblichini di Sal\u00f2 in azioni di attacco e rastrellamento che insanguinarono la Valle; a quelle vittime si aggiunsero quelle dei bombardamenti alleati. Per la sua partecipazione alla Guerra di liberazione, Borgo Val di Taro \u00e8 stata insignita della Medaglia d'oro al valor militare nel 1985, dall'allora Presidente della Repubblica Sandro Pertini.\nOnorificenze.\nIl comune di Borgo Val di Taro \u00e8 tra le citt\u00e0 decorate al valor militare per la guerra di liberazione, insignito della medaglia d'oro al valor militare per i sacrifici delle sue popolazioni e per la sua attivit\u00e0 nella lotta partigiana durante la seconda guerra mondiale:\nMonumenti e luoghi d'interesse.\nArchitetture religiose.\nPieve di San Giorgio (resti).\nIl centro religioso un tempo era determinato dall'antica \"Pieve di San Giorgio\", documentata dal 972 era la chiesa pi\u00f9 antica di Borgotaro e della vallata, fondata dai monaci colombaniani dell'abbazia di San Colombano di Bobbio da cui dipendeva il territorio. Nel diploma rilasciato da Ottone I in Milano il 30 luglio 972 si parla della \"ecclesia Sancti Georgi\" che sorgeva l\u00e0 dove il torrente Tarodine sfociava nel Taro. Attorno alla chiesa si form\u00f2 il primo centro abitato di \"Torresana\", l'antico nome in epoca carolingia di Borgotaro, con il passare degli anni la Pieve di San Giorgio divenne il centro della vita locale perlomeno fino a quando in seguito a mutate vicende storico-politiche spinsero gli abitanti di Torresana ad insediarsi un poco pi\u00f9 a ovest dove sorse il nuovo Borgo, che nei suoi vari passaggi non venne ad essere chiuso dentro le mura del castello. Alcuni studiosi attribuiscono ad un piano preordinato, collegato alla fondazione ex novo di una citt\u00e0 intorno al XIII secolo, forse voluta da Piacenza (guelfa) ostile alle politiche ghibelline bobbiesi e del territorio. Dalla parrocchia di San Giorgio dipesero tutte le chiese del paese e della vallata fino al XIII secolo. Nel 1204 e nel 1222 compare ancora come propriet\u00e0 bobbiese, pi\u00f9 propriamente il 13 giugno 1204 l'abate di Bobbio \"Romano\" investe direttamente l'arciprete di San Giorgio di cinque chiese situata nella valle (s. Colombano de Turrem, s. Pietro de Roncoris, s. Cristoforo de Metine, s. Martino di Rivosecco e sant'Eusebio di Granega), conferma quindi ancora le propriet\u00e0 bobbiesi nel territorio; per\u00f2 sempre nel 1222 l'8 maggio ed il 25 settembre il vescovo di Bobbio Oberto Rocca (piacentino), in controversia con il monastero bobbiese di cui ottiene dal papa la sottomissione, diede l'investitura della pieve e delle altre chiese (s. Colombano de Turrem o Turris, s. Pietro de Roncoris, s. Cristoforo de Metine del Canal di Vona, s. Pietro de Ruvinalia, s. Vincenzo de Boculo, dei ss. Giovanni e Paolo de Zipiono (Ceppino-Pontolo), s. Eusebio di Granega e s. Donnino de Brunellis) ai canonici di S. Antonino di Piacenza. Nel 1226 venne costruita la Chiesa di San Antonino e nel 1564 tutte le funzioni, dal battesimo agli altri sacramenti, vennero effettuati unicamente in tale chiesa; nel giro di qualche anno la Pieve di San Giorgio dirocc\u00f2. Vennero fatti alcuni tentativi da parte di alcuni suoi parrocchiani per riportare la chiesa alla sua antica funzione e al suo restauro ma il sorgere poco lontano della Chiesa di San Rocco blocc\u00f2 ogni possibile azione da parte del vescovo e nel corso degli anni divenne un podere gestito da mezzadri.\nChiesa di Sant'Antonino.\nInnalzata in stile barocco nel 1667 sul luogo di un piccolo tempio risalente al 1226, edificato per sostituire la decentrata pieve romanica di San Giorgio, fondata dai monaci di San Colombano di Bobbio e documentata gi\u00e0 nel 972. La chiesa, dedicata a sant'Antonino, fu ristrutturata nel 1925 con la costruzione della nuova facciata neoclassica; al suo interno conserva nelle otto cappelle altari monumentali con ancone settecentesche riccamente decorate, varie sculture e numerose pale seicentesche di pregio, in parte provenienti dalla chiesa di San Rocco; la cantoria barocca ospita infine un grande organo, realizzato nel 1795 dalla ditta Serassi.\nChiesa di San Domenico.\nEdificata originariamente in forme gotiche tra il 1449 e il 1498, la chiesa, con annesso convento dei domenicani, fu ristrutturata in stile barocco nel 1674; incamerata definitivamente dal Comune di Borgo Val di Taro in seguito ai decreti napoleonici sulla soppressione degli ordini religiosi del 1805, fu restaurata tra il 1939 e il 1942, riportando alla luce l'originaria veste gotica degli interni; al suo interno ospita nel presbiterio e nelle cappelle numerosi dipinti di pregio risalenti al XVII e XVIII secolo, due altari monumentali con ancone settecentesche riccamente decorate, alcune pitture coeve, statue e un affresco staccato cinquecentesco.\nChiesa di San Rocco.\nInnalzata originariamente in forme rinascimentali nel 1542, la chiesa, con annesso monastero agostiniano, fu completamente ricostruita in stile barocco nella prima met\u00e0 del XVIII secolo; chiusa al culto in seguito ai decreti napoleonici sulla soppressione degli ordini religiosi del 1805, fu dapprima trasformata in lazzaretto per malati di colera, poi adibita a stalla da bestiame e nel 1897 alienata al Comune di Borgo Val di Taro; utilizzata quale carcere per i prigionieri austriaci durante la prima guerra mondiale, nel 1923 fu acquistata da un comitato di cittadini e riaperta al culto; nuovamente dotata di arredi e paramenti sacri, fu completamente restaurata e decorata a partire dal 1980; al suo interno conserva le 14 pregevoli \"Stazioni della Via Crucis\", dipinte verso la met\u00e0 del XVIII secolo da Gaspare Traversi.\nChiesa di San Cristoforo.\nEdificata originariamente in stile romanico nel X secolo dai monaci di san Colombano di Bobbio sul luogo di un antico tempio pagano, la pieve della frazione di San Pietro fu modificata tra il XVII e il XVIII secolo con la costruzione del nuovo presbiterio a pianta rettangolare, la cappella laterale a nord e la facciata neoclassica; al suo interno sono visibili le fondazioni dell'antica abside semicircolare e del campanile romanico, rinvenute durante i restauri svolti tra il 1997 e il 1998.\nArchitetture militari.\nCastello.\nEdificato originariamente nel XII secolo probabilmente dal Comune di Piacenza, pass\u00f2 nel 1243 ai Fieschi, ma nel 1257 fu conquistato dai Landi, che ne mantennero quasi ininterrottamente il possesso fino al 1414, quando i Fieschi se ne riappropriarono; espugnato nel 1429 dalle truppe di Filippo Maria Visconti, fu concesso a Niccol\u00f2 Piccinino, che lo ampli\u00f2 e rinforz\u00f2; riassegnato a Obietto Fieschi nel 1444, nel 1477 fu occupato da Manfredo Landi col favore di Galeazzo Maria Sforza; riconquistato dai Fieschi nel 1488, fu completamente ricostruito e notevolmente rinforzato su progetto del maestro Martino da Lugano. Espugnato da Pier Luigi Farnese in seguito al fallimento della congiura di Gianluigi Fieschi del 1547, dopo l'uccisione del Duca fu occupato dalle truppe imperiali guidate da Ferrante I Gonzaga e assegnato nel 1551 ad Agostino Landi, che fece abbattere la cinta muraria del paese danneggiando anche il castello; espugnato nel 1578 da Ottavio Farnese chiamato dai borghigiani ribellatisi ai Landi, fu rinforzato nel 1610 ma nuovamente occupato per alcuni mesi nel 1636 da Giovanni Andrea II Doria, marito di Maria Polissena Landi. Perse nel tempo le originarie funzioni difensive, il maniero fu pi\u00f9 volte modificato e adibito prima a sede carceraria e successivamente a palazzo comunale; demolito nel 1926 nella porzione orientale per consentire la realizzazione della strada di circonvallazione del centro storico, nel 1936 fu parzialmente abbattuto con lo scopo di costruire sulle sue macerie la casa del Fascio di Borgotaro, ma i lavori furono interrotti dallo scoppio della seconda guerra mondiale e riavviati solo nel 1952, con l'edificazione sulle macerie della nuova \"Casa del Fanciullo\" completata nel 1970; oggi si conserva del castello soltanto la base dell'antica torre prospiciente piazza XI febbraio, riscoperta verso la fine del XX secolo.\nArchitetture civili.\nPalazzo Boveri.\nInnalzato nel XVII secolo, nel 1714 il palazzo fu arricchito con ricche decorazioni barocche, in vista del passaggio della duchessa Elisabetta Farnese, che vi pernott\u00f2 per due notti durante il viaggio verso la Spagna per raggiungere il consorte Filippo V di Borbone; danneggiato sul fianco dai bombardamenti della seconda guerra mondiale, fu completamente ristrutturato a partire dal 2001; l'edificio conserva sulla facciata gli sfarzosi stucchi settecenteschi in cocciopesto e, all'interno, alcune sculture e numerosi affreschi coevi.\nPalazzo Bertucci.\n Edificato verso la fine del XVII secolo dalla famiglia Bertucci nei pressi della pi\u00f9 antica porta d'accesso al borgo, il palazzo fu visitato in pi\u00f9 occasioni dal duca Ferdinando di Borbone e da sua moglie Maria Amalia d'Asburgo-Lorena nella seconda met\u00e0 del XVIII secolo; al suo interno presenta vari ambienti decorati con affreschi rappresentanti scene mitologiche, eseguiti nei primi anni del XVIII secolo da vari autori, tra i quali probabilmente Antonio Boni, Antonio Contestabili e Alessandro Gherardini.\nPalazzo Tardiani.\nInnalzato in stile tardo-rinascimentale verso la fine del XVI secolo forse dalla famiglia Tardiani, il palazzo divenne in seguito sede dell'ospedale di Borgo Val di Taro, gestito dalla confraternita dei Disciplinati; chiuso nel 1948 in seguito alla realizzazione del nuovo nosocomio, fu alienato alla vicina chiesa di Sant'Antonino; caduto in parziale abbandono, fu acquistato negli ultimi anni del XX secolo dalla Comunit\u00e0 montana Valli del Taro e del Ceno, che nel 1999 ne avvi\u00f2 i lavori di restauro per trasformarlo nella propria sede.\nPalazzo del Pretorio.\nEdificato in stile neoclassico quale sede del Comune di Borgo Val di Taro, l'edificio, noto erroneamente come Palazzo Manara, fu donato agli inizi del XIX secolo all'Opera Pia Manara, fondata per lascito testamentario dell'abate Domenico Manara; l'edificio, attuale sede comunale, ospita nel porticato sulla facciata principale una serie di lapidi commemorative in marmo; al suo interno si trova inoltre la biblioteca Manara, fondata nel 1826, che conserva alcuni incunaboli e numerosi volumi del XVI, XVII e XVIII secolo.\nArco Bertucci.\nEdificato nel XVIII secolo quale portale d'ingresso al podere dei conti Bertucci, oggi l'arco, chiuso tra edifici novecenteschi, sorge a lato di piazza Farnese; di carattere monumentale, conserva l'originaria decorazione a bugnato, l'obelisco e i pinnacoli in pietra sull'architrave.\nCultura.\nCucina.\nAlcune importanti specialit\u00e0 gastronomiche sono: i piatti a base di funghi, la torta d'erbe, gli \"amor\" (dolcetti tipici della valle), il cinghiale e la polenta.\nFungo di Borgotaro.\nLa zona di Borgo Val di Taro \u00e8 rinomata per i suoi pregiati funghi porcini che si fregiano del marchio I.G.P. (indicazione geografica protetta) della Comunit\u00e0 europea.\nTorta d'erbe.\nUna specialit\u00e0 gastronomica tipica di Borgo Val di Taro \u00e8 la \"torta d'erbe\" da non confondere con l'erbazzone reggiano o con le altre torte cucinate nei paesi limitrofi.\nLa ricetta della \"torta d'erbe\" \u00e8 unica: erbette, sale, olio extravergine d'oliva, parmigiano reggiano, il tutto racchiuso da due sottili lembi di sfoglia fatta a mano.\nAmor.\nGli \"amor\" (non amour) sono un dolce tipico di Borgo Val di Taro. \u00c8 un'eredit\u00e0 lasciata dai fratelli Steckli, rinomati pasticceri svizzeri che si stabilirono in paese in tempi lontani. Successivamente, uno dei fratelli si trasfer\u00ec a Pontremoli ed \u00e8 per questo motivo che, ancora oggi, si possono gustare questi deliziosi dolcetti anche in Lunigiana.\nGeografia antropica.\nFrazioni.\nBanca, Barca, Barzana di Sotto, Baselica, Belforte, Bissaio, Boceto, Bozzi, Brattesini, Brunelli, Caffaraccia, Ca' Franchi, Caprendino, Case Maroni, Casembola, Case Scodellino, Case Vighen, Casoni, Ca' Valesi, Cavanna, Cianica, Colombaia, Corriago, Costadasi, Frasso, Galla, Ghiare, Giacopazzi, Gorro, Grifola, Il Mulino, Il Poggio, La Costella, Laghina, Lavacchielli, Le Querciole, Le Spiagge, Magrano, Meda, Monticelli, Ostia Parmense, Poggio, Pontolo, Porcigatone, Pozzo, Roccamurata, Rovinaglia, San Martino, San Pietro, San Vincenzo, Tiedoli, Tolara, Tombone, Valdena, Valleto.\nInfrastrutture e trasporti.\nStrade.\nLungo l'autostrada A15 Parma-La Spezia si trova lo svincolo di Borgotaro, che per\u00f2 in realt\u00e0 sorge presso la localit\u00e0 Ghiare di Berceto ed \u00e8 distante alcuni chilometri dal paese (circa 25\u00a0km).\nIl centro abitato \u00e8 attraversato dalla strada statale 523 del Colle di Cento Croci che collega Berceto con la riviera ligure.\nFerrovie.\nIl comune \u00e8 servito da due stazioni lungo la linea Pontremolese: una principale nel capoluogo e una nella frazione di Ostia Parmense. Vi era in precedenza una terza fermata, oggi non pi\u00f9 in uso, nella frazione di Roccamurata.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCiclismo.\nPer due volte Borgo Val di Taro \u00e8 stata sede di arrivo di una tappa del Giro d'Italia, la prima nel 1987, l'ultima nel 1993.\nBasket.\nBorgo Val di Taro vanta una prestigiosa tradizione cestistica. L'A.S. Valtarese Pallacanestro \u00e8 infatti una delle pi\u00f9 antiche societ\u00e0 cestistiche a livello nazionale, e vanta gloriosi trascorsi in serie A. Anche a livello femminile la tradizione cestistica valtarese \u00e8 mantenuta particolarmente viva, con il Basket Club Valtarese 2000 che milita attualmente nel campionato nazionale di Serie A2 e si \u00e8 aggiudicato nel 1999, 2001 e 2002 il titolo di Campione d'Italia Juniores.\nTorneo \"Memorial Carlo Capitelli\".\nNato nel 2007, il torneo di pallacanestro \"Memorial Carlo Capitelli\" \u00e8 l'evento sportivo principale di Borgo Val di Taro. Intitolato ad uno dei cestisti pi\u00f9 celebri della storia del paese valtarese, solitamente si svolge nel primo o nel secondo week end di luglio. Piazza Verdi, una delle piazze principali del paese, durante i giorni della manifestazione viene adibita a campo da basket all'aperto.\nCalcio.\nLe squadre di calcio di Borgo Val Di Taro sono due:\nA.S.D. Valtarese Calcio che nella stagione 2006/2007 ha disputato, per la prima volta nella sua storia, il campionato regionale di Eccellenza dell'Emilia-Romagna. Il campo di gioco \u00e8 il campo \"Luigi Bozzia\".\nNella stagione 2007/2008 A.S.D. Valtarese Calcio disputa il campionato di Promozione dell'Emilia-Romagna in seguito alla retrocessione nella precedente stagione sportiva.\nS.S.D. Borgotaro Calcio che nella stagione 2007/2008 disputa per il quarto anno consecutivo il campionato regionale di Prima Categoria dell'Emilia-Romagna. Il campo di gioco \u00e8 il campo \"Bruno Capitelli\".\nNella stagione 2015/16 si piazza al secondo posto nel campionato di seconda categoria per poi essere promosso in prima categoria\nCinema.\nJames Gandolfini \nIl padre, James Joseph Gandolfini Sr., era un immigrato italiano originario di Tiedoli, frazione di Borgo Val di Taro (in provincia di Parma), giunto negli Stati Uniti da bambino, veterano della seconda guerra mondiale (fu decorato con la croce al valore \"Purple Heart\")"}
{"id": "29547", "revid": "1516566", "url": "https://it.wikipedia.org/wiki?curid=29547", "title": "Busseto", "text": "Busseto (\"B\u00fcs\u00e9\" in dialetto bussetano, \"Bus\u00e8jj\" in dialetto parmigiano) \u00e8 una citt\u00e0 dal 1533 e un comune italiano di abitanti della provincia di Parma in Emilia-Romagna. Antica capitale dello Stato Pallavicino, \u00e8 celebre soprattutto per avere tra le sue frazioni quella di Roncole Verdi che diede i natali, nel 1813, al compositore Giuseppe Verdi e in cui visse lo scrittore e giornalista Giovannino Guareschi.\nGeografia fisica.\nTerritorio.\nBusseto \u00e8 un comune della bassa parmense che si trova al limite nord-ovest della Provincia di Parma, nel territorio della Bassa parmense, a circa 41\u00a0km a nord-ovest di Parma e a circa 8\u00a0km a sud del fiume Po. Vicino a Busseto scorre il torrente Ongina,Il torrente ha origine dal monte della Ranca, situato a 1 miglio \u00bd al S. S-E. dalla Chiesa della Vernasca; scorre fra una valletta strettissima, bagnando i colli di Vigoleno e Bacedasco, per un tratto di miglia 10, dal S. S-O. al N. N-E., giunto alla pianura prosegue, passa a fianco di Castelnuovo Fogliani, traversa l'Emilia sotto un ponte 1 miglio\u00bb all'E. di Alseno, poco stante si piega al N. N-O. per \u00bd miglio fino presso Pallavicina, si trasporta guardando al N. N-E. sotto il ponte del Bersano, passa vicino a Busseto e riceve le sottili acque dell'Onginella, prende una direzione dal S. al N. per altre 3 miglia 1/8 passando da S. Agata e da Vidalenzo, trova l'Arda presso la dogana, mesce con quella le acque, e vanno insieme a scaricarsi nel Po non lungi all'O. da Polesine.\nL'Ongina fa un viaggio di km. 36 (miglia 24 1/3), ha una pendenza media di metri 7,05 per Km; una velocit\u00e0 media di 7\u00a0km per ora: l'altezza media delle piene \u00e8 di metri 3, la durata, ore 5.\nI suoi influenti principali sono l'Onginella, ed il Grattarolo. Trae le ghiaie sino allo sbocco del primo influente. Ha la ghiaia parte silicea, e parte friabile, e la sabbia terrosa, affluente del fiume Arda, che segna il confine tra le provincie di Parma e Piacenza.\nOrigini del nome.\nLe prime fonti scritte in cui compare il toponimo del comune, nella forma di \"Buxetum\", risalgono ai primi anni del XII secolo. Si ritiene che il nome del paese derivi da \"buxus\", cio\u00e8 bosso o, come altri sostengono, da \"busetum\", ossia recinto per i buoi.\nStoria.\nAttilio Zuccagni-Orlandini fa risalire l'origine del paese sin all'antica Roma, precisamente alla guerra fra Otone e Vitellio per la successione all'imperatore Galba, quando alcuni coloni della vicina Cremona si stabilirono in loco dopo la Battaglia di Bedriaco.\nLa prima citazione storica del borgo di Busseto risale per\u00f2 all'anno 768, quando il nome compare per l'erezione di una cappella, inviando una richiesta all'allora vescovo di Cremona da cui dipendeva e sotto la quale rimase sino a quando Borgo San Donnino non venne innalzata a diocesi (attuale Diocesi di Fidenza) il 12 febbraio 1601.\nA partire dal X secolo, sulle terre di Busseto signoreggiarono i Pallavicino, estendendo progressivamente le loro terre fino al Po, al Taro, al Ceno, allo Stirone ed all'Ongina. Prima testimonianza dei Pallavicino risale all'epoca di Adalberto, capostipite della casata, che nel 985 vi ricostru\u00ec le mura e ne edific\u00f2 la rocca facendone per i circa cinquecento anni successivi la capitale di quello che divenne noto col nome di \"Stato Pallavicino\".\nFedele all'Impero, nel 1268 con la caduta degli Hohenstaufen, Busseto pag\u00f2 la propria fedelt\u00e0 verso gli imperatori con la distruzione completa delle sue mura difensive, riuscendo a toccare un nuovo picco di splendore solo con Rolando Pallavicino detto \"il Magnifico\" che fu il primo a pubblicare delle leggi stabili per il suo stato, note come \"Statuta Pallavicinia\" e risalenti al 1429. Con la morte di quest'ultimo nel 1457 ebbe inizio la decadenza dello stato anche se, nel 1533, il borgo venne proclamato citt\u00e0 dall'imperatore Carlo V d'Asburgo in occasione di una sua visita in loco ed in riconoscenza alla fedelt\u00e0 dimostratagli da Girolamo Pallavicino. L'imperatore visit\u00f2 nuovamente il borgo di Busseto dieci anni dopo quando, il 21 giugno 1543, si incontr\u00f2 qui con papa Paolo III.\nAlla morte dell'ultimo rappresentante della casata, Galeazzo II, nel 1580 si estinse con lui anche la casata dei marchesi di Busseto, facendo convogliare i possedimenti nelle mani di un cugino, Sforza Pallavicino, gi\u00e0 marchese di Cortemaggiore. Cinque anni dopo, alla morte di Sforza, i possedimenti della casata passarono ad un altro cugino, Alessandro Pallavicino, gi\u00e0 marchese di Zibello che ad ogni modo ne tenne il controllo solo sino al 1588 quando lo Stato Pallavicino venne sequestrato da Alessandro Farnese e compreso nei possedimenti dei Farnese (il Ducato di Parma e Piacenza) di cui seguir\u00e0 le sorti storiche. Per pochi mesi, nel 1636, Alessandro Galeazzo, parente dell'ultimo marchese, riottenne il proprio trono per alcuni mesi per poi essere nuovamente scalzato dai Farnese.\nSimboli.\nLo stemma di Busseto, riconosciuto con decreto del capo del governo del 29 luglio 1933, \u00e8 blasonato: \"troncato: al primo d'oro, all'aquila di nero, coronata d'oro, allo scudetto nel petto d'argento alla croce d'azzurro; al secondo d'azzurro, all'albero di bosso al naturale\".\nMonumenti e luoghi d'interesse.\nArchitetture religiose.\nCollegiata di San Bartolomeo Apostolo.\nEdificata nel 1336 sui ruderi di una chiesa preesistente, la collegiata di San Bartolomeo Apostolo fu completamente ricostruita in stile gotico su iniziativa del marchese Rolando il Magnifico; gli interni furono ristrutturati in stile rococ\u00f2 intorno alla met\u00e0 del XVIII secolo. La chiesa conserva importanti opere, tra cui gli affreschi della cappella della Beata Vergine della Concezione, realizzati da Michelangelo Anselmi fra il 1538 ed il 1539. Sono del pittore Giuseppe Moroni le stazioni della Via Crucis; i due grandi affreschi nell'abside (1942-43): uno con i momenti salienti della Passione di Ges\u00f9 e l'altro inneggiante alla Vita e glorificazione della Vergine; le due vetrate raffiguranti i Santi Vigilio e Giusto nella cappella dedicata ai caduti. Il ricco Tesoro della Collegiata \u00e8 costituito da numerosi paramenti sacri, argenterie, libri miniati e altri oggetti preziosi.\nOratorio della Santissima Trinit\u00e0.\nAttiguo alla collegiata di San Bartolomeo Apostolo, l'oratorio, inizialmente dedicato al beato Rolando de' Medici, fu edificato tra il XIV ed il XV secolo e successivamente affidato alla confraternita della Santissima Trinit\u00e0, da cui trasse il nome; tra il 1766 ed il 1770 gli interni furono completamente ristrutturati in stile rococ\u00f2. La piccola chiesa, nota per aver ospitato nel 1836 le nozze tra Giuseppe Verdi e Margherita Barezzi, sua prima moglie, conserva alcune opere pregevoli, tra cui la pala d'altare raffigurante la \"Santissima Trinit\u00e0 con le Sante Apollonia e Lucia\", dipinta da Vincenzo Campi nel 1579.\nChiesa di Sant'Ignazio di Loyola.\nFinanziato dal lascito del nobile bussetano Pietro Pettorelli, il collegio gesuitico fu edificato in stile barocco a partire dal 1617; l'attigua chiesa, progettata dall'architetto Francesco Pescaroli, fu terminata nelle strutture solamente nel 1682. Nel 1768 il collegio fu chiuso in seguito alla cacciata dei Gesuiti e adibito dapprima a scuola, poi ad abitazione privata, caserma ed ospedale, fino all'attuale utilizzo quale casa protetta. La navata interna della chiesa, decorata con maestosi stucchi, realizzati da Domenico Dossa e Bernardo Barca nel 1687, ospita alcune opere di pregio, tra cui la pala d'altare raffigurante la \"Gloria di Sant'Ignazio\", dipinta agli inizi del XVIII secolo da Ilario Spolverini.\nChiesa e convento di Santa Maria degli Angeli.\nEdificato fra il 1470 e il 1474 in attuazione delle disposizioni testamentarie del marchese Rolando il Magnifico, il notevole complesso conventuale, dalle forme tardo-gotiche, \u00e8 caratterizzato dalla sobriet\u00e0 della facciata e degli interni. La chiesa \u00e8 arricchita da alcune opere di pregio, tra cui spicca per importanza il gruppo statuario del \"Compianto sul Cristo morto\", realizzato in terracotta all'interno di una finta grotta dallo scultore Guido Mazzoni nel 1476. Il convento adiacente si sviluppa attorno ad un grande chiostro quadrato, ampliato e decorato a pi\u00f9 riprese nei secoli successivi.\nChiesa di Santa Maria Annunziata.\nRicostruita in forme neoclassiche nel 1804 su progetto dell'architetto Giuseppe Cavalli, la chiesa conserva al suo interno varie opere di valore, tra cui la pala d'altare raffigurante l\"'Annunciazione\", dipinta nel 1581 da Vincenzo Campi, e un simulacro del \"Cristo Morto\" in cuoio, che secondo la leggenda fu deposto sulla riva del Po nel XV secolo nel corso di una piena.\nChiesa di San Michele Arcangelo.\nCompletamente ricostruita in forme barocche tra il XVI e il XVII secolo, la chiesa parrocchiale di Roncole Verdi conserva al suo interno tracce degli affreschi risalenti agli inizi del XVI secolo, riaffiorate durante i restauri novecenteschi, oltre ad alcuni dipinti ad olio, tra cui la grande tela di Girolamo Magnani raffigurante il \"Calvario\", che viene esposta ogni anno il venerd\u00ec santo; la chiesa, ove Giuseppe Verdi ricevette il battesimo, ospita inoltre l'organo settecentesco su cui studi\u00f2 il Maestro da bambino.\nSantuario della Madonna dei Prati.\nEdificato tra il 1690 e il 1696 su progetto dell'architetto don Francesco Callegari, il monumentale oratorio barocco di Madonna dei Prati fu arricchito negli interni negli anni seguenti, ma rimase incompiuto nella facciata; molto frequentato dai fedeli per secoli, cadde in declino in seguito alla caduta di un fulmine nel 1828, che caus\u00f2 la morte di sei persone durante la celebrazione della festa patronale, risparmiando fortuitamente il giovane Giuseppe Verdi; elevato a santuario nel 1904, il luogo di culto divenne sede parrocchiale nel 1926; al suo interno sono conservati alcuni dipinti di pregio, delimitati da fastose cornici settecentesche intagliate.\nChiesa di Sant'Andrea.\nMenzionata per la prima volta tra il 915 e il 924, la pieve di Sant'Andrea mantenne la giurisdizione sulle cappelle di tutta la zona fino al 1436, quando la chiesa di San Bartolomeo Apostolo fu elevata al rango di collegiata; riedificata completamente negli anni successivi su finanziamento del marchese Rolando il Magnifico, la chiesa fu risistemata internamente verso la fine del XVII secolo, con la stuccatura barocca della navata centrale e la costruzione di quella destra; ristrutturata in forme rococ\u00f2 nel presbiterio verso la met\u00e0 del XVIII secolo, fu dotata della navata sinistra solo in seguito; al suo interno sono conservati vari stucchi seicenteschi e settecenteschi, la pala di \"Sant'Andrea\", eseguita da Pietro Balestra intorno al 1750, il coro ligneo intarsiato, risalente all'incirca al 1780, e lo sportello del tabernacolo ornato con un dipinto seicentesco raffigurante \"Cristo redentore\".\nChiesa di San Vigilio.\nMenzionata per la prima volta nel 1299, la chiesa di Samboseto fu probabilmente ricostruita nel XIV secolo e dotata di campanile nel 1380; riedificata in forme barocche nel XVI secolo, fu in seguito arricchita della facciata neoclassica; al suo interno sono conservati un fonte battesimale risalente al 1581 e vari dipinti seicenteschi e settecenteschi, tra cui l\"'Immacolata\", eseguita da Clemente Ruta, la \"Madonna col Bambino assieme ai santi Vigilio, Lucia e Teresa d'Avila\", realizzata forse da Girolamo Donnini, e i \"Santi Vigilio e Donnino\", di anonimo pittore parmense.\nChiesa di San Rocco.\nEdificata originariamente nel XIV secolo ad opera dei monaci cistercensi dell'abbazia di Chiaravalle della Colomba, la chiesa di San Rocco fu ricostruita nel 1717 e arricchita della facciata neoclassica; al suo interno si conservano una settecentesca pila dell'Acqua Santa, la pala dell\"'Incoronazione della Vergine\" e alcuni arredi lignei di pregio, tra cui gli stalli del coro e la cantoria, realizzati da Francesco Galli verso il 1795.\nChiesa di San Gregorio.\nNella frazione di Spigarolo si trova la chiesa dedicata a San Gregorio. Oltre a un altare ligneo della prima met\u00e0 del XVIII secolo, al suo interno conserva tre raffigurazioni di \"Madonna col Bimbo\": la prima, nell'abside, riporta la madre e il figlio sono in compagnia dei santi Gregorio e Bartolomeo (dipinti nel 1547 da Francesco Pesenti detto Sabbioneta) e di un cherubino (realizzato da Pietro Balestra nella seconda met\u00e0 del XVIII secolo); la seconda, nella cappella di destra, trova posto assieme ai santi Rocco e Biagio in un'ancona del 1635; la terza, in un locale sulla destra, \u00e8 un affresco votivo databile alla fine del XV secolo.\nArchitetture militari.\nRocca Pallavicino.\nInnalzata originariamente nell'XI secolo dai marchesi Pallavicino, la rocca fu riedificata pi\u00f9 volte nei secoli, fino alla completa ricostruzione in stile neogotico, avvenuta fra il 1857 e il 1868 su progetto dell'architetto Pier Luigi Montecchini, che, mantenendo solo l'antico mastio cinquecentesco, costru\u00ec al suo interno anche il teatro Giuseppe Verdi. Oggi vi ha sede il Comune di Busseto.\nArchitetture civili.\nVilla Pallavicino.\nEdificata in stile rinascimentale a partire dal 1518 per volere del condottiero Matteo Marri, la villa fu acquistata intorno al 1530 dai marchesi Pallavicino, che la adibirono a residenza estiva; sopraelevata verso la fine del XVII secolo, intorno al 1700 fu decorata da vari artisti con affreschi e stucchi di gusto barocco e rococ\u00f2, che ne decorano tuttora numerosi ambienti; acquistata nel XX secolo dal Comune di Busseto, fu trasformata nel 2009 nella sede del museo nazionale Giuseppe Verdi. L'edificio, circondato da una peschiera quadrata, \u00e8 preceduto dall'arco del Corpo di guardia, arco trionfale a un fornice di gusto barocco innalzato nella seconda met\u00e0 del XVII secolo su progetto dell'architetto Domenico Valmagini. Nel parco sorge anche il grande palazzo delle Scuderie, edificato agli inizi del XVIII secolo in stile barocco e completamente restaurato dopo il 2011; al suo interno ha sede dal 2014 il museo Renata Tebaldi.\nPalazzo Orlandi.\nRicostruito in forme neoclassiche agli inizi del XIX secolo su progetto dell'architetto Giuseppe Cavalli, il palazzo fu acquistato da Giuseppe Verdi nel 1845, che vi convisse con la cantante lirica Giuseppina Strepponi dal 1849 al 1851, prima di trasferirsi nella tenuta di Sant'Agata; alienato nel 1888 alla famiglia Orlandi, l'edificio fu acquistato all'inizio del 2013 dalla SIAE, con l'intenzione di ristrutturarlo e realizzarvi un centro dedicato alla musica.\nPalazzo del Monte di Piet\u00e0.\nEdificato dall'architetto Domenico Valmagini fra il 1679 e il 1682 in stile barocco, il palazzo nacque quale sede del Monte di Piet\u00e0, istituto di prestito su pegno fondato nel 1537 dal padre francescano Giovanni Antonio Maiavacca e dai marchesi Girolamo, Francesco ed Ermete Pallavicino; tra il 1768 e il 1793 fu costruita l'ala retrostante per ospitare la biblioteca, proveniente dal soppresso collegio dei Gesuiti. Il Monte di Piet\u00e0 fu assorbito nel 1960 dalla Cassa di Risparmio di Parma, che nel 2000 cedette il palazzo alla Fondazione Cariparma. L'edificio custodisce numerose opere di pregio e la ricca biblioteca della Fondazione, costituita da oltre 40\u00a0000 volumi, tra cui 20 incunaboli del XV secolo, 480 cinquecentine, varie edizioni bodoniane, molteplici opere di medicina del XVII e del XVIII secolo ed il fondo musicale manoscritto della Filarmonica Bussetana.\nCorte delle Piacentine.\nCostruita in stile neoclassico tra il 1820 e il 1832 per volere del principe Giovanni Vidoni de Soresina su progetto dell'architetto Luigi Voghera, la corte rurale, collocata a pochi chilometri da Roncole Verdi, fu in parte restaurata intorno al 2000 e parzialmente destinata ad agriturismo; la struttura, sviluppata attorno a un ampio cortile rettangolare lastricato in mattoni, \u00e8 contraddistinta dal porticato che corre lungo le ali laterali e dall'elegante corpo residenziale centrale su due livelli; la corte agricola fu utilizzata quale set di alcune scene dei film \"Novecento\", del 1976, e \"La luna\", del 1979, entrambi diretti da Bernardo Bertolucci.\nPiazza Giuseppe Verdi.\nLa piazza, intitolata a Giuseppe Verdi, mantiene tutt'oggi l'assetto quattrocentesco a pianta rettangolare ed \u00e8 dominata dal monumento bronzeo realizzato dallo scultore Luigi Secchi nel 1913, raffigurante il Maestro che veglia sul paese, quietamente seduto su di uno scranno. Dalla piazza \u00e8 possibile ammirare importanti edifici storici, tra cui la rocca Pallavicino, la collegiata di San Bartolomeo Apostolo con l'annesso oratorio della Santissima Trinit\u00e0, la casa Barezzi e altre costruzioni contraddistinte dai caratteristici portici.\nSociet\u00e0.\nEtnie e minoranze straniere.\nNel territorio del comune risiedono 664 cittadini stranieri. Le comunit\u00e0 maggiormente rappresentate sono:\nReligione.\nLa religione maggiormente praticata a Busseto \u00e8 il cattolicesimo; il comune rientra nel vicariato della Bassa Parmense facente parte della Diocesi di Fidenza.\nIl territorio comunale \u00e8 suddiviso in 9 parrocchie:\nA Busseto sono presenti comunit\u00e0 religiose della congregazione delle Suore domenicane figlie del Santo Rosario e dell'Istituto Id di Cristo Redentore.\nLe altre religioni praticate sono l'induismo, che si avvale di un luogo di culto nei pressi di Frescarolo e l'islamismo. \u00c8 inoltre presente una Sala del Regno dei Testimoni di Geova.\nCultura.\nIstruzione.\nMusei.\nMuseo nazionale Giuseppe Verdi.\nInaugurato il 10 ottobre del 2009 all'interno della rinascimentale Villa Pallavicino, il museo, dedicato alle composizioni di Giuseppe Verdi, riproduce nelle sue 22 sale gli allestimenti originali di ognuna delle 27 opere liriche, arricchiti dalle riproduzioni degli abiti originali di scena e dalle musiche del Maestro.\nCasa Barezzi - Museo Verdiano.\nL'edificio, affacciato sulla centralissima piazza Giuseppe Verdi, costituiva agli inizi del XIX secolo la dimora di Antonio Barezzi, benefattore e suocero di Giuseppe Verdi, che frequent\u00f2 la casa per lunghi anni esibendosi al pubblico per la prima volta proprio nello storico Salone. Trasformato nel 1979 in casa museo gestita dall'Associazione Amici di Verdi, il palazzo ospita al primo piano un percorso museale di cimeli legati al Maestro, tra cui un fortepiano viennese Tomaschek, numerosi ritratti ed una serie di lettere autografe di Verdi.\nMuseo Renata Tebaldi.\nInaugurato il 7 giugno del 2014 all'interno del palazzo delle Scuderie di Villa Pallavicino, il museo espone nelle sue sei sale una serie di oggetti, abiti da scena e documenti relativi alla carriera artistica del soprano Renata Tebaldi.\nCasa natale di Giuseppe Verdi.\nIl modesto edificio, che sorge al centro della piccola frazione di Roncole Verdi, costituiva agli inizi del XIX secolo l'osteria-abitazione della famiglia di Giuseppe Verdi, che nacque in una delle camere del primo piano la sera del 10 ottobre 1813. Trasformata in casa museo, la costruzione fu completamente ristrutturata tra il 2013 e il 2014, con l'aggiunta di strumenti multimediali che consentono, attraverso suoni ed ombre, di ricreare l'atmosfera vissuta dal Maestro nei suoi primi anni di vita.\nMedia.\nStampa ed editoria.\nDal 1948 ogni anno, nel periodo natalizio, a Busseto viene pubblicato il \"Biscioneide\", giornale satirico-umoristico sul quale anche Giovannino Guareschi scrisse nel 1966 e nel 1967.\nNella sezione \"Provincia\" del quotidiano \"Gazzetta di Parma\" trovano spazio i fatti di cronaca locale.\nTeatro Giuseppe Verdi.\nCostruito all'interno della Rocca Pallavicino tra il 1856 ed il 1868 su progetto dell'architetto Pier Luigi Montecchini, il teatro fu completamente restaurato tra il 1987 ed il 2000; articolato su una pianta a ferro di cavallo, con 32 palchi sviluppati su due ordini oltre al palco reale e al loggione, pu\u00f2 ospitare complessivamente fino a 307 persone. La sala \u00e8 decorata con stucchi dorati sui palchi e con affreschi di Isacco Gioacchino Levi sulla volta, raffiguranti allegoricamente la \"Commedia\", la \"Tragedia\", il \"Melodramma\" e il \"Dramma romantico\". Ogni anno il teatro \u00e8 sede di una stagione operistica in associazione col Teatro Regio di Parma.\nCinema.\nNel 1976 nell'azienda agricola Corte delle Piacentine, situata nella frazione di Roncole Verdi, furono effettuate alcune riprese del film \"Novecento\" di Bernardo Bertolucci.\nNel 1982 il centro di Busseto fu trasformato in set cinematografico per le riprese dello sceneggiato televisivo \"Verdi\" di Renato Castellani.\nNel 2009 nel paese furono girate alcune scene della miniserie televisiva \"Sissi\" di Xaver Schwarzenberger.\nEventi.\nCarnevale di Busseto.\nA partire da circa la met\u00e0 dell'800 a Busseto nelle domeniche dei mesi di gennaio e febbraio hanno luogo le sfilate di carri allegorici in cartapesta accompagnati da maschere a piedi, bande e majorette. Il Carnevale di Busseto, nonostante le interruzioni dovute alle guerre e, in anni pi\u00f9 recenti, alla mancanza di fondi, \u00e8 ormai entrato a far parte della tradizione del paese che ogni anno \u00e8 affollato da una grande moltitudine di persone che vuole assistere all'evento. La realizzazione della manifestazione \u00e8 dovuta all'associazione Amici della Cartapesta che da ormai molti anni si occupano della realizzazione dei carri allegorici.\nSagra di San Bartolomeo.\nLa Sagra di San Bartolomeo, conosciuta anche come \"S\u00e8gra ad San Bartlam\u00e9\", \u00e8 una festa di paese che si svolge a Busseto in occasione della ricorrenza delle celebrazioni del santo patrono della citt\u00e0. Durante i giorni di festa in paese si svolgono eventi musicali ed \u00e8 possibile gustare i prodotti gastronomici tipici del luogo tra cui trippa, \"pisar\u00e9i e fasoi\", salumi e tanti altri.\nFestival Verdi.\nIl Festival fu fondato a met\u00e0 degli anni ottanta e si svolse fino al 1993. Nel 2001 fu reintrodotto in occasione delle Celebrazioni Nazionali del Centenario Verdiano e proposto annualmente nel periodo tardo-primaverile; dal 2007 ha luogo in ottobre.\nInfrastrutture e trasporti.\nLa stazione di Busseto, posta lungo la ferrovia Cremona-Fidenza, \u00e8 servita da corse regionali svolte da Trenitalia nell'ambito del contratto di servizio con la Regione Emilia-Romagna.\nCirca 200 metri a nord rispetto a tale impianto sorgeva la stazione tranviaria comune alle linee Parma-Soragna-Busseto e Parma-San Secondo-Busseto, in un'area adiacente allo storico Bottonificio Cannara. Tali tranvie, esercite a vapore, rimasero in esercizio fra il 1893 e il 1939.\nSport.\nCiclismo.\nGiro d'Italia.\nNel 1964 Busseto \u00e8 stata sede di arrivo della 5\u00aa tappa del Giro d'Italia, una cronometro individuale di 50\u00a0km con partenza da Parma vinta da Jacques Anquetil. Il francese in quell'occasione ha conquistato la maglia rosa che ha mantenuto per tutto il seguito del Giro.\nIl 12 maggio 2006 \u00e8 stata sede di partenza della 6\u00aa tappa di 223\u00a0km, conclusasi poi a Forl\u00ec, vincitore di quella tappa \u00e8 stato Robbie McEwen, ma la maglia rosa \u00e8 rimasta ad Olaf Pollack.\nIl 17 maggio 2013 il giro \u00e8 tornato a Busseto come sede di partenza della tappa conclusasi a Cherasco.\nMilano-Busseto.\nBusseto \u00e8 anche sede di una manifestazione per i dilettanti under 23 che si chiama Milano-Busseto. Organizzata dalla A.S. Pedale Bussetano \u00e8 nata nel 1949 e vede tra i suoi vincitori ciclisti come Paolo Bossoni (1997), Giovanni Lombardi (1990 e 1991) e Francesco Moser (1971). Nel 2010 la 62\u00aa edizione della gara non si \u00e8 svolta. La manifestazione \u00e8 ripresa il 2 aprile 2011 fortemente voluta dal neopresidente della ASD Pedale Bussetano ed ex ciclista Paolo Bossoni.\nPallavolo.\nA Busseto c'\u00e8 una societ\u00e0 di pallavolo, l'US CSI AVIS Busseto. Fondata nel 1948 come societ\u00e0 polisportiva, la CSI Busseto, negli anni settanta si unisce alla locale sezione dell'AVIS concentrando la propria attivit\u00e0 sullo sport della pallavolo, dai pi\u00f9 giovani, fino alle squadre maschili e femminili seniores. Nella stagione 2012-2013 la storica promozione dalla Serie C alla B2, che dal 2016-2017 diventa Serie B, portando la squadra del paese nella terza categoria nazionale a livello maschile, prima di ripartire dalla serie C nella stagione 2020-21..\nCalcio.\nLa citt\u00e0 vanta un club calcistico:\n inoltre ha partecipato al Campionato Alta Italia nel 1944.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nGemellaggi.\nBusseto \u00e8 gemellata con:\ne intrattiene un patto d'amicizia con"}
{"id": "29548", "revid": "1632387", "url": "https://it.wikipedia.org/wiki?curid=29548", "title": "Castro dei Volsci", "text": "Castro dei Volsci (\"C\u00e0scetre\" in dialetto castrese) \u00e8 un comune italiano di abitanti della provincia di Frosinone nel Lazio.\nGeografia fisica.\nTerritorio.\nIl comune si trova su un bassopiano - affiancato da colline alte fino a 1100 m s.l.m. - che sovrasta una pianura.\nClima.\nClassificazione climatica: zona D, 1831 GR/G\nEtimologia.\nIl nome \"Castro\" deriva dal termine latino \u201cCastrum\u201d, che significa \"luogo fortificato\", \"castello\", mentre il nome \"Volsci\" \u00e8 riferito all'antica popolazione.\nStoria.\nIl territorio di Castro fu abitato sin dall'antichit\u00e0, come dimostra l'insediamento di Montenero, oggi abbandonato ma risalente ad epoche remote, che appare circondato da un'ampia cerchia muraria composta da blocchi di pietra molto grandi e sovrapposti con la ben nota tecnica diffusa anticamente nel Lazio meridionale, ovvero collocati di taglio senza l'uso di malta. La presenza di questa cinta ha fatto nascere la leggenda, tramandata di generazione in generazione, della presenza di una popolazione di giganti. In realt\u00e0 si tratta di un insediamento eretto dai Volsci (si \u00e8 anche ipotizzato, senza alcun fondamento, l'identit\u00e0 con l'antico centro volsco di Castriminium), consolidatosi con la distruzione delle citt\u00e0 romane dell'area: Fregellae e Fabrateria. In epoca romana furono edificate lungo l'antica strada alcune ville rustiche: in particolare a Casale \u00e8 stato portato alla luce un vasto complesso edilizio. Una delle ville fa parte di un grande impianto termale, nelle vicinanze di una sorgente di acqua sulfurea. E stata scoperta anche la necropoli di una popolazione germanica, fatto questo singolare che pu\u00f2 fornire informazioni su un periodo quasi del tutto sconosciuto della storia laziale.\nDopo l'anno Mille, la posizione strategica di Castro fece s\u00ec che il villaggio diventasse propriet\u00e0 dello stato pontificio.\nNel 1151 papa Eugenio III consacr\u00f2 la rurale Chiesa di Santa Croce e lo stesso anno don\u00f2 al monastero cistercense di Casamari vasti possedimenti e due chiese nel territorio di Castro. Papa Alessandro III don\u00f2 all'Abbazia di Casamari la chiesa di Sant'Angelo \"de Meruleta\".\nLa Chiesa gest\u00ec il feudo di Castro con molto rigore, e nei momenti critici, durante le lotte con gli svevi e Io stato siciliano, nomin\u00f2 rappresentanti della curia papale, a capo della guarnigione castrese. Per questo troviamo diversi anagnini tra i balivi e ci\u00f2 determin\u00f2 stretti rapporti fra Anagni e Castro, resi ancora pi\u00f9 saldi dalla comune venerazione per Santa Oliva, divenuta patrona di entrambi i villaggi.\nNel 1165 Castro fu conquistato dalle truppe di Federico Barbarossa, guidate dall'arcivescovo Cristiano di Magonza, mentre i rapporti con i vicini signori di Ceccano non furono mai ostili.\nIl governo pontificio, a partire dal Duecento, spesso design\u00f2 rettori e vicari al governo di citt\u00e0 e paesi con l'evidente intenzione di legare a s\u00e9 potenti famiglie. Alla met\u00e0 del Trecento Castro fu organizzato in comune rurale, e nel XV secolo la comunit\u00e0 fu regolata da uno statuto, emanato dai Colonna, a cui il feudo fu concesso fin dai primi anni del Quattrocento. Alla potente famiglia i castresi rimasero fedeli anche nei momenti pi\u00f9 critici, seguendola durante la guerra di Campagna contro papa Paolo IV e nella battaglia di Lepanto al seguito di Marcantonio II. I Colonna possedettero in Castro circa mille e cento ettari di terreno, la rocca, il mulino sul fiume Sacco e diverse regalie.\nNel corso del XVIII secolo la pacifica comunit\u00e0 castrese registr\u00f2 un incremento demografico e, nel 1795, furono approntate riforme agrarie. In epoca napoleonica, la presenza di un ampio movimento filo-pontificio favor\u00ec la nascita del brigantaggio. Castro divenne, infatti, uno degli epicentri del fenomeno: le bande di malviventi si annidavano nel sicuro triangolo Castro-Sonnino-Vallecorsa, al confine dello stato pontificio. Il brigantaggio ricomparve intorno aI 1825, e dopo il 1870, con la presenza di bande filoborboniche. L'incremento della popolazione port\u00f2 ad un forte disboscamento per creare terreni atti alla coltivazione. Fallendo, per vari motivi, questo obiettivo, la gente cerc\u00f2 rimedio nell'emigrazione, soprattutto in Francia. Perci\u00f2 nei primi decenni del Novecento, e soprattutto nel secondo dopoguerra, il centro storico castrese si \u00e8 spopolato, mentre le aree rurali circostanti hanno conosciuto un incremento demografico dovuto all'immigrazione da altre zone.\nNel 1927 il comune venne distaccato dalla Provincia di Roma e aggregato alla quella di Frosinone, di nuova istituzione.\nLa seconda guerra mondiale \u00e8 stata un periodo tragico per Castro dei Volsci: nel periodo precedente la liberazione, avvenuta il 27 maggio 1944, ci furono rastrellamenti, deportazioni e fucilazioni da parte tedesca; bombardamenti degli alleati, furti, sevizie e violenze delle truppe nordafricane dell'esercito francese hanno segnato assai duramente il paese. A pace avvenuta Castro dei Volsci ha avviato la ricostruzione dell'abitato pur tra molte difficolt\u00e0.\nLe conseguenze luttuose della guerra si ripresentarono tragicamente il primo di Novembre 1968, quando una granata di un obice americano da 155 mm esplose nel cimitero comunale, causando 4 morti e 17 feriti. Il residuato bellico, posizionato anni prima quale ornato per il monumento ai Caduti, era ancora pieno di tritolo che fu probabilmente innescato da un lumino votivo inserito nel cavo della spoletta.\nHa dato i natali all'attore Nino Manfredi (1921-2004).\nOnorificenze.\nBorgo pi\u00f9 bello d'Italia\nIl 21 ottobre del 2016 Castro dei Volsci \u00e8 entrato a far parte del club \"I Borghi pi\u00f9 belli d'Italia\"\nSociet\u00e0.\nLingue e dialetti.\nCome per altre parlate dei comuni dell'area centrale della provincia di Frosinone e che si trovano nei pressi della linea che divide i dialetti mediani e quelli meridionali, il dialetto castrese \u00e8 un dialetto di transizione tra i dialetti laziali centro-settentrionali ed i dialetti laziali meridionali.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 252 imprese operanti nel territorio comunale, che rappresentavano lo 0,75% del totale provinciale (33.605 imprese attive), hanno occupato 467 addetti, lo 0,44% del dato provinciale; in media, ogni impresa nel 2015 ha occupato poco meno di due addetti (1,85).\nInfrastrutture e trasporti.\nFerrovie.\nIl paese \u00e8 servito da una fermata ferroviaria posta sulla linea Roma-Cassino-Napoli.\nSport.\nTennis.\n\u00c8 presente un circolo affiliato alla Federazione Italiana Tennis: \"CBTC Castro dei Volsci ASD\"."}
{"id": "29549", "revid": "92723", "url": "https://it.wikipedia.org/wiki?curid=29549", "title": "Calestano", "text": "Calestano (\"Calistan\" in dialetto parmigiano) \u00e8 un comune italiano di abitanti della provincia di Parma in Emilia-Romagna, a circa 30\u00a0km dal capoluogo di provincia Parma.\nGeografia fisica.\nTerritorio.\nIl comune di Calestano si estende per circa 58\u00a0km2 nella tratto medio alto della valle del torrente Baganza. Il comune confina a nord con i comuni di Sala Baganza e Felino, a est con i comuni di Langhirano e Corniglio, a sud con il comune di Berceto e ad ovest con quello di Terenzo.\nNotevole \u00e8 l'escursione altimetrica del territorio passando da un minimo di 293 m s.l.m del fondovalle nel punto pi\u00f9 settentrionale ai 1313 m s.l.m raggiunti nel crinale che divide la Val Parma dalla Val Baganza, nel complesso l'escursione altimetrica si attesta sui 1020 m.\nLa casa comunale, ubicata nel capoluogo, sorge alla quota di 417\u00a0m s.l.m. sulla sponda destra del torrente Baganza, torrente che poco a valle del capoluogo inizia a segnare il confine occidentale che divide il comune prima da Terenzo e poi da Sala Baganza. La parte di territorio comunale che si estende oltre il Baganza \u00e8 comunque molto limitata ed si trova ubicata all'altezza del capoluogo, infatti, come a valle, anche a monte, il confine finisce presto con l'attestarsi sul torrente Baganza sino al confine meridionale del territorio comunale.\nDal punto di vista orografico il versante orientale della Val Baganza, a differenza dello scosceso versante opposto, presenta declivi pi\u00f9 dolci ed \u00e8 attraversato da numerosi affluenti del Baganza; tra questi, il rio Moneglia lambisce il centro del capoluogo.\nIl territorio presenta una buona copertura boschiva che si alterna al coltivo nelle vallate dei vari rii e nei punti in cui il pendio digrada facendosi pi\u00f9 dolce.\nDal punto di vista geologico, di notevole pregio sono i Salti del Diavolo, collocati in prossimit\u00e0 della frazione di Ravarano, che si presentano come torri dal colore grigio che si ergono dal bosco e che sono costituiti da conglomerati derivati dalla sedimentazione del fondo oceanico ligure-piemontese nel periodo Cretacico detto Campaniano, circa 70 - 80 milioni di anni fa. Alla base delle torre sono presenti numerosi ciottoli arrotondati di ambiente fluviale derivato dal trasporto di fiumi austriaci o alpini.\nClima.\nEssendo ubicato nel medio appennino, Calestano gode di un clima caldo e temperato caratterizzato da inverni piuttosto rigidi, nei quali facilmente la temperatura scende sotto zero, ed estati calde. La temperatura media annua \u00e8 di circa 11.4\u00a0\u00b0C, il mese pi\u00f9 caldo \u00e8 luglio, il pi\u00f9 freddo gennaio. Le temperature medie variano durante l'anno di 20.2\u00a0\u00b0C.\nLa piovosit\u00e0 media annua si attesta intorno agli 866\u00a0mm, le precipitazioni pi\u00f9 intense avvengono i primavera e autunno, mentre i periodi pi\u00f9 secchi sono l'inverno e l'estate. Durante i mesi invernali, le precipitazioni assumono non di rado carattere nevoso che, in taluni casi, possono anche generare notevoli accumuli al suolo.\nDi seguito si riporta una tabella riassuntivi dei principali dati meteorologici:\nOrigini del nome.\nIl toponimo ha origine latina; Calestano deriverebbe infatti dal prediale \"Callistanus\", riferibile a un certo \"Callistus\", possidente romano proprietario di fondi agricoli nella zona.\nStoria.\nOrigini.\nIl territorio di Calestano risultava popolato gi\u00e0 nel neolitico; risalgono infatti all'incirca al 5000 a.C. alcuni strumenti in pietra rinvenuti nei pressi di Marzolara.\nSono invece databili all'incirca nel 3000 a.C., in piena et\u00e0 del rame, vari oggetti scoperti nel tempo in varie localit\u00e0 nei dintorni.\nDurante l'et\u00e0 del bronzo, intorno al 1500 a.C., la zona era abitata dai Liguri, che fondarono un castellaro a monte di Fragno; allo stesso popolo \u00e8 riferibile una tomba risalente alla fine del IV secolo a.C., portata alla luce nei pressi di Casa Selvatica.\nIn epoca romana sorsero qua e l\u00e0 piccoli villaggi e fattorie, nelle posizioni pi\u00f9 favorevoli allo sfruttamento agricolo; di quell'epoca sopravvivono ancora alcuni toponimi delle localit\u00e0 dell'odierno comune, tra cui quello di Calestano.\nMedioevo.\nIn et\u00e0 medievale gli antichi insediamenti romani e la rete viaria si mantennero pressoch\u00e9 inalterati. A presidio della vallata furono edificati tra l'XI e il XIII secolo, probabilmente dal Comune di Parma, i castelli di Calestano, Marzolara, Alpicella, Vigolone e Ravarano; mentre quest'ultimo fu acquistato nel 1214 dal marchese Pelavicino Pallavicino, gli altri furono donati nel 1249 al conte di Lavagna Alberto Fieschi. Nel 1275 il cardinale Ottobono Fieschi, futuro papa Adriano V, nomin\u00f2 suo erede di tali terre il fratello Percivalle; alla morte di quest'ultimo nel 1290 subentrarono i nipoti Luca, Carlo e Ottobono del ramo di Torriglia, che nel 1313 ne furono investiti dall'imperatore del Sacro Romano Impero Enrico VII di Lussemburgo.\nNel 1370 il Signore di Milano Bernab\u00f2 Visconti, temendo possibili attacchi da parte del marchese di Ferrara Niccol\u00f2 II d'Este, fece costruire a Calestano una fortezza a difesa della vallata.\nNel 1409 il Parmense fu conquistato dal marchese Niccol\u00f2 III d'Este, che nel 1420, al termine di aspri scontri, per mantenere il possesso di Reggio, fu costretto a cederlo al duca di Milano Filippo Maria Visconti. Tuttavia, i Fieschi rimasero fedeli all'Estense e il Visconti nel 1426 incaric\u00f2 il condottiero Pier Maria I de' Rossi di conquistare le terre della val Baganza in loro possesso; Pietro pose l'assedio alla rocca di Marzolara, che dopo 24 giorni di bombardamenti capitol\u00f2; il Duca assegn\u00f2 quindi il maniero al Rossi e invi\u00f2 Niccol\u00f2 de' Terzi, il Guerriero, a presidiarlo. Pier Maria si spost\u00f2 quindi a Calestano, ove costru\u00ec una bastia di fronte al castello di Gian Luigi Fieschi, che fu ferito e arrestato nel tentativo di espugnarla.\nLa guerra prosegu\u00ec per anni in tutto il Parmense e nel 1431 Niccol\u00f2 Piccinino promise al conte Gian Luigi Fieschi la restituzione dei castelli di Marzolara, Calestano e Vigolone al termine del conflitto, con la clausola che nel frattempo rimanessero nelle mani di Niccol\u00f2 de' Terzi, il Guerriero; per questo ordin\u00f2 al referendario del Comune di Parma Anton Simone Butigelli di consegnarli al Guerriero. Ne fu per\u00f2 successivamente investito Baldo Soardi, che nel 1438 fu scomunicato dal vescovo Delfino della Pergola per non aver consegnato alla Diocesi di Parma le decime raccolte dagli abitanti di Fragno. Nel 1439 Filippo Maria Visconti assegn\u00f2 quindi i feudi al cancelliere di Niccol\u00f2 Piccinino Albertino de' Cividali e successivamente ai conti di Canino e a Giovanni da Oriate; nel 1443, al termine della guerra, il Duca restitu\u00ec i castelli di Calestano, Marzolara e Vigolone al conte Giannantonio Fieschi in segno di riconoscenza per la sua devozione.\nTuttavia, nel 1465 il duca di Milano Francesco Sforza invest\u00ec del feudo il condottiero Giorgio da Gallese, al quale subentr\u00f2 nel 1474 Giorgio del Carretto; l'anno seguente il duca Galeazzo Maria Sforza assegn\u00f2 Calestano al consigliere ducale Pietro Landriani, al quale succedette nel 1498 il figlio Jacopo; l'anno seguente, per\u00f2, a causa delle proteste da parte degli abitanti, il duca Ludovico il Moro gli revoc\u00f2 l'investitura e restitu\u00ec il maniero a Gian Luigi Fieschi, alla cui scomparsa il feudo fu ereditato, insieme a quelli di Vigolone, Grondona, Garbagna, Loano e a una quota di quello di Varzi, dai figli Scipione e Sinibaldo.\nEt\u00e0 moderna.\nIl territorio fu interessato da altri scontri durante la guerra di Parma, quando nel 1551 le truppe imperiali guidate da Ferrante I Gonzaga occuparono la rocca di Vigolone e ne furono respinte dopo alcuni giorni dall'esercito del duca di Parma Ottavio Farnese.\nNel 1650 Carlo Leone e Claudio Fieschi vendettero i diritti su Calestano, Marzolara, Vigolone e Alpicella, sui loro manieri e sulle pertinenze al conte Camillo Tarasconi.\nA Ravarano rimasero invece quasi ininterrottamente i Pallavicino fino al 1687, quando il ramo della famiglia si estinse; la Camera Ducale di Parma avoc\u00f2 a s\u00e9 tutti i diritti sul feudo, che cedette ai fratelli Gian Simone e Lelio Boscoli; nel 1707 il marchese Andrea Boscoli ne ottenne la permuta con Berceto. Nel 1728 il castello fu quindi assegnato al conte Paolo Anguissola, al quale subentr\u00f2 nel 1752 il conte Beltramo Cristiani, governatore di Mantova; alla sua morte nel 1758 Ravarano pass\u00f2 ai figli Gianfrancesco e Luigi.\nEt\u00e0 contemporanea.\nIn seguito alla conquista del ducato di Parma e Piacenza da parte dei francesi, nel 1805 per decreto napoleonico tutti i diritti feudali furono aboliti e l'anno seguente Calestano divenne sede di comune (o \"mairie\").\nDopo l'Unit\u00e0 d'Italia furono tracciate nuove strade, tra cui quella di fondovalle e quella di collegamento con Langhirano, che favorirono lo sviluppo economico della zona; tuttavia, mentre i centri di Calestano e Marzolara incrementarono notevolmente il proprio numero di abitanti, le frazioni montane si spopolarono gradualmente.\nNel 1890 il territorio comunale fu ridotto in seguito alla cessione della frazione di Casaselvatica al comune di Berceto.\nNel 1910 fu inaugurata la tranvia Parma-Marzolara, per collegare la citt\u00e0 alla frazione, che divenne meta di turismo sciistico; la linea sarebbe rimasta attiva fino al 1952.\nDurante la seconda guerra mondiale, nel periodo dell'occupazione tedesca e della Repubblica Sociale Italiana, il centro di Calestano fu colpito dai bombardamenti alleati, che causarono anche il crollo di parte della chiesa di San Lorenzo. Negli stessi anni i coniugi Ostilio e Amelia Barbieri, con la connivenza del maresciallo dei carabinieri Giacomo Avenia e del podest\u00e0 Ugo Gennari, trovarono rifugio ai tre componenti della famiglia ebrea dei Mattei, profughi fiumani; il parroco don Ernesto Ollari li nascose nella frazione di Canesano, ove rimasero fino alla Liberazione; per questo, il 2 agosto 1999, l'Istituto Yad Vashem di Gerusalemme confer\u00ec a Ostilio e Amelia Barbieri, Giacomo Avenia ed Ernesto Ollari l'onorificenza di giusti tra le nazioni.\nSimboli.\nStemma.\nLo stemma comunale \u00e8 definito dal Decreto regio del 24 febbraio del 1927 concesso dal re d'Italia Vittorio Emanuele III di Savoia come:\nLe due porzioni dello stemma riprendono i blasoni delle antiche famiglie feudatarie di Calestano: superiormente i Fieschi e inferiormente i Tarasconi.\nMonumenti e luoghi d'interesse.\nArchitetture religiose.\nChiesa di San Lorenzo.\nMenzionata per la prima volta nel 1230, la chiesa romanica fu ampliata verso la fine del XVI secolo; notevolmente modificata in stile neoclassico agli inizi del XVIII secolo, fu dotata di una facciata neorinascimentale nel 1907; pesantemente danneggiata dai bombardamenti alleati nel 1944, fu ristrutturata tra il 1949 e il 1950, con la riedificazione del prospetto principale modernista su disegno dell'architetto Italo Costa e la realizzazione delle decorazioni interne ad opera del pittore Regolini; restaurata tra il 1985 e il 2007, fu colpita dal terremoto del 2008 e ristrutturata tra il 2009 e il 2011. Il tempio, affiancato da tre cappelle per lato, conserva al suo interno numerose opere d'arte, tra cui l'altare maggiore in marmi policromi e il coro in legno, provenienti dalla chiesa di Santa Maria del Carmine di Parma.\nChiesa di San Pietro Apostolo.\nMenzionata per la prima volta nel 1230, la chiesa romanica di Fragno fu danneggiata da una frana intorno alla met\u00e0 del XVII secolo e abbattuta; ricostruita nel 1660 circa in forme barocche in posizione pi\u00f9 sicura, fu arricchita della nuova facciata neoclassica nel 1858 e decorata internamente nel 1954. Il luogo di culto, affiancato da quattro cappelle e ornato con lesene e affreschi, conserva vari arredi e dipinti seicenteschi.\nChiesa di San Giacomo Apostolo.\nMenzionata per la prima volta nel 1230, la chiesa romanica di Vallerano fu parzialmente ricostruita all'incirca tra il 1691 e il 1715; dotata del campanile nei primi anni del XIX secolo, fu ristrutturata nel 1975; danneggiata dal terremoto del 2008, fu interamente restaurata e consolidata tra il 2016 e il 2017. Il luogo di culto in pietra, affiancato da due cappelle e decorato internamente con lesene, \u00e8 internamente decorato con lesene e affreschi in stile eclettico.\nChiesa dei Santi Gervaso e Protaso.\nMenzionata per la prima volta nel 1230, la chiesa romanica di Ramiano fu completamente ristrutturata in forme neoclassiche nel corso del XVIII secolo; modificata nel 1900, fu restaurata tra il 1980 e il 2000. Il luogo di culto, affiancato da due cappelle, conserva una pala d'altare barocca e una croce astile argentea risalenti al XVII secolo.\nChiesa di San Pietro e Santa Maria della Pace.\nMenzionata per la prima volta nel 1230, la piccola chiesa romanica di Marzolara, modificata nella zona absidale nel XV secolo, fu riadattata a salone parrocchiale nel 1915, in seguito alla costruzione in adiacenza di un nuovo ampio tempio con due cappelle, progettato dall'architetto Alfredo Provinciali; arricchito nel 1928 della facciata eclettica su disegno dell'architetto Camillo Uccelli, il luogo di culto modernista fu affiancato tra il 1950 e il 1962 da altre quattro cappelle e da due locali di servizio e decorato internamente nel 1963 da Manlio Manuati; elevato nel 1969 a santuario diocesano dedicato a santa Maria della Pace, fu colpito dal terremoto del 2008 e ristrutturato tra il 2010 e il 2013. L'edificio, ornato nella navata con lesene e affreschi, conserva nell'ancona barocca dell'altare maggiore la venerata statua seicentesca della \"Madonna della Pace\", proveniente dall'oratorio di Santa Maria della Pace di Parma.\nChiesa dell'Annunciazione di Maria Vergine.\nMenzionata per la prima volta nel 1493, la cappella romanica di Canesano, danneggiata da una frana nella seconda met\u00e0 del XIX secolo, nel 1888 fu abbattuta e ricostruita in stile neoclassico in posizione pi\u00f9 sicura; dotata nel 1925 di un nuovo campanile, la chiesa fu modificata nel 1952 con l'aggiunta delle due cappelle laterali e decorata internamente. La chiesa, ornata con lesene e affreschi, conserva un pregevole fonte battesimale quattrocentesco in pietra.\nChiesa di San Giovanni Battista.\nMenzionata per la prima volta nel 1230, la cappella romanica di Vigolone, elevata a sede parrocchiale nel 1564, fu abbattuta nel 1897 e completamente ricostruita a poca distanza; completata nel 1929 con la facciata e il campanile, la nuova chiesa fu decorata internamente tra il 1931 e il 1935. Il luogo di culto, ornato con lesene doriche e affreschi a motivi geometrici e floreali, \u00e8 affiancato dalla canonica in pietra, risalente al 1594.\nChiesa di San Bartolomeo.\nCitata per la prima volta nel 1230, l'antica chiesa di Ravarano, posta in localit\u00e0 Borello, fu distrutta da una frana nel 1589; ricostruita a Villa tra il 1602 e il 1676 in stile tardo-rinascimentale, fu ampliata agli inizi del XVIII secolo e modificata tra il 1905 e il 1920; decorata internamente nel 1934, fu arricchita della nuova facciata neoromanica nel 1949; danneggiata dal terremoto nel 2008, fu ristrutturata tra il 2009 e il 2013. Il tempio, decorato con affreschi a grottesche sulle volte, conserva una pala d'altare settecentesca.\nOratorio della Beata Vergine della Cintura.\nMenzionato per la prima volta nel 1230, l'oratorio di Iano fu ricostruito nel 1630 in semplici forme barocche da Pellegrino Coruzzi e restaurato tra il 1950 e il 1960. Il luogo di culto, rivestito esternamente in arenaria, \u00e8 decorato internamente con lesene e affreschi.\nArchitetture militari.\nCastello di Ravarano.\nEdificato nell'XI secolo dal Comune di Parma, il castello di Ravarano fu acquistato dai Pallavicino nel 1214; distrutto nel 1267 dai ghibellini parmigiani, fu riedificato dopo pochi anni; passato di mano pi\u00f9 volte a partire dal 1687, appartiene oggi alla famiglia Nanni Fainardi. Severo edificio dai tratti fortemente difensivi, si sviluppa prevalentemente su due distinti corpi a pianta rettangolare, culminanti a nord in un massiccio torrione.\nCastello.\nMenzionato per la prima volta nel 1249 nell'atto di donazione al conte Alberto Fieschi, il castello di Calestano fu conquistato nel 1426, per conto del duca Filippo Maria Visconti, da Pier Maria I de' Rossi; assegnato successivamente a Niccol\u00f2 Guerriero, ad Albertino de' Cividali, ai conti di Canino e a Giovanni da Oriate, fu restituito nel 1443 al conte Giannantonio Fieschi; ceduto nel 1465 al condottiero Giorgio da Gallese, pass\u00f2 nel 1474 a Giorgio del Carretto, poi nel 1475 a Pietro Landriani e nel 1498 a suo figlio Jacopo, per essere infine reso a Gian Luigi Fieschi negli anni seguenti; alienato nel 1650 al conte Camillo Tarasconi, fu completamente abbandonato e cadde in rovina, fino alla sua completa scomparsa.\nCastello di Marzolara.\nMenzionato per la prima volta nel 1249 nell'atto di donazione al conte Alberto Fieschi, il castello di Marzolara fu conquistato nel 1426, per conto del duca Filippo Maria Visconti, da Pier Maria I de' Rossi, che lo fortific\u00f2; assegnato successivamente a Niccol\u00f2 Guerriero, ad Albertino de' Cividali, ai conti di Canino e a Giovanni da Oriate, fu restituito nel 1443 al conte Giannantonio Fieschi; successivamente abbandonato, cadde in degrado; alienato nel 1650 al conte Camillo Tarasconi, scomparve in epoca imprecisata e sulle sue rovine fu costruita entro il 1804 una casa colonica.\nCastello di Alpicella.\nMenzionato per la prima volta nel 1247, il castello di Alpicella, appartenente a Giacomo Rossi di Berceto, fu occupato nel 1267 dai ghibellini e successivamente distrutto dalle forze guelfe del Comune di Parma; donato nel 1249 ai conti di Lavagna Fieschi, fu alienato nel 1650 al conte Camillo Tarasconi; abbandonato, scomparve in epoca imprecisata.\nCastello di Vigolone.\nMenzionato per la prima volta nel 1247, il castello di Vigolone, appartenente a Lanfranco da Cornazzano, fu donato nel 1249 ai conti di Lavagna Fieschi; conquistato nel 1246 dalle truppe di Filippo Maria Visconti, fu assegnato in seguito a Niccol\u00f2 Guerriero, ad Albertino de' Cividali, ai conti di Canino e a Giovanni da Oriate, per essere infine restituito nel 1443 al conte Giannantonio Fieschi; occupato per alcuni giorni dalle truppe imperiali durante la guerra di Parma nel 1551, fu alienato nel 1650 al conte Camillo Tarasconi; abbandonato, cadde in profondo degrado; ne sopravvivono soltanto alcune tracce, seminascoste dalla folta boscaglia sulla cima del monte nei pressi dell'abitato.\nArchitetture civili.\nPalazzo Coruzzi Barbieri.\nEdificato nel XVIII secolo, il palazzo, interamente rivestito in pietra, \u00e8 caratterizzato dalla presenza di una corte su cui si apre un porticato ad arcate a tutto sesto; i due livelli superiori si affacciano attraverso un doppio loggiato, retto da pilastri in mattoni coronati da capitelli dorici; l'edificio \u00e8 accessibile attraverso un ampio portale a tutto sesto con cornice in arenaria, decorato con un medaglione.\nPalazzo Tarasconi.\nAppartenuto anticamente ai conti Tarasconi, il palazzo conserva alcune sale decorate con affreschi, parzialmente frammentari, raffiguranti alcune \"Quadrature architettoniche\" , una decorazione con \"No\u00e8 che esce dall'arca\" e \"La verit\u00e0 con la bilancia della giustizia\", eseguiti probabilmente da Girolamo Curti, detto \"il Dentone\", all'incirca nel 1629.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2014 la popolazione straniera residente era di 413 persone, pari al 19,5% della popolazione comunale. Le nazionalit\u00e0 sono complessivamente 24; quelle maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nBiblioteche.\n\u00c8 presente una biblioteca comunale intitolata \"L'Albero Maestro\".\nScuole.\nNel territorio di Calestano \u00e8 presente un polo scolastico, con sede nel capoluogo, che conta di: una scuola dell'Infanzia intitolata a \"Don Ernestino Ollari\", una scuola primaria denominata \"Verti-Ollari\", e una scuola secondaria inferiore intitolata a \"G. Micheli\", tutte e tre si trovano ubicate nel capoluogo.\nMusei.\nA Calestano \u00e8 presente un museo archeologico.\nCucina e prodotti tipici.\nTartufo nero di Fragno.\nRiconosciuto come P.A.T, il tartufo nero di Fragno \u00e8 una variet\u00e0 di \"tuber uncinatum\", di raccolta autunnale, diffuso nella zona di Fragno, frazione del comune posta a est del capoluogo che sorge in prossimit\u00e0 dello spartiacque tra le valli del torrente Parma e Baganza. La raccolta e la vendita nella zona PAT del tartufo nero di Fragno \u00e8 disciplinato dal Consorzio Qualit\u00e0 Tipica Val Baganza. La zona di raccolta \u00e8 caratterizzata da conformazioni geologiche a Flysh nella zona compresa fra il monte Sporno e il monte Bosso, il terreno nel quale cresce e si sviluppa sono terreni morbidi e relativamente sciolti, privi di ristagni d'acqua perch\u00e9 posti prevalentemente in pendenza, generalmente esposti a Nord, che si trovano ai margini o all'interno di boschi misti di latifoglie e compresi in una fascia altitudinale che va dai 500 ai 1000 m s.l.m.\nIl comune di Calestano fa parte dell\"Associazione Nazionale Citt\u00e0 del Tartufo.\"\nGastronomia.\nProdotti tipici sono i primi piatti a base di tartufo nero, si va dal risotto al tartufo nero di Fragno a primi piatti a base di pasta all'uovo come tagliatelle condite con scaglie di tartufo, paste ripiene e in abbinamento a sedano e uovo.\nIl comune di Calestano fa parte dell'itineriario eno-gastronomico della \"Strada del Prosciutto e dei Vini dei Colli di Parma.\"\nManifestazioni ed eventi.\nDal 1991 da met\u00e0 ottobre a met\u00e0 novembre si svolge nel capoluogo la Fiera del Tartufo di Fragno, dove accanto ad iniziative gastronomiche vengono organizzate anche gare che premiamo sia i cani migliori che i raccoglitori dei tartufi di maggiori dimensioni. Durante la manifestazione si svolge anche l'asta per la vendita dei tartufi.\nGeografia antropica.\nUrbanistica.\nIl paese, adagiato sulla sponda destra del torrente Baganza, si sviluppa lungo l'asse viario principale costituito dalla fondovalle della Val Baganza, fra la strada e il fiume sono collocati i principali insediamenti industriali, mentre il centro storico rimane a est della provinciale stessa. La rotonda a centro paese d\u00e0 accesso da una parte al ponte sul Baganza che collega il paese con Terenzo e la Val Taro, dall'altra da l'accesso al centro storico vero e proprio del paese.\nFrazioni.\nMarzolara.\nMarzolara \u00e8 la frazione principale del comune, posta 5\u00a0km circa a nord del capoluogo, in corrispondenza di un ponte sul torrente Baganza, conta circa 530 abitanti, pi\u00f9 di un quarto dell'intera popolazione comunale. Ritrovamenti di strumenti in pietra fanno desumere che la localit\u00e0 fosse abitata sin dal neolitico, mentre in tempi pi\u00f9 recenti, nel medioevo, si ha menzione di un piccolo borgo con cappella citata per la prima volta nel 1230. Sede di una rocca che fu al centro di assedi e cambi di propriet\u00e0 nel XV secolo, Marzolara divenne feudo dei conti Tarasconi sulla met\u00e0 del XVII secolo e rimase sotto la loro influenza sino all'abolizione napoleonica dei diritti feudali. Unita a Calestano, fu capolinea di una tramvia che collegava la Val Baganza a Parma. Fra i monumenti da ricordare la chiesa di San Pietro e Santa Maria della Pace, mentre dell'antico maniero non vi \u00e8 pi\u00f9 traccia.\nFragno.\nPosta a 3\u00a0km a est del capoluogo, su di un pianoro che si erge a 656\u00a0m s.l.m. alle pendici del monte Sporno e in prossimit\u00e0 dello spartiacque fra le valli del Baganza e del Parma, Fragno \u00e8 una piccola frazione di circa 70 abitanti, famosa perch\u00e9 al centro dell'areale di raccolta del tartufo nero che prende appunto la denominazione dalla frazione stessa. Da menzionare fra i monumenti \u00e8 la chiesa di San Pietro Apostolo. Fragno \u00e8 attraversata dalla strada provinciale 61 che collega Calestano a Langhirano.\nRavarano.\nMentre Marzolara \u00e8 collocata 5\u00a0km a valle di Calestano, Ravarano sorge in posizione quasi simmetrica rispetto al capoluogo, nella parte alta della Val Baganza, 4,5\u00a0km a sud di Calestano, a mezza costa lungo la provinciale che collega Calestano a Berceto, in prossimit\u00e0 del confine meridionale del comune.\nLa storia della frazione \u00e8 intimamente connessa con quella del suo castello sorto come bastione di vedetta e a protezione della valle contro le incursioni provenienti dalla Lunigiana. Fu feudo dei Pallavicino dagli inizi del XIII secolo fino all'estinzione del ramo del casato avvenuta nel 1687. Dopo essere passato alla Camera Ducale e alla famiglia Boscoli poi divenne feudo di Paolo Anguissola prima e dei conti Cristiani poi sino all'abolizione dei poteri feudali del 1805.\nDi interesse architettonico oltre al castello, integro ma non visitabile, la chiesa di San Bartolomeo, mentre dal punto di vista naturalistico nel territorio della frazione, in localit\u00e0 Chiastra, si trovano i Salti del Diavolo.\nFrazioni minori.\nVallerano e Ramiano sorgono presso Marzolara, sempre sulla sponda destra del Baganza, rispettivamente a 5,5\u00a0km dal capoluogo a un'altezza di 516\u00a0m s.l.m. alle pendici del monte Sporno e a 3,3\u00a0km dal capoluogo a un'altezza di 545\u00a0m s.l.m; degna di interesse sono la chiesa di San Giacomo Apostolo a Vallerano e la chiesa dei Santi Gervasio e Protaso a Ramiano.\nCanesano invece sorge a sud del capoluogo, a una distanza di 3,3\u00a0km e a un'altezza di 795\u00a0m s.l.m su di un piccolo altopiano nella valle del rio Spingone. Degni di nota la chiesa dell'Annunciazione di Maria Vergine e l'oratorio di Sant'Agata ad Alpicella, mentre del castello non rimangono tracce.\nVigolone sorge infine presso uno sperone di roccia a circa 3\u00a0km dal capoluogo a un'altezza di 853\u00a0m s.l.m.; nella frazione si trova la chiesa di San Giovanni Battista, mentre del locale castello rimangono solo pochi ruderi mimetizzati nei boschi.\nEconomia.\nDal punto di vista economico, nonostante il calo degli addetti, l'agricoltura riveste un ruolo importante, principalmente si producono cereali, foraggi, uva e frutta. Anche la zootecnia \u00e8 piuttosto sviluppata con allevamenti bovini, suini e avicoli. Nel settore industriale sono presenti aziende alimentari nel settore lattiero-caseario, aziende operanti nel settore metalmeccanico, nel settore edile delle costruzioni e di produzioni di articoli in plastica e macchinari elettrici. Nel terziario \u00e8 presente una struttura distributiva relativa al commercio all'ingrosso e servizi di base incluso quello bancario, sono anche presenti sul territorio strutture ricettive per la ristorazione e il soggiorno.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSindaci eletti dal Consiglio comunale.\n \n \nInfrastrutture e trasporti.\nCalestano \u00e8 attraversata dalla strada di fondovalle della Val Baganza che consente lo sbocco in pianura passando per Felino, inoltre passando per Terenzo si pu\u00f2 raggiungere la strada statale n. 62 della Cisa che \u00e8 posta a circa 8\u00a0km dal capoluogo. I collegamenti ferroviari sono consentiti dalla stazione posta a 15\u00a0km lungo la ferrovia Pontermolese. Calestano fa parte della Comunit\u00e0 Montana \"Appennino Parma Est\".\nTra il 1910 e il 1954 la frazione di Marzolara fu capolinea di una tranvia per Parma.\nSport.\nSul territorio comunale vi sono due squadre di calcio: l'AC Marzolara e la ASD Calestanese che militano per il campionato 2019/20 nel campionato di prima categoria girone B."}
{"id": "29550", "revid": "124823076", "url": "https://it.wikipedia.org/wiki?curid=29550", "title": "Collecchio", "text": "Collecchio (\"Col\u00e8cc'\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\nCollecchio sorge sulla riva destra del fiume Taro, a una decina di chilometri a sud-ovest di Parma, cui \u00e8 collegato attraverso la strada statale 62 della Cisa e la linea ferroviaria Parma-La Spezia.\nIl territorio comunale \u00e8 quasi totalmente pianeggiante, a eccezione della zona collinare su cui si trova una porzione del centro di Collecchio, sviluppata attorno alla pieve di San Prospero. Dal margine sud-ovest dell'abitato si sviluppa il parco naturale regionale dei Boschi di Carrega, che prosegue nell'adiacente comune di Sala Baganza.\nStoria.\nLe pi\u00f9 antiche tracce umane rinvenute nella zona risalgono al Paleolitico, ma i primi insediamenti sorsero probabilmente durante l'et\u00e0 del bronzo, quando i Terramaricoli edificarono due villaggi palafitticoli al Torrazzo di Madregolo e sul Poggio di Collecchio.\nIn epoca romana si svilupp\u00f2, forse nella zona del Poggio, il centro di \"Sustrina\" o \"Sustizia\", importante per la collocazione lungo la prosecuzione della Via Aemilia Scauri che, passando per \"Forum Novum\", univa Parma a Luni; l'insediamento, rivale della vicina citt\u00e0 di Parma, fu raso al suolo nel 27 a.C. per volere dell'imperatore Ottaviano Augusto.\nDopo la caduta dell'Impero romano d'Occidente, nella zona i Longobardi fondarono alcuni piccoli centri abitati, come testimoniato dal rinvenimento di alcune sepolture.\nGi\u00e0 in epoca altomedievale la vicinanza con la via Francigena, percorsa dai pellegrini diretti dal Nord Europa alla citt\u00e0 di Roma, favor\u00ec l'edificazione della pieve di San Martino a \"Mecritulus\" e di quella di San Prospero a \"Colliculum\" (col significato di \"piccolo colle\"), oltre alla costruzione di numerosi xenodochi per viandanti.\nTuttavia, il primo documento che attesti l'esistenza di un nucleo abitato risale al 929, quando il territorio dipendeva direttamente dall'autorit\u00e0 episcopale di Parma; nel 995 il vescovo Sigefredo II don\u00f2 al Capitolo della Cattedrale di Parma la \"curte\" di \"Coliclo\", insieme a numerose altre del Parmense.\nFu forse costruito nell'XI secolo il castello di Collecchio, che, pi\u00f9 che un maniero nel senso del termine, era probabilmente un palazzo comitale fortificato; l'edificio, che sorgeva sul luogo dell'odierna villa Paveri Fontana, fu menzionato in un documento del 1073, in cui il vescovo Everardo conferm\u00f2 alla badessa Berta del monastero di San Paolo la propriet\u00e0 di alcuni beni nella corte di Collecchio.\nNel 1195 l'imperatore del Sacro Romano Impero Enrico VI di Svevia conferm\u00f2 al vescovo Obizzo Fieschi il possesso del feudo; tuttavia, anche il Comune di Parma vantava diritti sul luogo e un accordo fu raggiunto solo nel 1221, in seguito all'intervento del papa Onorio III, che assegn\u00f2 al vescovo di Parma il potere su Collecchio, Colorno, Poviglio, Gualtieri, Montecchio, Castrignano, Corniglio, Rigosa, Vallisnera, Berceto, Terenzo, Pietrabalza, Pietramogolana, Corniana e Bardone.\nNel 1303 i Rossi, da tempo proprietari di numerose terre nella zona di Collecchio, si rifugiarono in seguito alla loro cacciata da Parma nel loro castello di Mancapane, che probabilmente sorgeva sul Poggio; due anni dopo Giberto III da Correggio attacc\u00f2 il maniero; durante gli aspri scontri, l'edificio fu distrutto, ma anche l'adiacente borgo di Collecchio fu devastato.\nSorte analoga tocc\u00f2 nel 1325 al castello vescovile, che fu attaccato e raso al suolo dalle truppe dei Pallavicino alleate del signore di Milano Azzone Visconti; nel 1335 i parmigiani lo ricostruirono, ma l'anno successivo gli Scaligeri lo assaltarono e lo distrussero nuovamente.\nIl borgo di Collecchio, dipendente dal Comune di Parma, sub\u00ec nel 1417 le scorrerie di Alberico II da Barbiano; per questo gli abitanti nel 1428 edificarono una bastia difensiva, ma il podest\u00e0 di Parma Rolando Lampugnani la fece demolire per evitare che potesse cadere in mani nemiche. Nel 1449 la localit\u00e0 fu interessata ancora da scontri tra Jacopo Piccinino, che, alleato dai parmigiani, si asserragli\u00f2 a Collecchio, e Pier Maria II de' Rossi, che, alleato di Francesco Sforza, si stanzi\u00f2 nel castello di Felino.\nTornato nelle mani dei parmigiani, il feudo nel 1513 fu occupato dalla contessa Sanvitale di Sala Baganza, ma nel 1522 il conte Girolamo lo rivendette al Comune di Parma.\nNei decenni seguenti i marchesi Prati, poi Dalla Rosa Prati, iniziarono ad acquistare terre ed edifici a Collecchio, ove nel 1574 fecero costruire, sui resti del palazzo comitale, la loro villa estiva; si occuparono anche, in nome dei Farnese, di incarichi amministrativi sia in citt\u00e0 che nel borgo. Nel 1777 furono insigniti da parte del duca Ferdinando di Borbone dei diritti feudali su Collecchio, Collecchiello e Madregolo, che mantennero fino alla loro abolizione sancita da Napoleone nel 1805.\nL'anno seguente Collecchio divenne sede di Comune (o \"mairie\"), comprendente anche le frazioni di Collecchiello, Madregolo e Giarola; Gaiano, appartenente a Sala Baganza, e Ozzano Taro, appartenente a Fornovo di Taro, furono aggregate dopo l'Unit\u00e0 d'Italia; San Martino Sinzano, comune autonomo istituito per decreto napoleonico, fu annesso nel 1866, perdendo parte del territorio a vantaggio dei comuni limitrofi di Parma e San Pancrazio Parmense.\nDurante la seconda guerra mondiale, nel 1944 Collecchio sub\u00ec in pi\u00f9 occasioni le incursioni degli aerei alleati, che causarono molteplici vittime; oltre al centro abitato, nel mese di luglio di quell'anno fu colpita la polveriera che sorgeva nei pressi di Pontescodogna. Il paese fu liberato il 27 aprile 1945 grazie all'azione dei soldati dell'esercito brasiliano.\nMonumenti e luoghi d'interesse.\nArchitetture religiose.\nPieve di San Prospero.\nEdificata originariamente in stile romanico lombardo verso la fine dell'XI secolo, la pieve, posta lungo la Via Francigena, fu ampliata nel XIII secolo e parzialmente modificata nel XV, nel XVI e nel XVIII; nel XX secolo fu avviata una serie di lavori finalizzata a ripristinare l'aspetto romanico lombardo della chiesa, che comportarono nel 1912 la demolizione delle cappelle laterali cinquecentesche, nel 1922 l'edificazione della torre campanaria e nel 1935 la ricostruzione della facciata; dell'edificio originario restano le absidi laterali e i pilastri con capitelli della navata centrale, mentre della ristrutturazione duecentesca rimangono l'abside rettangolare nel mezzo, la torre-tiburio, il portale d'ingresso e l'impianto basilicale a tre navate, coperte da quattrocentesche volte a crociera; all'interno sono inoltre conservati la calcarea fonte battesimale romanica e un marmoreo bassorilievo raffigurante il \"Battesimo di Cristo\", in stile bizantino, entrambi risalenti al XIII secolo.\nChiesa di San Martino.\nEdificata probabilmente nel XII secolo, dopo la distruzione della pieve di Garfagnana a causa di una rovinosa piena del fiume Taro, la chiesa romanica di Madregolo fu quasi completamente ricostruita in stile barocco nel 1636, riutilizzando parte dei materiali dell'antico edificio; il tempio conserva, murati negli spigoli del campanile, quattro capitelli raffiguranti gli \"Evangelisti\", risalenti al XII secolo; all'interno sono inoltre presenti vari dipinti seicenteschi, settecenteschi e ottocenteschi, tra cui la pala rappresentante \"San Martino e il povero\".\nChiesa di San Nicomede.\nEdificata originariamente in stile romanico all'interno della corte rurale medievale di Giarola, all'epoca appartenente al monastero di San Paolo di Parma, la chiesa fu menzionata per la prima volta in una bolla pontificia del 1187; modificata nel 1760 in stile neoclassico, fu quasi completamente distrutta dai bombardamenti alleati della seconda guerra mondiale; ricostruita nel 1950 nelle originarie forme romaniche, fu restaurata nel 2014; il luogo di culto conserva della struttura originaria parte dei muri esterni, decorati con un motivo ad archetti pensili in cotto; all'interno ospita alcune opere di pregio risalenti al XVII e XVIII secolo.\nChiesa di San Martino.\nEdificata originariamente entro il XIII secolo, la chiesa di San Martino Sinzano divenne sede parrocchiale soltanto alla fine del XV; completamente ricostruita in stile barocco nel 1753, fu successivamente restaurata nel 1959, nel 1983 e nel 2003; al suo interno conserva due antichi dipinti di pregio, raffiguranti il \"Sacro Cuore\", realizzato da Domenico Muzzi, e l\"'Adorazione dei pastori\".\nChiesa di San Vitale.\nMenzionata per la prima volta nel 995, l'antica cappella di Lemignano fu abbattuta e ricostruita tra il 1837 e il 1838 in forme neoclassiche; restaurata intorno al 1960, la chiesa \u00e8 internamente decorata con paraste doriche, fregi e affreschi sulle volte a botte della navata, delle quattro cappelle e del presbiterio absidato.\nChiesa di San Pietro.\nMenzionata per la prima volta nel 1141, la chiesa di Ozzano Taro fu completamente ricostruita in stile barocco tra il 1750 e il 1756; restaurata a pi\u00f9 riprese, fu ristrutturata internamente nel 1964; il luogo di culto conserva alcune opere di pregio, tra cui i dipinti raffiguranti la \"Madonna col Bambino e santi\" e il \"Battesimo di Ges\u00f9\", risalenti al XVII secolo, e la \"Madonna dell'Umilt\u00e0\", realizzata nel XVIII secolo.\nArchitetture militari.\nCastello di Collecchio.\nCostruito forse nell'XI secolo, l'edificio, bench\u00e9 noto come \"castello di Collecchio\", era probabilmente un palazzo comitale fortificato, eretto per volere dei vescovi di Parma quale presidio del borgo; menzionato per la prima volta nel 1073, nel 1325 fu raso al suolo dalle truppe dei Pallavicino alleate dei Visconti; ricostruito dai parmigiani nel 1335, fu nuovamente distrutto l'anno seguente dagli Scaligeri; riedificato dai collecchiesi nel 1428 in forme di bastia difensiva, fu demolito per ordine del podest\u00e0 di Parma e sui suoi resti fu costruita nel 1574 la villa Paveri Fontana.\nCastello di Mancapane.\nEdificato probabilmente sul Poggio entro il XIII secolo, forse per volere dei Rossi, il maniero nel 1303 fu scelto come rifugio dalla famiglia, in seguito alla sua cacciata da Parma, ma fu distrutto nel 1305 da Giberto III da Correggio; in parte ricostruito, secondo la tradizione pochi anni dopo avrebbe ospitato per una notte Dante Alighieri, che, lamentandosi del trattamento ricevuto, avrebbe rinominato l'edificio \"castello di Mancapane\" o \"Manchapan\"; abbandonato al degrado nei secoli successivi, durante la seconda guerra mondiale divenne la sede del comando locale delle truppe tedesche e fu per questo distrutto dagli alleati; i suoi ultimi resti furono demoliti nel 1963.\nCastello di Madregolo.\nDonato nel 1081 da Enrico IV di Franconia alla Diocesi di Parma, il castello di Madregolo fu assegnato verso il 1400 al condottiero Ugolotto Biancardo e nel 1409 ai conti Sanvitale; acquisito dai Terzi nel 1421 grazie all'intervento di Filippo Maria Visconti, fu successivamente abbattuto per ordine del Duca; ricostruito probabilmente nei decenni seguenti, fu forse successivamente distrutto da un incendio; secondo alcune ipotesi sui suoi resti fu edificata la corte dei Torrioni, ma secondo altre la fortezza originaria sarebbe sorta pi\u00f9 a nord, lungo strada Castellarso, oppure in corrispondenza dell'odierno alveo del fiume Taro.\nArchitetture civili.\nVilla Paveri Fontana.\nEdificata nel 1574 sui resti del \"castello di Collecchio\", la villa rinascimentale, residenza estiva del marchese di Collecchio Marcello Prati il seniore, fu probabilmente progettata dall'architetto Giovanni Boscoli, che si occup\u00f2 anche del restauro dell'arco del Bargello d'accesso al parco; modificata nel 1631 con la sopraelevazione della torretta, nel 1687 e nel 1703 fu internamente decorata per volere dei marchesi Dalla Rosa Prati con scenografici affreschi dai fratelli Ferdinando e Francesco Galli da Bibbiena, che ricostruirono anche la facciata in stile barocco e progettarono la monumentale fontana dei Tritoni posta al centro del cortile d'ingresso; ereditata alla fine del XIX secolo dai marchesi Paveri Fontana, l'ampia tenuta, trasmessa nel XX secolo ai conti Santucci Fontanelli, comprende inoltre l'antica corte a fianco della villa, con l'ex oratorio seicentesco intitolato alla Croce, dal 1976 sede della corale Collecchiese \"Mario Dellapina\"; accanto all'arco trionfale d'accesso sorge infine l'oratorio della Madonna di Loreto, costruito intorno al 1709 per volere della marchesa Fiorita Bajardi Prati.\nVilla Soragna.\nEdificata nelle forme neoclassiche dalla famiglia Tarchioni agli inizi del XIX secolo, la villa, alienata nel 1900 al marchese Guido Maria Meli Lupi di Soragna, fu ristrutturata in stile liberty probabilmente dall'architetto Antonio Citterio; acquistata nel 1972 dal Comune di Collecchio, fu dapprima adibita a scuola elementare e, dopo un accurato restauro effettuato nel 1997, a sede del centro culturale \"Villa Soragna\", della biblioteca comunale e di parte degli uffici comunali. Caratterizzata esternamente dall'elegante loggiato d'ingresso a sud e dall'alta torre panoramica, la struttura presenta al suo interno una pregevole sala interamente affrescata, oggi destinata a stanza di lettura, oltre a vari ambienti utilizzati per esposizioni temporanee. Il vasto parco, intitolato all'antifascista Fortunato Nevicati, \u00e8 aperto al pubblico e ospita un bar, spazi attrezzati e recinti per animali da cortile, oltre a una colonia di conigli nani in libert\u00e0.\nVilla del Ferlaro.\nCostruita nei pressi di Sala Baganza sul luogo di un preesistente casino di caccia tra il 1828 e il 1831, la villa neoclassica, commissionata all'architetto Paolo Gazola dalla duchessa di Parma Maria Luigia quale residenza estiva dei due figli Albertina e Guglielmo di Montenuovo, fu contestualmente arricchita di un grande giardino all'inglese progettato da Carlo Barvitius, che la colleg\u00f2 al vicino Casino dei Boschi attraverso un viale di cedri; donata nel 1835 alla Camera ducale di Parma, l'immensa tenuta pass\u00f2 nel 1847 ai duchi Borbone e, dopo l'Unit\u00e0 d'Italia, ai Savoia, che nel 1870 la cedettero in gran parte all'ingegner Severino Grattoni; alienata nel 1881 ai principi Carrega di Lucedio, fu successivamente frazionata tra gli eredi; acquistata nel secondo dopoguerra dall'imprenditore Renzo Salvarani, la villa del Ferlaro, circondata da un parco di 18 ettari, fu nuovamente rivenduta verso il 1980; completamente restaurata e adibita a sede per cerimonie, sfilate o manifestazioni, fu nuovamente messa in vendita nel 2016.\nVilla Bertozzi.\nEdificata a Collecchiello nel 1818 per volere del marchese Ludovico Bergonzi, la villa neoclassica, progettata secondo la tradizione dall'architetto Paolo Gazola o pi\u00f9 probabilmente dall'architetto Gaetano Canevari, fu acquistata successivamente dai conti Anguissola Scotti e nel XX secolo dagli imprenditori Bertozzi; nota anche come Villa Madonna degli Angeli, la grandiosa costruzione, sviluppata simmetricamente su tre corpi collegati da gallerie e caratterizzata dall'imponente pronao su due livelli coronato da frontone, sorge all'interno di un parco all'inglese di 30\u00a0000\u00a0m\u00b2; al suo interno contiene vari saloni decorati con stucchi e affreschi, tra cui la sala da pranzo ellittica con colonnato corinzio.\nCorte di Giarola.\nCostruita originariamente tra l'VIII e il IX secolo quale presidio fortificato per volere della casata del nobile franco Ingo, la struttura fu donata nel 1034 al monastero di San Paolo di Parma, che la trasform\u00f2 in una corte rurale indipendente, dotata di abitazioni, stalle, caseificio, mulino e chiesa romanica interna; modificata e ampliata a pi\u00f9 riprese nei secoli successivi, fu confiscata nel 1811 dal governo napoleonico e affittata a imprenditori agricoli; acquistata alla fine del XIX secolo dalla famiglia Montagna, fu adibita a fabbrica di conserva e caseificio con annesso allevamento di suini; danneggiata dai bombardamenti degli aerei alleati del 1945, che distrussero quasi completamente la chiesa di San Nicomede, fu in parte alienata nel 1957 all'imprenditore Ercole Azzali; caduta in degrado dopo la cessazione dell'attivit\u00e0 industriale, nel 1998 fu comprata dall'Ente Parco Fluviale Regionale del Taro, poi Ente di Gestione per i Parchi e la Biodiversit\u00e0 Emilia Occidentale, che ne avvi\u00f2 i lavori di ristrutturazione adibendone una parte a propria sede; al suo interno il grande edificio ospita inoltre il Museo del pomodoro, il Museo della pasta, il Museo del Parco del Taro, il Teatro alla Corte, due sale convegni e un ristorante.\nSociet\u00e0.\nEtnie e minoranze straniere.\nGli stranieri residenti a Collecchio al 31 dicembre 2013 sono 1.262 e rappresentano l'8,8% della popolazione residente.\nLa comunit\u00e0 straniera pi\u00f9 numerosa \u00e8 quella proveniente dalla Romania con il 19,9% di tutti gli stranieri presenti sul territorio, seguita dall'Albania (13,1%) e dalla Moldavia (9,8%):\nCultura.\nMusei.\nMuseo del pomodoro.\nCollocato al piano terreno dell'ala ovest della Corte di Giarola, il percorso espositivo \u00e8 suddiviso in sette sezioni dedicate alla storia del processo di lavorazione del pomodoro.\nMuseo della pasta.\nCollocato al primo piano dell'ala ovest della Corte di Giarola, il percorso espositivo \u00e8 suddiviso in sei sezioni dedicate al grano e alla storia del processo di produzione della pasta.\nMuseo Ettore Guatelli.\nCollocato all'interno del podere Bellafoglia di Ozzano Taro, il museo espone una ricchissima collezione di oggetti di uso quotidiano utilizzati dalle famiglie contadine del Parmense fino agli inizi del XX secolo.\nEconomia.\nIl comune divenne sede gi\u00e0 alla fine del XIX secolo di numerose industrie appartenenti al settore agro-alimentare, favorite dalla creazione della ferrovia Pontremolese, attiva tra Parma e Collecchio dal 1882; mentre molte delle pi\u00f9 piccole furono successivamente chiuse, sono ancora presenti nel territorio, oltre ad altre di dimensioni pi\u00f9 modeste, la Parmalat e la Rodolfi Mansueto S.p.A.\nInfrastrutture e trasporti.\nLa citt\u00e0 \u00e8 attraversata da nord-est a sud-ovest dalla strada statale 62 della Cisa e dalla linea ferroviaria Pontremolese, che serve il paese grazie alla stazione posta a margine del centro.\nTra il 1910 e il 1954 Collecchio fu servita dalle tranvie Parma-Fornovo e Parma-Marzolara; quest'ultima si diramava dalla prima in localit\u00e0 Stradella.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa principale squadra di calcio di Collecchio \u00e8 l'\"A.S.D. Polisportiva Il Cervo\"; la prima squadra milita nel girone B emiliano-romagnolo di prima categoria.\nA Collecchio ha sede dal 1996 il \"Villaggio Crociato\", centro sportivo del Parma Calcio.\nBaseball.\nIl \"Collecchio Baseball Club\" \u00e8 una societ\u00e0 polivalente (baseball e softball) iscritta nei campionati federali dal 1974; la sezione baseball milita in Serie A1 e la sezione softball in Serie A1; la societ\u00e0 utilizza l'impianto sportivo \"Giannino Zinelli\", che comprende un campo da baseball, uno da softball e uno per gli allenamenti, oltre alla palestra e alla Club House.\nNella cultura di massa.\nLetteratura.\nPresso la stazione di Collecchio \u00e8 ambientato il racconto noir Un treno per l'inferno di Giorgio Scerbanenco.\nCinema.\nA Collecchio, presso Villa Paveri Fontana, sono state girate all'inizio degli anni Sessanta alcune scene del film \"La parmigiana\" di Antonio Pietrangeli.\nLa frazione di Ozzano Taro ha ospitato alcune delle scene del film \"Fai bei sogni\" di Marco Bellocchio. Il regista piacentino ha deciso di ambientare nelle colline ozzanesi (nello specifico presso l'azienda vinicola Monte delle Vigne) la sequenza della festa di Elisa (B\u00e9r\u00e9nice Bejo).\nMusica.\nSulle rive del Lago della Svizzera nei Boschi di Carrega \u00e8 stato girato il videoclip musicale di \"Persi nel telefono\", canzone del gruppo indipendente italiano Tre allegri ragazzi morti (alla quale ha anche partecipato Jovanotti). Il video \u00e8 stato realizzato dal regista parmense Stefano Poletti con una particolare strumentazione che permette di catturare a 360\u00b0 tutta la scena ripresa."}
{"id": "29551", "revid": "74801", "url": "https://it.wikipedia.org/wiki?curid=29551", "title": "Castrocielo", "text": "Castrocielo \u00e8 un comune italiano di abitanti della provincia di Frosinone nel Lazio, e ricade nell'area storica nota come Alta Terra di Lavoro e nella Valle Latina.\nGeografia fisica.\nTerritorio.\nIl paese di Castrocielo si trova sui , delle ultime propaggini del Massiccio del Monte Cairo, che si affacciano sulla piana della valle del Liri, e fa parte della regione storica di Terra di Lavoro.\nIl territorio comunale, per la maggior parte compreso nella valle, si presenta pianeggiante e fortemente antropizzato, per la secolare attivit\u00e0 agricola dell'uomo. Diventa collinare in prossimit\u00e0 del Massiccio, raggiungendo i 732 metri con la vetta del Monte Castrocielo.\nNel territorio comunale scorre il ruscello \"Le forme d'Acquino\", che si origina sui versanti del Monte Cairo, e confluisce nel Liri, in un tratto tra Pontecorvo e San Giorgio a Liri.\nClima.\nClassificazione climatica: zona D, \nStoria.\nLe origini di Castrocielo risalgono alla fine del VI secolo d.C., quando gruppi di famiglie Aquinati, dopo la distruzione della loro citt\u00e0 ad opera dei Longobardi, si ridussero ad abitare sulla sommit\u00e0 del Monte Asprano.\nIl luogo era stato chiamato, sia per l'altezza del sito che per la presenza di fortificazioni, \"Castrum Coeli\" (lat. \"Castrum, -i\" n. \"Fortezza\" e \"Coelum, -i\" n. \"cielo\"). Quando nel 994, il ventottesimo Abate di Montecassino, Mansone, che da poco aveva avuto il possesso dell'intero territorio, sal\u00ec sulla montagna per erigervi fortificazioni, vi trov\u00f2 \u00ab\"nonnulla veterum\u2026 aedificia\"\u00bb, e diede inizio alla costruzione di un nuovo \"castrum\", in un primo tempo interrotta per mancanza di acqua. Normalmente, si fa risalire a lui la fondazione di Castrocielo, fissata all'anno 996.\nNonostante la posizione arroccata e le difficili condizioni del luogo in cui sorgeva, il \"pagus\"- anche a causa delle numerose scorrerie dei saraceni che continuavano ad affliggere la Valle del Liri- si estese sempre pi\u00f9, fino a raggiungere il massimo intorno al 1020/1030.\nTerminato il periodo delle incursioni, la popolazione cominci\u00f2 a scendere a valle, in cerca di condizioni di vita pi\u00f9 agevoli e di terre da coltivare: una parte scese a Nord-Est fondando il paese di Colle San Magno con la relativa frazione di Cantalupo; un'altra parte scese invece nella valletta a Sud, formando due abitati: uno, pi\u00f9 grande, sulle pendici del Monte Asprano e a nord di un fossato presente nella valletta, cui fu dato il nome di \"Palazzolo\" in virt\u00f9 dei resti di un \"palacium\", attualmente identificato con una delle numerose ville di epoca romana che sorgevano sulla via Casilina; a sud dello stesso fossato, accanto ad un piccolo monastero femminile benedettino- la cui presenza era documentata sin dal 1134- cui fu dato il nome di Campo.\nGi\u00e0 nel 1603 erano rimaste sulla montagna solo 12 famiglie, che presto scesero a valle.\nIl nome del paese, col tempo, venne modificato in \"Castro Cielo Palazzolo\" o \"Palazzolo di Castrocielo\": tale denominazione \u00e8 tuttora richiamata dalle lettere \"C C P\" presenti nello stemma del comune.\nPer tutto il medioevo, Castrocielo fu conteso fra l'Abbazia di Montecassino e i Conti di Aquino- e, negli eventuali vuoti di potere, fu posseduto anche da fedelissimi dei sovrani che si alternarono nel dominio della zona. Nel 1583, Castrocielo fu acquistato dai Boncompagni, che mantennero il feudo fino al 1796, quando pass\u00f2 sotto il controllo regio.\nIn seguito alla Spedizione dei Mille (1860) e con l'ufficializzazione della nascita del Regno d'Italia (17 marzo 1861) Castrocielo \u00e8 entrato a far parte dello Stato Italiano. Confluito originariamente nella Provincia di Caserta, nel 1927 venne attribuito alla neofondata Provincia di Frosinone.\nL'attuale nome di Castrocielo \u00e8 stato attribuito definitivamente al paese da un Regio Decreto di Umberto I, controfirmato dal Guardasigilli Zanardelli, emesso a S. Anna di Valdieri il 16 agosto 1882, nel quadro di un riordino delle denominazioni dei comuni italiani. Tale rinominazione \u00e8 entrata in vigore a partire dal 1\u00ba settembre del medesimo anno.\nCome molti paesi dell'Italia centro-meridionale, Castrocielo ha conosciuto una forte emigrazione, sia verso l'estero che verso il nord Italia.\nDurante l'occupazione tedesca nel corso della Seconda guerra mondiale (luglio 1943 \u2013 maggio 1944), Castrocielo e la sua popolazione hanno sofferto soprusi e devastazioni di ogni genere, data la vicina alla Linea Gustav (meno di ); circa il 50% degli edifici venne danneggiato. Le colline e le montagne intorno al paese si sono prestate a fungere da rifugio a molti civili inermi.\nOnorificenze.\nIl presidente della Repubblica Carlo Azeglio Ciampi, con decreto in data 10 marzo 2004, ha concesso l'alta onorificenza della \"Medaglia d'argento al merito civile\" da lui personalmente apposta sul Gonfalone il 15 marzo 2004, a Cassino, in occasione della ricorrenza del 60\u00ba anniversario della distruzione di Montecassino ad opera degli alleati.\nStemma.\nQuesta \u00e8 la descrizione ufficiale dello stemma del Comune di Castrocielo: \u201cd'argento, al Castello di rosso, murato e chiuso di nero, torricellato da tre pezzi, il centrale pi\u00f9 elevato, merlati alla guelfa\u201d, con sovraimpresse le lettere CCP a ricordare l'antico nome di Castro Cielo Palazzolo.\nSociet\u00e0.\nReligione.\nLa popolazione professa per la maggior parte la religione cattolica nell'ambito della diocesi di Sora-Cassino-Aquino-Pontecorvo\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 232 imprese operanti nel territorio comunale, che rappresentavano lo 0,69% del totale provinciale ( imprese attive), hanno occupato 788 addetti, lo 0,74% del dato provinciale; in media, ogni impresa nel 2015 ha occupato poco pi\u00f9 di tre addetti (3,4).\nIndustria.\nL'attivit\u00e0 industriale di Castrocielo \u00e8 stata, per lungo tempo, connessa alla produzione di sapone per la Scala. Nel 2003 il gruppo Deco Industrie acquista lo stabilimento e il marchio. Nel 2010 lo stabilimento viene chiuso, attualmente \u0117 adibito a complesso industriale per aziende medio-piccole.\nNel 2015, la multinazionale Nestl\u00e9 ha aperto un nuovo stabilimento per la produzione di acqua minerale a marchio Nestl\u00e8 vera poi ceduto al gruppo Quagliuolo.\nAgricoltura.\nCastrocielo rientra nella zona di produzione della mozzarella di bufala campana.\nInfrastrutture e trasporti.\nStrade.\nCastrocielo \u00e8 servita dall'Autostrada A1, che attraversa il territorio comunale, tramite l'uscita \"Castocielo - Pontecorvo\". La strada provinciale 628 Leuciana (SP 628) collega Castrocielo a Pontecorvo.\nFerrovie.\nLa pi\u00f9 vicina stazione ferroviaria \u00e8 quella di Roccasecca, posta sulla ferrovia Roma-Cassino-Napoli e origine della linea per Avezzano.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Castrocielo pass\u00f2 dalla provincia di Caserta a quella di Frosinone."}
{"id": "29552", "revid": "123391322", "url": "https://it.wikipedia.org/wiki?curid=29552", "title": "Colorno", "text": "Colorno (pronuncia ; \"Col\u00f3rni\" in dialetto parmigiano) \u00e8 un comune italiano di 9 096 abitanti della provincia di Parma in Emilia-Romagna.\nFa parte dell'Unione Bassa Est Parmense. \nSi trova nella parte orientale della bassa parmense ed \u00e8 attraversato dal torrente Lorno, da cui prende il nome.\nGastronomia.\nNel Palazzo Ducale ha la propria sede l'ALMA, Scuola internazionale di cucina Italiana.\nDal 5 marzo 2008 \u00e8 attiva la Confraternita del Tort\u00e9l D\u00f3ls che ha come scopo quello di mantenere viva nelle nuove generazioni la tradizione culturale-gastronomica delle zone tipiche della bassa parmense ed in particolare dei Tort\u00e9j D\u00f3ls, tortelli dal ripieno agrodolce la cui ricetta \u00e8 stata tramandata fin dai tempi della Duchessa Maria Luigia d'Austria.\nCultura.\nArte.\nCinema.\nUna delle prime opere cinematografiche colornesi sono risalenti al 1975, con il film documentario \"Matti da slegare\", diretto da una collaborazione tra i registi Marco Bellocchio, Silvano Agosti, Sandro Petraglia e Stefano Rulli. Il film venne girato all'interno dell'ospedale psichiatrico di Colorno e verte intorno alle storie di alcuni pazienti e alle loro vite al di fuori dell'istituto, sostenendo le tesi dello psichiatra Franco Basaglia sulla malattia mentale. Lo stesso anno il film venne presentato al Festival di Berlino e vinse il Premio Raccomandazioni e il Premio OCIC.\nNel 1992 venne scelta Piazza Garibaldi come location per il film \"Ostinato destino\", diretto da Gianfranco Albano e con protagonisti Monica Bellucci e Alessandro Gassman.\nLista delle pellicole girate interamente a Colorno, o che riguardano alcune scene riprese dalla citt\u00e0.\nAmministrazione.\nAmministrazioni che si sono succedute a Colorno dal 1988.\nSport.\nCalcio.\nLa principale squadra di calcio della citt\u00e0 \u00e8 l\"A.C.D. Colorno\" che milita nel girone A dell'Eccellenza Emilia-Romagna ed ha partecipato tra il 1985 e il 1991 a sei campionati nazionali dilettantistici. Ha vinto la Coppa Italia d'Eccellenza Emilia-Romagna 1998/1999.\nTra i giocatori che in passato vi hanno militato si ricordano Ahmed Barusso, Stefano Pioli, Marco Giandebiaggi, Ferdinando Piro, Giacomo Murelli, Alberto Michelotti, Giovanni Griffith e Simone Cavalli.\nRugby.\nLa principale squadra di rugby della citt\u00e0 \u00e8 il Colorno Rugby che al termine della stagione 2018-2019 ha ottenuto la promozione in TOP12, dove milita attualmente."}
{"id": "29553", "revid": "1543377", "url": "https://it.wikipedia.org/wiki?curid=29553", "title": "Compiano", "text": "Compiano (\"Cumpi\u00e0n\" in dialetto parmigiano) \u00e8 un comune italiano di abitanti della provincia di Parma in Emilia-Romagna. Piccolo borgo completamente circondato da mura, strettamente legato al suo castello, facente parte del cosiddetto Stato Landi e sede di zecca. \u00c8 inserito nel circuito de i borghi pi\u00f9 belli d'Italia.\nGeografia fisica.\nTerritorio.\nIl territorio comunale di Compiano si estende per circa 37\u00a0km\u00b2 all'interno della Val di Taro. Di forma allungata, si incunea fra i comuni di Bedonia, con il quale confine ad ovest e di Borgo Val di Taro, con il quale confina ad est, a sud confina il comune di Albareto e, per un breve tratto, con quello di Tornolo, mentre a nord, nord est il territorio \u00e8 delimitato da comune di Bardi.\nEssendo un comune di montagna, il territorio \u00e8 soggetto ad escursioni altrimetriche notevoli passando dai 442 m s.l.m. del fondovalle ai 1480 m s.l.m. raggiunti nella parte settentrionale del comune, in prossimit\u00e0 dello spartiacque fra la val Ceno e la Val Taro.\nIl capoluogo, posto a 519 m s.l.m. sorge su di un dosso in prossimit\u00e0 del fiume Taro che attraversa per un breve tratto la parte meridionale del comune.\nClima.\nEssendo ubicato nella Val di Taro superiore, Compiano gode di un clima caldo e temperato, caratterizzato da inverni piuttosto rigidi, durante i quali facilmente la temperatura scende sotto zero, ed estati relativamente calde. La temperatura media annua \u00e8 di circa 11.5\u00a0\u00b0C, il mese pi\u00f9 caldo \u00e8 luglio con 20.9\u00a0\u00b0C, il pi\u00f9 freddo gennaio con 2.3\u00a0\u00b0C.\nLa piovosit\u00e0 media annua si attesta intorno ai 904\u00a0mm, le precipitazioni pi\u00f9 intense avvengono i primavera e autunno, mentre i periodi pi\u00f9 secchi sono l'inverno e l'estate. Durante i mesi invernali, le precipitazioni assumono non di rado carattere nevoso.\nDi seguito si riporta una tabella riassuntivi dei principali dati meteorologici:\nOrigini del nome.\nL'etimologia del nome Compiano sembra derivare dal latino \"Cum Planum\" con il significato di campo piano, esiste anche una tesi per la quale il nome derivi da nome proprio \"Campilius-anus\"\nStoria.\nFin dall'epoca longobarda nella zona vi operano i monaci dell'Abbazia di San Colombano di Bobbio, il territorio con vari possedimenti era inserito nel grande feudo reale ed imperiale monastico; l'area dell'abitato venne fortemente influenzata dalla presenza dei monaci dell'abbazia di Bobbio e del vicino monastero di San Paolo di Mezzano che realizzarono vari insediamenti fra i quali quelli di Compiano e Isola.\nNella prima met\u00e0 del IX secolo il re d'Italia e futuro imperatore del Sacro Romano Impero Lotario I conferm\u00f2 ai monaci di Bobbio i diritti sul territorio e della corte di Calice (Bedonia), in cui erano inseriti la corte di Tornolo e Compiano.\nAttorno al Mille fu terra dei Malaspina sino al XII secolo quando cedettero il possesso di Compiano al comune di Piacenza che lo rese feudo dei Landi.\nPosto in posizione strategica a ridosso dei territori della repubblica di Genova fu considerato baluardo a difesa dell'accesso all'alta valle del fiume Taro, per tale motivo fu spesso al centro di dispute territoriali sino a che nel XV secolo fu conquistato da Filippo Maria Visconti che a sua volta lo don\u00f2 a Niccol\u00f2 Piccinino.\nA met\u00e0 del XVI secolo Compiano entr\u00f2 a far parte dei territori controllati dagli spagnoli venendo elevato al rango di contea da Carlo V che in seguito lo restitu\u00ec ai Landi.\nPassato nel 1626 ai Doria divenne possesso dei Farnese all'interno del ducato di Parma e Piacenza perdendo progressivamente di importanza.\nDurante la seconda guerra mondiale, nell'estate del 1944 la zona fu teatro dell'operazione Wallenstein, una serie di rastrellamenti di partigiani effettuati da forze nazi-fasciste.\nMonumenti e luoghi d'interesse.\nArchitetture militari.\nCastello di Compiano.\nUbicato su di uno sperone roccioso che domina la Val di Taro, la prima menzione del maniero \u00e8 del 1141 quando il castello era propriet\u00e0 dei Malaspina, nei secoli pass\u00f2 di mano pi\u00f9 volte: prima fu dei Landi, poi di Filippo Maria Visconti, per tornare nuovamente ai Landi. Divenuto possesso diretto dei Farnese fu trasformato in carcere nel XIX secolo e, successivamente, divenne propriet\u00e0 del comune di Compiano.\nIl castello si presenta a di quadrilatero irregolare fortificato con tre torri angolari e servito da un accesso tramite ponte in muratura protetto da un rivellino. I saloni interni si snodano intorno al cortile centrale e sono riccamente decorati.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2014 la popolazione straniera residente era di 65 persone, pari al 5,81% della popolazione comunale. Le nazionalit\u00e0 sono complessivamente 12; quelle maggiormente rappresentate in base alla loro percentuale sul totale della popolazione residente erano:\nGeografia antropica.\nUrbanistica.\nIl capoluogo comunale si presenta di estensione molto ridotta e consta di nuclei abitativi sorti in epoche successive intorno al castello, la modesta dimensione del promontorio sul quale sorge ne ha limitato lo sviluppo urbanistico a vantaggio delle frazioni del territorio stesso.\nEconomia.\nIl settore primario, seppur in calo, riveste un ruolo importante per l'economia locale: si producono cereali, foraggi e ortaggi, in ambito zootecnico \u00e8 praticato l'allevamento bovino. Il tessuto industriale si fonda su piccole aziende attive nel comparto edile, metalmeccanico, dei materiali di costruzione e della fabbricazione di articoli di plastica. Per quanto concerne il terziario le attivit\u00e0 commerciali sono sufficientemente sviluppate per soddisfare le esigenze locali anche se manca il servizio bancario.\nInfrastrutture e trasporti.\nLa vicina strada provinciale 4 collega Compiano al centro principale della valle: Borgo Val di Taro garantendo l'accesso al casello della Autostrada A15, verso la parte alta della valle il Passo del Bocco da l'accesso alla Provincia di Genova mentre la strada provinciale 24 permette di raggiungere il Passo Cento Croci e la Val di Vara, nello spezzino. La strada provinciale 66, infine, dopo aver attraversato le frazioni di Farfanaro e Cereseto collega Compiano alla valle del Ceno.\nIl collegamento pubblico con Parma \u00e8 da allora svolto mediante autoservizi gestiti da TEP.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa locale squadra di calcio \u00e8 l'ASD Compiano che milita nel campionato di seconda categoria."}
{"id": "29554", "revid": "124955323", "url": "https://it.wikipedia.org/wiki?curid=29554", "title": "Corniglio", "text": "Corniglio (\"Corn\u00ec\" in dialetto parmigiano) \u00e8 un comune italiano di abitanti della provincia di Parma in Emilia-Romagna. Fa parte del Parco Nazionale dell'Appennino Tosco-Emiliano.\nGeografia fisica.\nDintorni.\nUbicato alla fine dell'Emilia e confinante con la Regione Toscana, Corniglio si posiziona strategicamente sia verso il mare (85\u00a0km per le Cinque Terre) che verso gli impianti sciistici di Schia (25\u00a0km) e Prato Spilla (30\u00a0km).\nA circa 15\u00a0km da Corniglio, nel cuore del Parco nazionale dell'Appennino Tosco-Emiliano, si pu\u00f2 raggiungere il Rifugio Lagdei dal quale, tramite seggiovia, si pu\u00f2 arrivare ad uno dei pi\u00f9 suggestivi laghi del parco, il Lago Santo.\nA valle del paese si pu\u00f2 incontrare il cosiddetto Ponte Romano, a tre campate, un manufatto interessante, sicuramente molto antico.\nStoria.\nCorniglio \u00e8 posto su un promontorio che domina le valli dei torrenti Bratica e Parma; si \u00e8 sviluppato in origine grazie alla sua posizione, un tempo strategica, intorno alla rocca che si erge al centro del monte su cui si estende il paese. La localit\u00e0 \u00e8 citata gi\u00e0 nell'894: \"curtem de Cornialum in finibus Tusciae\" \".\"\nLa sua conformazione denuncia effettivamente un'origine medievale e diversi portali oggi visibili potrebbero risalire al Cinquecento , con architravi scolpiti, forse di reimpiego per\u00f2, magari dallo stesso castello. La via principale \u00e8 inoltre in linea con un accesso al fortilizio. Questo si erge a fianco di uno slargo con fontana, centro della vita del paese, e appare solo in minima parte conservato nelle forme d'origine. Sicuramente un tempo era completamente cinto da mura e tuttora la base di quelle conservate appare comunque possente. Resta anche un baluardo circolare, all'angolo del perimetro murario settentrionale, di origine verosimilmente cinquecentesca. La spianata sommitale \u00e8 ora occupata da edifici recenti che ospitano gli uffici comunali e da un oratorio dedicato ai (santi Lucio ed Amazio in forma di tempio classico, risalente all'Ottocento. Ogni costruzione medievale in elevazione \u00e8 scomparsa.\nL'area dell'alta Val Parma divenne sede delle guerre tra Bizantini e Longobardi che combatterono una vera e propria guerra di alta quota tra la Cisa ed il Lagastrello utilizzando la strada del Lago Santo come collegamento tra la linea principale del limes bizantino e Corniglio, che sarebbe stato secondo Ubaldo Formentini nel suo \u201c\"Scavi e ricerche sul limes bizantino nell'appennino lunese-parmense\"\u201d, un avamposto entro le linee longobarde, collegato a Filattiera mediante una strada fortificata.\nLa prima menzione ufficiale del castello risale al 6 di febbraio del 1240, quando Guglielmo de Egidiis sentenzia contro il vescovo di Parma, Martino, ed il potente casato dei Platoni di Val di Taro; sono nominate in essa certe terre di Val di Parma ed una casa situata ( in Castro Cornilii ) ed una salda posta (juxta foveam castri Cornilii). \nSi presume che Corniglio fosse antico feudo (dopo il mille). La zona fu oggetto di contesa tra le citt\u00e0 comunali di Parma e Piacenza, ma torn\u00f2 nel 1221 a Parma. Se non gi\u00e0 prima eretto, il castello lo avrebbe potuto essere stato in queste occasioni. Parte dei possessi vescovili, a met\u00e0 del Trecento pass\u00f2 dal vescovo Ugolino Rossi a suo fratello Rolando a compensazione di un ingente debito con lui contratto. A fine Quattrocento, dopo la caduta dei conti Rossi che si opponevano - con Pietro Maria - a Ludovico il Moro, anche questo castello pass\u00f2 di mano, per tornare ai Rossi ai primi del Cinquecento.\nDopo la costituzione del ducato farnesiano di Parma sotto il controllo della famiglia Farnese, nel 1545, Corniglio ne seguir\u00e0 le sorti fino all'estinzione, nel 1731, ed il passaggio ad altre famiglie di regnanti (per le quali \u00e8 opportuno vedere la voce Parma).\nIl paese di Corniglio \u00e8 tra le Citt\u00e0 decorate al Valor Militare per la Guerra di Liberazione in quanto insignito della Medaglia d'Argento al Valor Militare per i sacrifici delle sue popolazioni e per la sua attivit\u00e0 nella lotta partigiana durante la seconda guerra mondiale.\nil 27 gennaio del 1996 la parte produttiva del paese che vantava di diversi salumifici, il centro sportivo, il cimitero nuovo e il quartiere/frazione di Linari \u00e8 stato investito da una frana, classificata in quel momento come la pi\u00f9 profonda d'Europa. La strada per diverse frazioni fu interrotta per anni. Fu abbattuta una pineta centenaria e furono demoliti 5 salumifici, una cinquantina di abitazioni e diverse attivit\u00e0 commerciali con inestimabile danno economico per la vita del paese e del comune.\nIl 27 gennaio 2012 all'interno del territorio comunale di Corniglio \u00e8 avvenuto un sisma di magnitudo 5.4, che ha provocato danni in molti edifici storici della zona, e facendosi sentire in molte aree d'Italia.\nNella primavera 2013 il territorio \u00e8 stato investito da una eccezionale ondata di pioggia che \u00e8 scaturita in forti movimenti gravitativi del terreno. In particolare, la frazione di Sauna, ha avuto gravi problemi: tre case e una stalla con 120 capi hanno ricevuto ordinanza di demolizione cos\u00ec come tre strutture adibite a ricovero attrezzi. Permangono ancora ordinanze di evacuazione su altri due fabbricati.\nLo stato e il dipartimento di Protezione Civile ha disposto lo stato di emergenza per i territorio d'Appennino colpiti, anche a seguito delle numerose criticit\u00e0 del territorio Cornigliese.\nOnorificenze.\nCorniglio \u00e8 tra le citt\u00e0 decorate al valor militare per la guerra di liberazione, insignita della medaglia d'argento al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nMonumenti e luoghi d'interesse.\nArchitetture religiose.\nChiesa di San Nicol\u00f2.\nMenzionata per la prima volta nel 1230, la chiesa romanica di Graiana Chiesa fu ricostruita quasi completamente nel 1770, preservando dell'antico edificio solo la zona absidale; lesionata dal terremoto del 2008, fu completamente ristrutturata e consolidata strutturalmente tra il 2016 e il 2017; il luogo di culto neoromanico conserva intatto il presbiterio medievale in conci di arenaria, decorato esternamente con un motivo ad archetti pensili in sommit\u00e0.\nChiesa di Santa Maria Maddalena.\nEdificata intorno al 1770 sui resti dell'antico luogo di culto medievale, la semplice chiesa in pietra di Roccaferrara Superiore fu lievemente modificata nelle aperture del presbiterio tra il 1789 e il 1790; contigua ad altri edifici adiacenti, \u00e8 caratterizzata dalla mancanza della facciata; priva di decorazioni sia all'interno che all'esterno, presenta solo due nicchie ad arco ai lati del presbiterio.\nOratorio dell'Immacolata Concezione.\nEdificato in stile barocco tra il 1700 e il 1710 a Roccaferrara Inferiore, l'oratorio fu interamente restaurato tra il 1970 e il 1980 e adeguato ai dettami del Concilio Vaticano II; all'interno la navata, riccamente decorata, \u00e8 affiancata da due cappelle laterali.\nArchitetture militari.\nCastello di Roccaferrara.\nMenzionato per la prima volta nel 1210, il castello di Roccaferrara dei da Cornazzano fu acquistato in quell'anno dai vescovi di Parma; ceduto ai Rossi nel 1355, fu conquistato nel 1482 da Obietto Fieschi; assegnato nel 1483 a Pietro Francesco Visconti di Saliceto e successivamente a Galeazzo Pallavicino, fu riconquistato nel 1521 dai Rossi, che lo mantennero quasi ininterrottamente fino alla sua confisca nel 1594 da parte del duca di Parma Ranuccio I Farnese; abbandonato da tempo, cadde sempre pi\u00f9 in rovina, fino alla sua completa scomparsa.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29555", "revid": "123570222", "url": "https://it.wikipedia.org/wiki?curid=29555", "title": "Felino (Italia)", "text": "Felino (\"Fl\u00e9n\" in dialetto parmigiano) \u00e8 un comune italiano di abitanti della provincia di Parma in Emilia-Romagna, a circa 15\u00a0km dal capoluogo provinciale.\nGeografia fisica.\nIl territorio comunale si estende in una zona situata tra collina e pianura. Il comune ha attivato una politica di tutela ambientale e partecipa alla gestione del Parco naturale regionale dei Boschi di Carrega.\nStoria.\nSimboli.\nLo stemma del Comune di Felino \u00e8 stato concesso con decreto del presidente della Repubblica del 2 marzo 2007.\nIn precedenza era in uso uno stemma pi\u00f9 complesso: \"troncato: nel 1\u00b0, ritroncato a) d'argento, alla banda bigliettata in fascia di nero e d'argento; b) bigliettato di rosso e d'argento su tre file orizzontali 2, 1; nel 2\u00b0 d'azzurro, al leone d'argento, lampassato di rosso, tenente con la branca destra una rosa di rosso, bottonata d'oro, stelata e fogliata di verde, addestrato da una torre di rosso, munita di due merli alla ghibellina, aperta del campo, finestrata di nero\". In questo emblema erano presenti elementi ripresi dai blasoni delle famiglie degli antichi feudatari: lo scaccato rosso e argento dei Pallavicino, il leone d'oro con la rosa rossa degli Sforza di Santa Fiora. La torre rossa si vuole alluda al feudo dei Rossi di San Secondo, mentre la banda di nero e argento potrebbe ripresa dalle armi del ministro plenipotenziario di Filippo I di Parma, L\u00e9on Guillaume du Tillot, che nel 1764 port\u00f2 il titolo di Marchese di Felino o dallo stemma della famiglia Lampugnani (che per\u00f2 recava la banda scaccata di argento e di azzurro).\nEconomia.\nFelino \u00e8 sede di numerose piccole e medie aziende in campo agro-alimentare tra cui la nota produzione del salame Felino.\nInfrastrutture e trasporti.\nTra il 1910 e il 1954 Felino fu servita dalla tranvia Parma-Marzolara.\nAmministrazione.\nI servizi comprendono un asilo nido comunale, l'istituto comprensivo che include due materne, due elementari e una media; un centro diurno anziani; un teatro cinema comunale; una sala civica, la sede municipale storica, la sede del SAI (Servizio Assistenza Intercomunale), la nuova sede della Polizia Municipale e la biblioteca comunale \"Cesare Pavese\", situate nel centro del capoluogo a pochi metri l'una dall'altra.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nIl comune di Felino ha a disposizione sul proprio territorio le seguenti strutture sportive:"}
{"id": "29556", "revid": "260676", "url": "https://it.wikipedia.org/wiki?curid=29556", "title": "Fidenza", "text": "Fidenza (gi\u00e0 Borgo San Donnino; \"Fid\u00e9nsa\", \"B\u00f3rogh\", \"B\u00f3rgh San Dun\u00e9n\" [in disuso] in dialetto parmigiano, \"B\u00f9ragh\" nella dizione locale) \u00e8 un comune italiano di abitanti della provincia di Parma in Emilia-Romagna, secondo per popolazione e importanza solamente al capoluogo. \u00c8 sede del Consiglio dell'Associazione intercomunale Terre Verdiane.\nGeografia fisica.\n\u00c8 situata nella Pianura Padana costeggiata a sud dalle prime colline, a circa ad ovest di Parma e a sud del fiume Po. Ad ovest della citt\u00e0 scorre il torrente Stirone, affluente del fiume Taro. Un tempo il torrente scorreva nell'attuale centro cittadino, dove sorge il duomo. Ad est \u00e8 bagnata dal torrente Rovacchia.\nOrigini del nome.\nIl nome attuale deriva dal latino \"Fidentia\", nome augurale collegato con il termine \"fides\", \"fiducia\", e con \"fidens, -entis\", participio presente del verbo \"fidere\", \"confidare\". Nell'alto Medioevo la citt\u00e0 venne ribattezzata \"Borgo San Donnino\", dal nome del santo patrono che secondo la tradizione fu ivi decapitato, forse nel 296. Nel 1927 il nome originario venne ripristinato.\nStoria.\nFidenza nacque come accampamento romano nei luoghi in cui i Galli Anani fondarono l'insediamento che aveva nome Vicumvia (latino \"Victumviae\" o \"Victumulae\"), lungo il percorso della Via Emilia con il nome di \"Fidentia\". Per la sua posizione divenne poi un importante centro commerciale, rimanendolo per tutto il periodo di dominazione dell'impero romano, tanto che nel 41 a.C. fu insignita da Ottaviano della cittadinanza romana come \"Fidentia Julia\" e divenne municipio.\nCon la caduta dell'Impero romano d'Occidente cominci\u00f2 un periodo buio per la citt\u00e0, tanto che il nome venne tramutato in \"Fidentiola\". Venne pi\u00f9 volte invasa dai barbari, venne distrutta nel V secolo.\nIn quell'occasione cominci\u00f2 l'opera di ricostruzione di quello che veniva chiamato semplicemente \"Borgo\". Il nuovo nome infatti, Borgo San Donnino, sembra risalire al 923 e venne mantenuto per pi\u00f9 di mille anni, fino al 1927. Fu quasi sempre oggetto di contese tra Parma e Piacenza, anche se fu praticamente sempre la prima ad averne il controllo. Era infatti considerato un centro in grado di potersi sviluppare e \"disturbare\" sia l'una che l'altra, grazie alla sua posizione strategica sulla via Emilia e sulla Via Francigena.\nCarlo Magno ebbe una forte devozione verso san Donnino e fu uno dei pi\u00f9 grandi benefattori della chiesa della citt\u00e0, donandole la sua villa regia di Fornio ed il pomo d'oro del proprio bastone per fonderlo e farne il nodo del calice. E fu proprio durante la dominazione di Carlo Magno che venne ritrovato il corpo del Santo.\nTra il 1000 e il 1100 Borgo San Donnino divenne capitale d'Italia: Corrado di Lorena, figlio dell'Imperatore Enrico IV, si ribell\u00f2 al padre alleandosi con il Papa Gregorio VII e Matilde di Canossa, scegliendo Borgo San Donnino come propria capitale dal 1092 al 1102. Sempre nel 1102 Fidenza divent\u00f2 Comune, riconosciuto ufficialmente nel 1162 da Federico Barbarossa, che la affid\u00f2 al controllo dei Pallavicino. Nel 1199 la citt\u00e0 fu nuovamente conquistata da Parma e liberata nel 1221 da Federico II, nipote di Federico Barbarossa. Borgo San Donnino venne per\u00f2 nuovamente distrutta dai parmigiani nel 1268, motivo per cui vennero bloccati i lavori di costruzione della facciata del duomo e mai pi\u00f9 ripresi. La citt\u00e0 venne ricostruita solamente nel 1300 e venne innalzata la Torre Salvaterra, per proteggersi dagli attacchi di Parma. Successivamente vide la presenza dei Visconti per un secolo (1336 - 1447) ma in modo non continuo. Questi edificarono la parte pi\u00f9 antica dell'attuale palazzo Comunale (1354), l'oratorio di San Giorgio (1314) e la porta di San Donnino (1364).\nDopo la morte di Filippo Maria Visconti nel 1447, Fidenza rimase libera per un anno prima di essere controllata dagli Sforza fino al 1499. Fino alla seconda met\u00e0 del secolo successivo Borgo San Donnino divenne capitale dello Stato Pallavicino e nel 1556 annessa al Ducato di Parma e Piacenza. In questo anno divenne possedimento dei Farnese, inoltre nel 1601 la chiesa di san Donnino divenne diocesi e le fu conferito lo status di citt\u00e0. Durante la dominazione farnese, Fidenza conobbe la peste del 1630, diffusasi velocemente in citt\u00e0 anche per il grande numero di pellegrini che giornalmente arrivavano percorrendo la Via Francigena. Furono costruiti anche numerosi edifici come la chiesa di San Pietro nel 1602, il palazzo vescovile accanto al duomo nel 1690, poi distrutto durante il bombardamento del 1944, il collegio dei Gesuiti con l'annessa chiesa (1697 - 1711) e il palazzo delle Orsoline (1710).\nNel 1731, alla morte di Antonio, si estinse la dinastia dei Farnese e Fidenza pass\u00f2 sotto il controllo dei Borbone, durato fino alla morte del duca Ferdinando, nel 1802. Nello stesso anno cominci\u00f2 il dominio francese; i francesi cercarono di fare riprendere la citt\u00e0, dalla decadenza in cui era scivolata, aprendo delle scuole di arti e mestieri. Segu\u00ec ai francesi la duchessa Maria Luisa d'Asburgo-Lorena, moglie di Napoleone, che fece costruire un nuovo ponte sullo Stirone.\nFidenza venne poi annessa al Regno Sabaudo, con una votazione in consiglio comunale, nel 1859. Il primo sindaco fu Giacomo Ronchei ed il primo deputato di Borgo San Donnino fu Giuseppe Verdi.\nMolti giovani volontari partirono per combattere la prima guerra mondiale. Quelli che tornarono, come nel resto d'Italia, parteciparono o videro dall'esterno le grandi tensioni sociali di quel periodo. A Borgo San Donnino nacque la prima sede del partito comunista della provincia di Parma, e l'anno successivo il primo fascio di combattimento, dopo l'uccisione del fascista Vittorio Bergamaschi.\nCon l'avvento del fascismo, la citt\u00e0 conobbe un enorme sviluppo: furono costruite nuove scuole, la linea ferroviaria Fidenza - Salsomaggiore Terme, l'acquedotto, la piscina ed il trampolino olimpionico. Inoltre, nel 1927, venne cambiato il nome in Fidenza, riconosciuto con regio decreto legge. Vi fu anche una buona ripresa economica.\nCon i bombardamenti del 1944, 2 e 13 maggio, la citt\u00e0 venne quasi completamente rasa al suolo, con la perdita della chiesa del quartiere Oriola ed il danneggiamento della rocca, poi abbattuta completamente per volere del Sindaco Adolfo Porcellini. Nella primavera del 1945 fu inoltre teatro di alcune rappresaglie nazifasciste come l'eccidio delle Carzole e di via Baracca. La citt\u00e0 fu liberata dagli alleati il 26 aprile 1945 ed insignita della medaglia di bronzo al valor civile nel 1960.\nStemma.\nIl primo stemma della citt\u00e0 sembra risalire al 1102, consistente in uno scudo di fondo rosso con la croce color argento, la cosiddetta croce di San Giovanni Battista. Nel 1221 la citt\u00e0 ottenne il permesso di Federico II di inserire l'aquila imperiale in campo dorato nella met\u00e0 sinistra dello scudo. Infine, nel 1601, i Farnese la dichiararono citt\u00e0 ed inserirono la corona ducale sopra lo scudo.\nOnorificenze.\nTitolo poi confermato con D.C.G. (Decreto del Capo del Governo) 13 dicembre 1939.\nSociet\u00e0.\nEtnie e minoranze straniere.\nAl 31 dicembre 2015 gli stranieri residenti nel comune sono , ovvero il 14,22% della popolazione. Di seguito sono riportati i gruppi pi\u00f9 consistenti:\nReligione.\nLa religione maggiormente praticata a Fidenza \u00e8 il cattolicesimo. La citt\u00e0 \u00e8 sede vescovile cattolica: la diocesi di Fidenza \u00e8 suffraganea dell'arcidiocesi di Modena-Nonantola.\nA Fidenza sono presenti case religiose di numerosi istituti: le Suore Domenicane Figlie del Santo Rosario, le Figlie della Carit\u00e0, i Cappuccini.\nMiracoli.\nLa leggenda narra di diversi miracoli avvenuti a Fidenza. Il primo sarebbe avvenuto attorno al 296, quando il cubiculario romano Donnino, uomo di fiducia dell'imperatore Massimiano, venne raggiunto da altri soldati romani e decapitato da questi all'ingresso della citt\u00e0, sul ponte romano del torrente Stirone: venne decapitato perch\u00e9 si era convertito alla fede cristiana. Secondo la leggenda, Donnino raccolse la testa e fece alcuni passi prima di cadere nel luogo dove oggi sorge la cattedrale. I cristiani del luogo ne seppellirono il corpo ed iniziarono un attento culto a questo martire della fede.\nUn secondo miracolo sembra essere avvenuto nel Medioevo quando lo stesso ponte, citato in precedenza, croll\u00f2 mentre alcuni pellegrini lo stavano attraversando, rimanendo illesi. Questo miracolo \u00e8 riportato nei bassorilievi della cattedrale.\nUn altro miracolo attribuito a San Donnino avvenne durante i bombardamenti del 1944: il palazzo vescovile, con cui il duomo condivideva una parete, venne completamente raso al suolo, ma la cattedrale rest\u00f2 praticamente intatta. Sempre durante gli stessi bombardamenti la chiesa del quartiere Oriola venne completamente abbattuta, tranne una sottilissima colonna di mattoni che sorreggeva una piccola nicchia contenente una statua della Madonna, conservata oggi nel muro dell'abitazione sorta in quel punto.\nMonumenti e luoghi d'interesse.\nArchitetture religiose.\nDuomo.\nLa cattedrale \u00e8 sicuramente l'edificio di maggior valore di Fidenza. Fu costruita tra il XII e il XIII secolo sul percorso della Via Francigena in stile romanico, dedicata a San Donnino ed edificata nel punto in cui, secondo la leggenda, cadde il santo. La direzione dei lavori e le sculture furono di Benedetto Antelami. La parte di maggior pregio \u00e8 la facciata, una della pi\u00f9 belle del romanico emiliano, dove si possono ammirare bassorilievi e statue. Le due pi\u00f9 grosse sono quelle di David ed Ezechiele, rispettivamente alla sinistra e alla destra del portone principale.\nI bassorilievi narrano la storia di San Donnino, soldato romano al servizio dell'imperatore Massimiano. Sono inoltre notevoli i due leoni stilofori posti a guardia dell'ingresso principale e l'arco decorativo dello stesso portone. La facciata \u00e8 incompiuta, infatti nella parte superiore si nota la predisposizione per delle decorazioni mai inserite. All'interno troviamo tre navate e due imponenti matronei ai lati superiori della navata centrale. La navata destra presenta l'aggiunta di una cappella quattrocentesca contenente il fonte battesimale; nella cripta, sotto l'altare maggiore, sono conservate le ossa del martire. Un tempo tutto l'interno era decorato, ma degli affreschi rimane solo il viso di un prelato nella zona dell'abside. Il resto degli affreschi sono infatti andati perduti quando venne tolta la calce applicata alle pareti nel Seicento per evitare il contagio della peste. La Cattedrale ha tre campanili, due ai lati della facciata, ed uno a fianco dell'abside. Il Duomo possiede il cosiddetto \"Tesoro di San Donnino\".\nChiesa di San Pietro.\nEdificato tra il 1603 e il 1613 dagli eremitani agostiniani sul luogo di una precedente chiesa risalente al XII secolo, il luogo di culto barocco fu progettato dall'architetto Maurizio Bacchini; gli interni furono arricchiti verso la fine del XVIII secolo; la chiesa, chiusa al culto per alcuni anni in seguito all'allontanamento dei frati, pass\u00f2 alla diocesi di Fidenza nel 1820. L'adiacente convento, edificato verso la fine del XVII secolo su progetto dell'architetto Carlo Draghi, fu espropriato dalla Camera Ducale nel 1768 ed adibito a sede della manifattura tessile diretta dal gentiluomo Guillaume Rouby de Cals, per la produzione di panni di lana ad uso militare e della casa reale, operativa dal 1769 al 1775 arrivo' ad impiegare oltre 150 operai.\nSantuario della Gran Madre di Dio.\nInnalzato tra il 1710 e il 1722 su progetto di padre Stefano Maria Bramieri quale chiesa annessa al collegio dei Gesuiti, il tempio barocco fu sconsacrato nel 1806 in seguito alla soppressione napoleonica degli ordini religiosi e riconvertito in magazzino e deposito di granaglie; restaurato tra il 1948 e il 1950, fu riaperto al culto quale parrocchia di San Michele Arcangelo, in seguito alla chiusura della vicina chiesa cinquecentesca, ed innalzato a santuario diocesano nel 1957. La facciata e l'interno mostrano i tratti monumentali comuni a molte chiese innalzate dalla Compagnia di Ges\u00f9 agli inizi del XVIII secolo.\nChiesa di San Michele Arcangelo.\nEdificato tra il 1533 e il 1537 sul luogo di una precedente chiesa risalente al 1181, il luogo di culto rinascimentale, con facciata ricostruita nel 1893, fu danneggiato dai bombardamenti del 1944 e sconsacrato; la parrocchia fu allora spostata nel vicino santuario della Gran Madre di Dio; rimasto chiuso per lunghi anni, l'edificio fu riaperto quale centro culturale in seguito ai restauri effettuati nel 1978. L'interno, sviluppato su una pianta centrale a croce greca, mostra i tratti tipici delle chiese bramantesche ed ospita un affresco quattrocentesco raffigurante la \"Madonna in trono col Bambino\", proveniente dal distrutto tempio medievale.\nOratorio di San Giorgio.\nInnalzato in stile gotico nel 1314 con un piccolo ospedale annesso, l'oratorio, di cui nel 1575 fu abbattuta la facciata, nel 1617 fu ruotato di 180\u00b0 e ristrutturato completamente, con l'edificazione di quattro cappelle laterali e della nuova abside ad ovest; sconsacrato nel 1902 ed adibito a deposito, fu gravemente danneggiato dai bombardamenti del 1944 e successivamente restaurato nel 1969 e nel 2002, con la trasformazione in sede espositiva. La facciata a capanna mostra le tracce dell'originario presbiterio medievale, ancora decorato sulla parete laterale al confine col campanile con la sinopia di un affresco tardo gotico raffigurante \"San Giorgio e il drago\", recuperato nel 1969 e traslato nel museo del duomo di Fidenza.\nChiesa di Santa Maria Annunziata.\nEdificata originariamente verso la fine del XII secolo, la chiesa, ricostruita dalla confraternita dei Disciplinati negli ultimi anni del XIV con una nuova orientazione a sud, fu ampliata e restaurata in stile barocco agli inizi del XVII secolo e nuovamente allungata internamente intorno al 1970; il prospetto laterale conserva le tracce dell'antico portale e della bifora della primitiva cappella medievale; all'interno la piccola cupola \u00e8 decorata con affreschi seicenteschi del pittore Antonio Formaiaroli. L'adiacente chiostro rinascimentale dell'antico ospedale per pellegrini fu innalzato alla fine del XIV secolo dai Disciplinati, ma parzialmente demolito in occasione dell'ampliamento seicentesco del tempio.\nChiesa di Sant'Antonio Abate.\nInnalzata dai frati antoniani fra la fine del XII e l'inizio del XIII secolo unitamente ad un piccolo convento e ad un ospedale per pellegrini, la chiesetta gotica fu modificata nel 1812 in seguito alla rettificazione della via Emilia, con la demolizione del portico laterale e l'allungamento della navata fino alla precettoria medievale; profondamente danneggiata dai bombardamenti alleati del 1944, fu restaurata nel 1969 e riaperta al culto; dal 2004 \u00e8 concessa in uso agli ortodossi della metropolia di Chi\u0219in\u0103u e di tutta la Moldavia. L'esterno del presbiterio \u00e8 caratterizzato dalle grandi monofore ad arco ogivale e dal motivo ad archetti intrecciati in sommit\u00e0.\nChiesa del Sacro Cuore e convento dei Cappuccini.\nEdificata in stile neoromanico lombardo tra il 1883 e il 1884 dai cappuccini in adiacenza al loro convento del 1880, la chiesa fu ampliata nel 1964 ed elevata a sede della nuova parrocchia di San Francesco nel 1973; al suo interno ospita varie opere d'arte recuperate dall'antico convento dei frati soppresso nel 1866, tra cui il mausoleo di Enrichetta d'Este e Leopoldo d'Assia-Darmstadt, scolpito da Jean-Baptiste Boudard nel 1765, e un dipinto raffigurante \"La Vergine in trono con Bambino e santi\", eseguito da Giovanni Battista Tagliasacchi nel 1718.\nChiesa di San Tommaso Becket.\nEdificata originariamente nell'XI secolo, la chiesa di Cabriolo fu ricostruita in stile romanico dai cavalieri templari nella seconda met\u00e0 del XII; depredata e incendiata nel 1309, fu riedificata dai cavalieri Ospitalieri tra la fine del XIV secolo e l'inizio del XV riconvertendo la porzione orientale della rotonda nell'abside del nuovo tempio; abbandonata dai cavalieri di Malta agli inizi del XIX secolo a causa delle soppressioni napoleoniche, fu restaurata pi\u00f9 volte, riscoprendo nel 1922 una fascia di rari affreschi gotici sulla parete sinistra della navata; di pregio risulta anche l'abside, risalente alla struttura templare.\nArchitetture militari.\nPorta di San Donnino.\nEdificata nel 1364 sulla prima campata dell'antico ponte romano per volere di Bernab\u00f2 Visconti unitamente alla cinta muraria cittadina, la porta medievale costituisce l'unica traccia superstite delle antiche fortificazioni di Fidenza; oggi la torre, comunicante con l'attigua Casa Cremonini, \u00e8 sede di uffici e associazioni comunali e del piccolo museo \"Antiquarium\". La porta, attraversata nell'androne da una passerella pedonale che ripercorre l'originario tracciato del ponte, presenta una singolare merlatura in sommit\u00e0, guelfa sul lato interno e ghibellina sugli altri tre.\nArchitetture civili.\nPalazzo Comunale.\nInnalzato in stile gotico lombardo tra il 1273 e il 1354, il palazzo comunale, parzialmente distrutto nel 1527 dalle truppe spagnole e francesi, fu riedificato nel 1570; la facciata fu ricostruita in stile neogotico nel 1875, su progetto dello scenografo Girolamo Magnani, mentre le ali laterali furono innalzate nel 1905 e infine il lato retrostante fu completato nel 1915 in continuit\u00e0 col prospetto principale. Davanti al palazzo \u00e8 collocato dal 1884 l'obelisco dedicato a Giuseppe Garibaldi.\nPalazzo delle Orsoline.\nInnalzato fra il 1710 e il 1731 quale sede di collegio delle Suore orsoline missionarie del Sacro Cuore di Ges\u00f9, il palazzo barocco fu espropriato nel 1805 in seguito alla soppressione napoleonica degli ordini religiosi e trasformato in ospizio femminile per mendicanti; nuovamente occupato dalle religiose fra il 1920 e il 1957, l'edificio in seguito ospit\u00f2 abitazioni private e sedi scolastiche e sportive, fino alla fine del XX secolo, prima della parziale riconversione nel Palazzo della cultura e delle arti di Fidenza (OF), sede della biblioteca civica \"Michele Leoni\", del Museo civico del Risorgimento Luigi Musini, della mediateca, della pinacoteca, del Fondo Storico librario, del Fondo Musini, del Punto Giovane, dell'ufficio Cultura e Turismo, dell'ufficio Progetto Europa e della segreteria della Via Francigena. Il grande edificio, caratterizzato dalla simmetrica facciata con ingresso monumentale in marmo, si articola attorno a due cortili in successione; all'interno \u00e8 ancora presente l'antica cappella delle orsoline, oggi adibita ad auditorium, decorata con affreschi settecenteschi attribuiti a Giuseppe Barbieri.\nCollegio dei Gesuiti.\nInnalzato tra il 1697 e il 1710 su progetto di padre Stefano Maria Bramieri quale sede di collegio gesuitico, il palazzo barocco, con annessa chiesa, fu chiuso nel 1806 in seguito alla soppressione napoleonica degli ordini religiosi e trasformato in ospizio per mendicanti; adibito successivamente ad ospedale militare e casa protetta, dagli anni ottanta ospita alcuni uffici dell'Ausl e varie associazioni, in attesa di un restauro e di una definitiva riconversione ad altri scopi. Il grande edificio, caratterizzato dalla lunga facciata con ingresso monumentale in pietra, si articola attorno a tre cortili affiancati, su cui prospettano i numerosi ambienti interni e gli ampi corridoi, in parte decorati con affreschi dipinti dal gesuita Giuseppe Barbieri agli inizi del XVIII secolo.\nTeatro Girolamo Magnani.\nEdificato a partire dal 1813 su disegno dell'architetto Nicol\u00f2 Bettoli, il teatro neoclassico fu completato nel 1861 dall'ingegner Antonio Armarotti, che semplific\u00f2 il progetto iniziale troppo oneroso; le pregevoli decorazioni del foyer, del ridotto e della sala furono interamente realizzate dallo scenografo fidentino Girolamo Magnani, al quale la struttura fu intitolata nel 1889. La platea si sviluppa su una pianta a ferro di cavallo, su cui si innalzano tre ordini di palchi e il loggione sovrastante, per complessivi 430 posti a sedere. Il teatro \u00e8 ancora utilizzato per la rappresentazione di spettacoli di prosa e di opere liriche.\nPonte romano.\nEdificato probabilmente nel I secolo, il ponte in blocchi di tufo piacentino croll\u00f2 improvvisamente in epoca alto medievale e fu interrato tra il IX e il X secolo a causa dello spostamento dell'alveo del torrente Stirone; nel 1364 fu innalzata sulla prima campata la porta di San Donnino, che divenne l'ingresso occidentale della citt\u00e0. I resti delle prime due arcate, rinvenuti nel 1874, sono oggi pienamente visibili grazie alla sistemazione della piazza avvenuta verso la fine del XX secolo.\nGeografia antropica.\nQuartieri.\nNel centro storico si trovano i quartieri di: \"Cittadella, Foro Boario, Oriola, San Michele e Terragli di San Pietro\".\nIn periferia si trovano: \"Coduro, Corea, Europa, Frati, Gigliati, Le Azalee, Luce, Monica, Monvalle, Navigatori, Olmi 2, Peep, San Lazzaro, Viglione, Vaio, Villa Ferro\" e il quartiere artigianale \"La Bionda\"\nFrazioni.\nCastione Marchesi.\n\u00c8 la pi\u00f9 grande frazione di Fidenza, a ridosso di Busseto e Roncole Verdi. Ospita il monastero di Santa Maria Assunta, innalzato a partire dal 983, e un'antica abbazia, gi\u00e0 castello medievale, oggi adibita ad azienda agricola. Luogo di terramare, i reperti ritrovati sono custoditi nei musei parmigiani. Ospita un asilo parrocchiale, scuole elementari e medie.\nFornio.\nFrazione di oltre 200 abitanti, Fornio sorge a ovest di Fidenza sui primi rilievi collinari, ai margini del Parco fluviale regionale dello Stirone; sulla vetta di un piccolo rilievo si trova la barocca chiesa di San Lorenzo, contenente alcune opere di pregio.\nParola.\nSituata sul confine orientale del territorio comunale a cavallo della via Emilia e del torrente Parola, la frazione si estende prevalentemente nel comune di Fontanellato, ma la chiesa di Santa Caterina, costruita agli inizi del XIV secolo e completamente riedificata tra il 1741 e il 1749 in stile barocco, sorge sulla sponda fidentina del corso d'acqua.\nPieve Cusignano.\nFrazione di circa 200 abitanti, sita tra colli fidentini in val Parola, ospita la chiesa di San Giovanni Battista, edificata originariamente in stile romanico entro il XII secolo ma ristrutturata in forme neoclassiche nella prima met\u00e0 del XVIII secolo. In localit\u00e0 Monte Manolo, sul versante sinistro della vallata, si trova il neoclassico santuario della Madonna delle Grazie, meta di numerosi pellegrini.\nSanta Maria del Gisolo.\nPiccola localit\u00e0 situata tra il torrente Parola e il rio Gisolo a ridosso del borgo di Costamezzana di Noceto, \u00e8 costituita da un gruppo di edifici, comprendenti una chiesa romanica e una casa-torre, costruiti in epoca medievale probabilmente dai cavalieri templari ma gestiti dal XVI secolo al 1810 dai frati eremitani agostiniani del convento di San Pietro; dalla soppressione degli ordini ecclesiastici sancita da Napoleone, il complesso appartiene a privati.\nEconomia.\nFidenza \u00e8 un centro agroalimentare che vede sul proprio territorio imprese tessili, artigianali, manifatturiere e vetrarie; da segnalare anche la presenza di un centro logistico del freddo, luogo di smistamento per prodotti freschi e surgelati. Un ruolo importante \u00e8 ancora svolto dal settore agricolo; il terziario \u00e8 in continua crescita.\nNel comune si trova un importante \"outlet\" per il nord Italia - Outlet Fidenza Village.\nInfrastrutture e trasporti.\nFidenza \u00e8 attraversata dalle antiche Via Emilia e Via Francigena. La citt\u00e0 \u00e8 dotata di un'uscita sull'autostrada A1 e di una tangenziale.\nLa stazione di Fidenza \u00e8 posta sulla linea ferroviaria Milano - Bologna. Da qui si diramano la ferrovia Fidenza-Cremona, la ferrovia Fidenza-Fornovo e la ferrovia Fidenza-Salsomaggiore Terme.\nQuest'ultima subentr\u00f2, nel 1937, alla tranvia Fidenza-Salsomaggiore che percorreva un tratto della Strada statale 359 di Salsomaggiore e di Bardi; una seconda tranvia interurbana a vapore, in esercizio fra il 1894 e il 1937 consentiva il collegamento con Soragna collegando altres\u00ec le frazioni di Castellina e Chiusa Ferranda.\nAmministrazione.\nGemellaggi.\nFidenza \u00e8 gemellata con:\nSport.\nA Fidenza sono presenti numerose societ\u00e0 impegnate in diverse attivit\u00e0 sportive. Nel calcio sono presenti il , la Fidentina e il Fidenza, che gioca le proprie partite casalinghe a Busseto. Il Borgo San Donnino milita attualmente nel campionato di Serie D mentre la Fidentina \u00e8 impegnata in Eccellenza; il Fidenza, la storica squadra della citt\u00e0, disputa il torneo di Prima Categoria. \nSport storico della citt\u00e0 \u00e8 inoltre la pallacanestro, dove la prima squadra della citt\u00e0 risale al 1943, anno di fondazione della Pallacanestro Fulgor Fidenza 2014. Le partite della squadra si sono disputate fino a fine degli anni '90 nei pressi del palazzetto del centro giovanile \"Don Bosco\", ma a causa della limitata capacit\u00e0 di quest'ultimo, venne successivamente eretto il PalaPratizzoli per risolvere il problema definitivamente.\nOgni anno a Fidenza passa la \"Maratona dei luoghi verdiani\", con partenza a Salsomaggiore Terme e arrivo a Busseto. \u00c8 una corsa che attraversa anche gli abitati di Fontanellato e Soragna a cui partecipano maratoneti di fama internazionale, sia in campo maschile che femminile. Inoltre, sempre annualmente, a Fidenza transita la corsa ciclistica dilettantistica Milano-Busseto.\nDa Fidenza sarebbe dovuta partire l'undicesima tappa del Giro d'Italia del 1988 con arrivo sul Passo della Cisa, poi annullata. Il 14 maggio 2010 \u00e8 stata invece teatro di partenza della sesta tappa del Giro d'Italia 2010 (Fidenza - Massa Carrara)."}
{"id": "29557", "revid": "124859933", "url": "https://it.wikipedia.org/wiki?curid=29557", "title": "Fontanellato", "text": "Fontanellato (\"Funtanl\u00e8\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\n\u00c8 un comune della bassa parmense, a 25 km a ovest di Parma; si trova in prossimit\u00e0 dell'autostrada A1 e a pochi chilometri dalla via Emilia, in piena pianura Padana.\nStoria.\nIl territorio corrispondente all'odierna Fontanellato risultava abitato gi\u00e0 durante l'et\u00e0 del bronzo, come dimostrato dagli studi compiuti da Luigi Pigorini alla fine del XIX secolo.\nSuccessivamente fu colonizzato dai Romani.\nIl toponimo Fontanellato deriva verosimilmente dal medioevale \"Fontana Lata\" (fonte estesa), con riferimento ai fontanili, sorgive naturali di pianura che si osservano ancora oggi nella Bassa parmense; lo stesso fossato d'acqua, tuttora presente intorno alla rocca Sanvitale, \u00e8 da associare a tali fenomeni sorgivi. Una massiccia bonifica avvenne poco dopo l'anno 1000 ad opera dei monaci cistercensi della poco distante abbazia di Fontevivo. \nA partire dal 1100 Fontanellato si trov\u00f2 al centro delle lotte tra i nascenti comuni, lungo la via Emilia; risale a quell'epoca il primo nucleo del castello: nel 1124 dai Pallavicino fu innalzata la prima torre difensiva del borgo.\nNel 1145 Fontanellato fu ceduto da Oberto Pallavicino al comune di Piacenza; successivamente pass\u00f2 di mano varie volte, fino al 1386, anno in cui ne divenne feudatario Antonio Sanvitale. Nei primi anni del XV secolo la gestione del territorio, della rocca, delle infrastrutture e del sistema legislativo, giudiziario ed esecutivo del territorio fontanellatese fu affidata sul piano operativo al podest\u00e0 di Azarino Platoni.\nLa famiglia Sanvitale mantenne uno stretto legame col borgo per pi\u00f9 di cinque secoli: solo nel 1948 Giovanni Sanvitale vendette il castello all'amministrazione comunale, che lo sottopose al completo restauro trasformandolo in un importante polo di attrazione turistica, sede di fiere, mostre e manifestazioni varie.\nSimboli.\nLo stemma del comune \u00e8 stato concesso con Decreto del presidente della Repubblica del 14 febbraio 1951.\nLa fontana si rif\u00e0 al toponimo Fontanellato. In precedenza era in uso uno stemma raffigurante la sola fontana su un campo d'argento.\nIl castello rappresenta la rocca Sanvitale, simbolo del paese e sede del Municipio dal 1948; la banda di rosso che lo attraversa \u00e8 ripresa dallo stemma della famiglia Sanvitale, che era \"d'argento alla banda di rosso\".\nMonumenti e luoghi d'interesse.\nL'antico borgo conserva vari monumenti di interesse; di particolare pregio risulta la rocca Sanvitale, mentre attrae numerosi pellegrini il santuario della Beata Vergine del Santo Rosario.\nArchitetture religiose.\nChiesa di Santa Croce.\nInnalzata originariamente fra il 1437 e il 1447 per volere del conte Giberto II Sanvitale, la chiesa fu ampliata e ristrutturata in stile gotico nel 1503; modificata tra il 1837 e il 1852, fu restaurata nel 1912 dall'architetto Lamberto Cusani, che elimin\u00f2 le decorazioni ottocentesche riportando alla luce le forme primitive. Le facciate in laterizio sono decorate con monofore ad arco ogivale e motivi ad archetti intrecciati; gli interni conservano alcune opere di valore, commissionate dai Sanvitale; di particolare pregio la sagrestia, interamente arredata con mobili barocchi finemente intagliati dallo scultore Giovanni Battista Biazzi nel 1693.\nOratorio di Santa Maria Assunta.\nEdificato originariamente nel 1572 per volere di Girolama Farnese, moglie del conte Alfonso Sanvitale, nel 1720 l'oratorio fu completamente ricostruito in stile barocco dalla confraternita del Santissimo Crocifisso, che, sotto la supervisione del conte Alessandro III Sanvitale, probabilmente ne affid\u00f2 la progettazione all'architetto Adalberto della Nave. La navata \u00e8 interamente ricoperta dalle decorazioni a tempera su muro create fra il 1789 e il 1791 dal pittore Antonio Bresciani all'interno dell'architettura dipinta eseguita da Gaetano Ghidetti. La sagrestia \u00e8 arricchita dalle armadiature lignee in stile barocchetto, finemente intagliate dallo scultore Giulio Seletti nel 1720, e da quattro tele realizzate da Sebastiano Galeotti nel 1737.\nSantuario della Beata Vergine del Santo Rosario.\nEdificato dai frati domenicani nel 1514 sul luogo di un piccolo oratorio risalente al 1397, il santuario fu completamente ricostruito in stile barocco tra il 1641 e il 1660; elevato alla dignit\u00e0 di basilica minore nel 1903, fu arricchito nel 1912 della facciata neobarocca progettata dall'architetto Lamberto Cusani. All'interno sono conservate varie opere di pregio, tra cui gli affreschi della volta, i dipinti seicenteschi e settecenteschi, l'organo del 1696, gli arredi barocchi e i numerosissimi ex voto; tra le molteplici statue, \u00e8 oggetto di grande devozione quella della \"Madonna del Rosario\", scolpita nel 1615.\nChiesa di San Benedetto.\nEdificato originariamente tra l'XI e il XII secolo dai monaci benedettini appartenenti all'abbazia di Leno, il complesso di Priorato, all'epoca formato da chiesa e monastero, fu affidato nel XV secolo ai conti Sanvitale, che lo abbandonarono nel 1518. Il tempio fu completamente ricostruito in stile barocco tra il 1716 e il 1751, mentre l'abbazia fu abbattuta e al suo posto furono innalzati l'elegante canonica, sul lato sinistro del sagrato, e gli edifici annessi speculari, sul fianco opposto. Nel 1784 fu scavata sul retro della struttura una grande peschiera. Il luogo di culto, restaurato fra il 2008 e il 2010, \u00e8 decorato internamente con affreschi, realizzati agli inizi del XX secolo sulla volta di copertura, e con stucchi settecenteschi in stile rococ\u00f2, che delimitano le arcate, le finestre e le cornici della navata; di pregio anche gli arredi, risalenti al XVIII e al XIX secolo. La canonica ha numerosi ambienti affrescati.\nChiesa di Santa Maria Maddalena.\nEdificata intorno al 1160 dai cavalieri Templari, la semplice chiesetta romanica di Toccalmatto fu affidata nel 1306 ai cavalieri Ospitalieri. Restaurata nel 1530 per volere dell'imperatore del Sacro Romano Impero Carlo V d'Asburgo, nella seconda met\u00e0 del XX secolo cadde in stato d'abbandono in cui rimase fino al 2006, quando i proprietari la donarono ai Templari Cattolici d'Italia, che si occuparono dei completi restauri dell'edificio. Accanto alla chiesa sorge un fabbricato oggi modificato e trasformato in fattoria, unica testimonianza dell'antico complesso templare medievale.\nArchitetture militari.\nRocca Sanvitale.\nInnalzata originariamente nel 1124 come torre difensiva per volere dei marchesi Pallavicino, la fortificazione, concessa in beneficio ai Sanvitale nel 1378, fu completamente ricostruita tra il 1386 e il 1400 circa e ampliata fino al XVI secolo.\nTrasformata internamente in elegante dimora nobiliare, la rocca fu in parte modificata nel XIX secolo con la realizzazione del giardino pensile, la sistemazione del cortile interno con l'elegante loggiato su tre livelli e la creazione della camera ottica nella torre circolare a sud. Nel 1948 l'ultimo conte Giovanni Sanvitale vendette la rocca all'amministrazione comunale, che la adib\u00ec a sede municipale e apr\u00ec alcune sale al pubblico. \nAl suo interno il castello conserva numerose sale visitabili al piano nobile e al piano terreno, ricche di affreschi in parte cinquecenteschi e ornate con pregevoli arredi e quadri risalenti al XVII e XVIII secolo; fra tutte spicca per importanza la saletta di Diana e Atteone, dipinta dal Parmigianino tra il 1523 e il 1524.\nPorta di sopra.\nInnalzato originariamente nel XV secolo quale porta cittadina della distrutta cinta muraria del borgo, il torrione gotico fu modificato alla fine del XVI secolo e trasformato al piano superiore in abitazione privata.\nCastello di Parola.\nEdificato a partire dal 1227 per volere del podest\u00e0 di Parma Torello de Strada in prossimit\u00e0 della via Emilia e del torrente Parola, il grande castello di Parola fu assegnato nel 1249 a Oberto II Pallavicino e distrutto nel 1267 dalle truppe parmigiane; ricostruito negli anni seguenti dai Pallavicino, nel 1325 fu dato alle fiamme da Rolando de' Rossi; caduto poi in rovina, se ne conservavano ancora alcuni ruderi ai lati della strada nella prima met\u00e0 del XVIII secolo, in seguito completamente scomparsi.\nArchitetture civili.\nScuderie Sanvitale.\nEdificate in stile gotico nel XV secolo, le scuderie della Rocca Sanvitale furono modificate intorno alla met\u00e0 del XVII secolo con la costruzione del porticato; alla fine del XVIII secolo il contiguo teatro seicentesco fu abbattuto e sostituito con le serre neoclassiche, cui fu aggiunto e aggregato pochi anni dopo l'edificio del conservatorio femminile, poi trasformato nell'elegante residenza privata, oggi nota come Villa Gandini. Sul retro si sviluppa l'ampio parco romantico voluto dal conte Luigi Sanvitale.\nTeatro Pompeo Piazza.\nEdificato fra il 1864 e il 1866 su un terreno donato dal conte Luigi Sanvitale nel 1856, il teatro neoclassico progettato dagli architetti Pier Luigi Montacchini e Pancrazio Soncini fu leggermente modificato verso il 1940, perdendo parte delle decorazioni originarie; scampato alla riconversione in cinematografo progettata nel 1949, fu sottoposto a restauro conservativo nel 1967 e nel 2008. La sala spettacoli si sviluppa su una platea a pianta rettangolare con 2 ordini di palchi, per complessivi 210 posti a sedere; l'ambiente conserva alcuni affreschi del pittore Angelo Biolchi, che ornano le balaustre e parte del boccascena.\nMonumenti.\nMonumento ai caduti della prima guerra mondiale.\nInaugurato nel 1924 alla presenza della regina Margherita di Savoia, il monumento di gusto d\u00e9co, realizzato dallo scultore Pier Enrico Astorri, \u00e8 costituito da un alto basamento marmoreo su cui si innalzano due statue in bronzo raffiguranti la vittoria alata e, ai suoi piedi, un eroe caduto durante la prima guerra mondiale.\nParchi e aree verdi.\nLabirinto della Masone.\nNella campagna di Fontanellato (localit\u00e0 Casalbarbato) l'editore Franco Maria Ricci ha progettato e realizzato un vasto labirinto, aperto al pubblico.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 830 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nMusica.\nCorpo bandistico \"Luigi Pini\".\nNel 1872 il consiglio comunale di Fontanellato fond\u00f2 una banda musicale, composta da 16 elementi diretti da Casimirio Zoppi. Nel 1910 gli successe Guido Carra, organista del Santuario, compositore e insegnante di pianoforte e armonia presso la scuola di musica locale. Sotto la direzione di Carra la banda fu chiamata \"Banda del Fascio\" e con questo nome debutt\u00f2 in un concerto a Fidenza, in occasione di una visita di Benito Mussolini. Per un certo periodo il complesso pot\u00e9 vantare la collaborazione del maestro Gino Barabaschi (1878\u20131947), fontanellatese d'origine e primo fagotto nell'Orchestra sinfonica \"Santa Cecilia\" di Roma. La banda si sciolse nel 1930 per motivi politici, legati al nome dell'istituzione che in quegli anni non fu pi\u00f9 gradita, considerando anche il fatto che quattro fontanellatesi persero la vita in un agguato della milizia fascista.\nIl corpo bandistico \"Luigi Pini\" \u00e8 stato fondato nel 1980, a cinquant'anni dallo scioglimento della banda precedente. La fondazione si deve all'ex sindaco Pompeo Piazza, al consigliere comunale Lamberto Grignaffini, al maestro e direttore musicale Roberto Botti e ad altri appassionati di musica provenienti da alcuni comuni limitrofi, tra cui il pianista e direttore di coro Roberto Marchesi, il riparatore di strumenti musicali Gianfranco Occhi, il maestro Bruno Mussini, docente al Conservatorio di Parma di strumentazione per banda. Il debutto avvenne nel febbraio del 1982 al carnevale di Busseto. Il complesso \u00e8 dedicato a Luigi Pini, fontanellatese, inventore del corno a pistoni.\nDal 1980 al 2015 la direzione artistica e musicale \u00e8 stata tenuta dal maestro Roberto Botti (1954\u20132018), diplomato in clarinetto presso il Conservatorio di Parma. Dal 2015 il direttore musicale \u00e8 Aldo Boccacci, diplomato in clarinetto sempre presso il Conservatorio parmigiano.\nMaestri direttori: \nLa banda conta circa 45 elementi, la maggior parte dei quali provengono dalla scuola interna, in cui il maestro Boccacci \u00e8 docente di teoria, solfeggio e strumenti ad ancia semplice. La banda in convenzione con il Comune tiene delle sfilate fisse: il 24 aprile, il 1\u00ba maggio, il 2 giugno e la prima domenica di novembre, per la commemorazione dell'armistizio del primo conflitto mondiale. Inoltre, presso il Teatro Comunale \"Sanvitale\", il sabato precedente al Natale si esibisce in un concerto di musica operistica, leggera e folk, mentre il 24 dicembre sfila per le vie del paese a suon di musica natalizia. \u00c8 gemellata con diverse bande italiane e ha tenuto molti concerti e rassegne in Italia, Svizzera e Germania, dove nel 2006 si \u00e8 gemellata con la banda di Kissleg. L'8 luglio del 2008, dopo un concerto nella rocca del paese, si \u00e8 gemellata con la fanfara di Falk\u00f6ping (Svezia).\nNel maggio e giugno del 2009 ha sponsorizzato e prodotto la Rassegna bandistica, ospitando le bande di Vezzano Ligure, Albareto (Bedonia) e Carate Brianza. \nIl 22 maggio del 2010 ha festeggiato i 30 anni di attivit\u00e0 in un concerto di gala al Teatro di Fontanellato. Ha partecipato a sfilate con i corpi di Majorette (scuola di Fiorenzuola) per importanti carnevali, quali il carnevale di Busseto e il carnevale di Castelnovo di Sotto. Tra i gemellaggi con le bande italiane si citano la banda di San Casciano in Val di Pesa, di Vezzano Ligure e il Corpo bandistico municipale Giuseppe Verdi di Parma.\nCucina.\nIn tema enogastronomico, Fontanellato ospita la mostra-mercato dei prodotti tipici italiani \"La dispensa dei Sanvitale\". Inoltre, a Fontanellato si tiene il \"Festival Librogustando\", che abbina i prodotti tipici di qualit\u00e0 all'editoria enogastronomica italiana.\nEconomia.\nIl comune, a vocazione turistica, ha ricevuto il riconoscimento \"Bandiera arancione\" del Touring Club Italiano e fa parte delle associazioni \"Citt\u00e0 d'arte e cultura\" e \"Cittaslow - Citt\u00e0 del buon vivere e della buona tavola\".\nInfrastrutture e trasporti.\nPosta lungo la strada provinciale 11, fra il 1893 e il 1939 Fontanellato era servita da una stazione della tranvia a vapore Parma-San Secondo-Busseto che percorreva tale direttrice stradale.\nIl servizio suburbano \u00e8 svolto mediante autoservizi gestiti da TEP.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29558", "revid": "123406589", "url": "https://it.wikipedia.org/wiki?curid=29558", "title": "Fontevivo", "text": "Fontevivo (\"Fontviv\" in dialetto parmigiano) \u00e8 un comune italiano di abitanti della provincia di Parma in Emilia-Romagna. Fontevivo dista 21\u00a0km da Parma e fa parte dei comuni della bassa parmense.\nMonumenti e luoghi d'interesse.\nEdifici religiosi.\nAbbazia di San Bernardo.\nL'abbazia cistercense fu fondata nel 1142 quale dipendenza dell'abbazia di Chiaravalle della Colomba, sotto la protezione dei marchesi Pallavicino; la chiesa annessa fu ricostruita in stile romanico alla fine del XII secolo, mentre la facciata fu innalzata nel XV secolo; il convento, caduto in declino in seguito all'istituzione della commenda, fu unito nel 1518 alla Congregazione cassinese dell'abbazia benedettina di San Paolo fuori le mura; nel 1605 il duca Ranuccio I Farnese acquist\u00f2 il monastero, che nel 1733 il duca Carlo di Borbone fece completamente ristrutturare in stile neoclassico, per trasformarlo nella sede estiva del Collegio dei Nobili di Parma; nel 1892 i benedettini abbandonarono la giurisdizione spirituale sul luogo di culto, che divenne sede parrocchiale; nel 1987 l'ex abbazia fu acquistata dal Comune di Fontevivo, che ne avvi\u00f2 il recupero quale sede di una struttura alberghiera, di un ristorante e del piccolo Museo delle Fisarmoniche. La monumentale chiesa di San Bernardo ospita al suo interno la statua in pietra policroma della \"Madonna col Bambino\", risalente al XII secolo, attribuita a Benedetto Antelami, la romanica lastra sepolcrale in marmo rosso di Verona del templare Guidone Pallavicino, scomparso nel 1301, e il neoclassico monumento tombale del duca Ferdinando di Borbone.\nChiesa dei Cappuccini.\nLa chiesa manierista con annesso convento fu edificata per i frati cappuccini tra il 1605 e il 1609 su finanziamento del duca Ranuccio I Farnese, che fece anche realizzare uno scenografico viale di collegamento con la chiesa di San Bernardo; nel 1805 a causa dei decreti napoleonici il convento fu chiuso e la chiesa fu sconsacrata e spogliata di tutti gli arredi e le opere d'arte; nel 1881 il complesso fu demolito, salvando solo l'antico tempio, che fu alienato a privati e adibito a magazzino; intorno al 1980 il Comune di Fontevivo espropri\u00f2 l'ex luogo di culto, avviandone il recupero. All'interno si conservano gli affreschi in controfacciata e sulla volta a botte di copertura attribuiti a Cesare Baglioni, riscoperti tra il 2007 e il 2009.\nChiesa di Santa Maria Maddalena.\nA Castelguelfo, sull'altro lato della via Emilia rispetto al castello medievale, si innalza l'antica chiesa di Santa Maria Maddalena, edificata in stile romanico probabilmente agli inizi del XIII secolo dai monaci benedettini francesi dell'abbazia di Santa Maria Maddalena di V\u00e9zelay, in Borgogna; modificata pi\u00f9 volte nei secoli successivi, fu riportata in parte alle originarie forme nel 1935; all'interno conserva nell'abside alcuni affreschi risalenti al XV secolo.\nChiesa dei Santi Giovanni Battista e Lorenzo.\nMenzionata per la prima volta nel 1186, l'antica pieve di Santa Maria di Bianconese fu reintitolata a san Giovanni Battista nel 1493; danneggiata dalle piene del fiume Taro, fu ricostruita tra il 1720 e il 1730 in stile barocco in prossimit\u00e0 del centro abitato; dotata nel 1897 del campanile, fu ampliata nella zona absidale nel 1900; ristrutturata tra il 1952 e il 1957, fu sottoposta a lavori di restauro nella facciata tra il 2015 e il 2016. La chiesa conserva varie opere di pregio, tra cui la pala d'altare raffigurante l\"'Imposizione del nome a san Giovanni Battista\", eseguita da Giuseppe Peroni o da Domenico Muzzi tra la fine del XVIII secolo e l'inizio del XIX.\nChiesa di San Lorenzo.\nEdificata originariamente entro l'XI secolo, la chiesa di Bellena fu chiusa al culto alla fine del XV secolo in quanto pericolante; completamente ricostruita in stile rinascimentale prima del 1525, fu ristrutturata in forme barocche nel 1743; al suo interno \u00e8 presente un coro settecentesco in legno intarsiato.\nOratorio del Sacro Cuore e di Santa Teresa di Ges\u00f9 Bambino.\nIl piccolo oratorio di Ponte Taro fu costruito in stile neoclassico per volere di Giuseppe Antonio Folezzani tra il 1843 e il 1849; donato agli inizi del XX secolo a Ida Mari, che nel 1913 fece edificare in adiacenza alla chiesa la scuola materna di Santa Teresa di Lisieux, fu destinato in eredit\u00e0 nel 1964 alla parrocchia del paese, di cui costitu\u00ec l'unico luogo di culto fino al completamento nel 1973 della nuova chiesa di Santa Maria Maddalena.\nInfrastrutture e trasporti.\nPosta lungo la strada provinciale 11, fra il 1893 e il 1939 Fontevivo era servita da una fermata della tranvia Parma-San Secondo-Busseto, esercita a vapore, che percorreva tale direttrice stradale.\nIl servizio suburbano \u00e8 svolto mediante autoservizi gestiti da TEP.\nIn localit\u00e0 Bianconese sorge l'Interporto di Parma.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29559", "revid": "1543377", "url": "https://it.wikipedia.org/wiki?curid=29559", "title": "Fornovo di Taro", "text": "Fornovo di Taro (\"Forn\u00f3v\" in dialetto parmigiano) \u00e8 un comune italiano di abitanti della provincia di Parma in Emilia-Romagna. \u00c8 situato sulla SS 62 della Cisa ai piedi della salita che conduce a Berceto e al Passo della Cisa.\n\u00c8 situato sul Taro, il fiume pi\u00f9 importante che attraversa la provincia di Parma, che \u00e8 un affluente del Po.\nGeografia fisica.\nTerritorio.\nIl comune di Fornovo di Taro sorge sulle colline della bassa valle del fiume Taro, su quote comprese tra i 124 m s.l.m. e i 736 m s.l.m. Si estende su una superficie di 57,65\u00a0km\u00b2.\nClima.\nFornovo di Taro appartiene alla zona climatica \"E\"\nSecondo la classificazione climatica di K\u00f6ppen la zona emiliana della Val Taro fa parte dei climi di tipo temperato caldo (C). Le medie di precipitazione consentono di classificare l'area come Cfa (clima temperato piovoso, con estate molto calda). Questo, perch\u00e9 pi\u00f9 di un mese all'anno presenta una media di temperatura superiore ai 22\u00a0\u00b0C, privo di una stagione secca, tant'\u00e8 che il mese pi\u00f9 asciutto ha pi\u00f9 di 30\u00a0mm di precipitazione, corrispondente a pi\u00f9 di un terzo della media di precipitazioni relative al mese pi\u00f9 ricco di precipitazioni.\nStoria.\nNel 1495 vi si svolse la famosa battaglia di Fornovo, combattuta tra le truppe alleate formate da una coalizione antifrancese voluta dal Pontefice Alessandro VI, Massimiliano d'Austria Re dei Romani, Fernando d'Aragona, Enrico VII d'Inghilterra, Firenze, Milano, Venezia, guidate da Francesco II Gonzaga e i francesi di Carlo VIII. Lo Sperandio disegn\u00f2 una bella medaglia rappresentante Francesco II Gonzaga a cavallo a Fornovo con la fiera iscrizione: \"Ob Restitutam Italiae Libertatem\".\nAll'inizio del secolo scorso (1905) venne costituita la Societ\u00e0 Petrolifera Italiana (S.P.I.). Il paese divenne, in questo modo, il maggior centro italiano per la produzione e la lavorazione del petrolio, arrivando negli anni '30 a coprire circa l'80% del fabbisogno nazionale.\nNel 1912 vennero fatti costruire degli impianti di raffinazione. Durante la seconda guerra mondiale, mentre la raffineria di Fornovo era duramente colpita dai bombardamenti, la sede di Vallezza venne occupata da truppe tedesche.\nL'evento condizion\u00f2 la vita dei dipendenti e degli abitanti della frazione di Neviano de' Rossi. Da tempo la zona \u00e8 destinata a Museo, quale testimonianza di archeologia industriale.\nDurante la seconda guerra mondiale, nel periodo dell'occupazione tedesca e della Repubblica Sociale Italiana, Pellegrino Riccardi, pretore a Fornovo, nascose e protesse dalla deportazione quattro componenti della famiglia ebrea di Rolando Vigevani, del quale era stato compagno di studi. Riccardi trov\u00f2 per loro dei luoghi di rifugio nei dintorni, produsse - con la complicit\u00e0 del segretario comunale - falsi documenti di identit\u00e0 e organizz\u00f2 quindi il loro espatrio in Svizzera. In seguito diede rifugio e procur\u00f2 documenti falsi anche ad altri perseguitati ebrei. Per questo suo impegno di solidariet\u00e0, il 26 dicembre 1988, l'Istituto Yad Vashem di Gerusalemme ha conferito a Pellegrino Riccardi l'alta onorificenza dei giusti tra le nazioni.\nTra il 24 e il 29 aprile 1945 le zone di Fornovo furono teatro della Battaglia della Sacca di Fornovo, ultima battaglia campale della seconda guerra mondiale nella campagna d'Italia.\nNel 1982 un'eccezionale piena del Taro, dovuta a intense piogge nell'alta Val Taro, nella notte tra l'8 e il 9 novembre provoc\u00f2 il crollo parziale del ponte stradale che unisce Fornovo all'abitato di Ramiola (comune di Medesano). Celebre \u00e8 l'immagine del TIR rimasto bloccato sul ponte semidistrutto, con le ruote anteriori nel vuoto.\nNella stessa notte anche il ponte ferroviario sul Taro, in localit\u00e0 Pontetaro, venne parzialmente distrutto dalla piena.\nOnorificenze.\nFornovo di Taro \u00e8 tra le citt\u00e0 decorate al valor militare per la guerra di liberazione, insignita il 9 maggio 1994 della medaglia d'oro al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nMonumenti e luoghi d'interesse.\nArchitetture religiose.\nPieve di Santa Maria Assunta.\nEdificata originariamente nel IX secolo, la chiesa fu ricostruita in stile romanico intorno alla met\u00e0 dell'XI secolo; agli inizi del XII fu aggiunto un esonartece, chiuso e inglobato nell'edificio nel secolo successivo; tra il 1712 e il 1745 la pieve fu modificata internamente in forme barocche, ma le aggiunte furono eliminate tra il 1927 e il 1942, con complessi interventi volti a riportare alla luce l'aspetto romanico perduto. La facciata \u00e8 decorata con alcune sculture duecentesche incastonate, in parte provenienti dall'antico ambone dismesso nel XVI secolo; all'interno il nartece conserva il colonnato con capitelli dell'XI secolo, mentre il paliotto dell'odierno altare maggiore \u00e8 costituito dalla lastra duecentesca del \"Martirio di Santa Margherita\", anch'essa ricavata dal distrutto pulpito; la pieve custodisce inoltre una pregevole croce-reliquiario in bronzo, risalente al X o XI secolo.\nChiesa della Purificazione di Maria Vergine.\nMenzionata per la prima volta nel 1230, la chiesa originaria di Neviano de' Rossi, collocata all'interno del castello, fu ricostruita agli inizi del XVIII secolo; riedificata in forme neoclassiche nel 1827 nell'odierna posizione, fu arricchita nel 1960 di una nuova facciata neoromanica; il luogo di culto, dotato di due cappelle laterali, conserva una pala d'altare attribuita al pittore Francesco Scaramuzza.\nChiesa di Santa Margherita.\nEdificata originariamente entro il 1098 dai frati cistercensi unitamente a un ospedale per pellegrini e a un piccolo monastero ristrutturato nel XVIII secolo, la chiesa di Sivizzano fu completamente ricostruita in stile neoclassico tra il 1792 e il 1800. Il luogo di culto, affiancato da tre cappelle per lato, \u00e8 decorato internamente con lesene doriche e affreschi e conserva una pala sei-settecentesca. In adiacenza si estende l'ex monastero in pietra, caratterizzato dal porticato con loggiato sovrastante; al piano terreno si apre un portale ad arco a tutto sesto tre-quattrocentesco.\nArchitetture civili.\nVilla Carona.\nIl castello fu costruito nel XIII secolo dai Rossi. Si hanno le prime notizie di un forte a Carona nel 1248, quando Bernardo Rossi fortific\u00f2 il borgo per difendersi dai Guelfi. A met\u00e0 del XIV secolo figura di propriet\u00e0 di Giacomo de' Rossi. Nel 1408 fu preso dai Terzi, ma poco tempo dopo ritorn\u00f2 tra i possedimenti rossiani. In questo periodo il coste era conosciuto come \"Castel Maria di Caronia\", in onore a Pier Maria II de' Rossi.\nNel 1480 Pier Maria Rossi, assegn\u00f2 nel suo testamento il castello di Carona come altre rocche dell'appennino al figlio Bertrando. Nel 1482 nell'ambito della guerra fra i Rossi e Ludovico il Moro il castello fu occupato dalle truppe ducali, venendo per\u00f2 prontamente ripreso da Guido de' Rossi.\nAl termine della guerra che sanc\u00ec la sconfitta di Guido il castello pass\u00f2 a Bertrando, legittimo erede.\nNel 1495, durante la Battaglia di Fornovo (parte della Prima guerra italiana) tra gli eserciti francese e della Santa alleanza anti-francese, il castello venne incendiato dalle truppe svizzere al soldo del re francese Carlo VIII.\nEreditato insieme al feudo di Berceto da Troilo I de' Rossi alla morte dello zio Bertrando, entr\u00f2 a far parte dei domini dei Rossi di San Secondo sino a che Scipione I de' Rossi, oberato dai debiti contratti, non lo cedette nel 1666 al comune di Parma che lo lasci\u00f2 in stato di abbandono. Nel XVIII secolo i gesuiti costruirono sui pochi resti del castello la Villa dei Gesuiti, adibita a residenza estiva del collegio dei Nobili. Del castello non \u00e8 rimasto pi\u00f9 nulla, dato che sopra di esso \u00e8 stata edificata la gi\u00e0 citata villa.\nMiniera petrolifera di Vallezza.\nUtilizzato da secoli dagli abitanti della val Sporzana, il petrolio di Vallezza inizi\u00f2 a essere estratto con tecniche moderne a partire dal 1868; dopo le prime ricerche infruttuose compiute da varie compagnie, a partire dal 1905 la Societ\u00e0 Petrolifera Italiana trivell\u00f2 con successo numerosi pozzi in tutta l'area compresa tra Neviano de' Rossi e Selva Smeralda; il sito divenne un'importante fonte di approvvigionamento energetico per l'Italia soprattutto dopo il 1930, tanto che durante la seconda guerra mondiale fu bombardato 22 volte e raso al suolo, ma fu ricostruito nell'immediato dopoguerra, nonostante alcuni pozzi risultassero gi\u00e0 esauriti; il declino inizi\u00f2 nel 1965 e nel 1994 l'Agip dichiar\u00f2 ufficialmente esaurito il giacimento, abbandonando il campo petrolifero; in seguito alla stipula nel 2011 di una convenzione tra il dipartimento di ingegneria civile, dell'ambiente e del territorio e architettura (DICATeA) dell'Universit\u00e0 degli Studi di Parma, il Comune di Fornovo di Taro e la societ\u00e0 Gas Plus Italiana, proprietaria dell'area petrolifera dal 2005, fu realizzato il sito internet del museo virtuale e furono redatti lo studio di fattibilit\u00e0 e il progetto pilota del museo parco, esteso all'intera vallata.\nSociet\u00e0.\nEvoluzione demografica.\nIl 31 Dicembre 2018 la popolazione residente ammontava a 6.007 .\nEtnie e minoranze straniere.\nIl 1 Gennaio 2019 gli stranieri residenti nel comune risultano 948, ovvero il 15,8% della popolazione residente.\nDi questi il 54,4% provenienti da paesi dell'Africa, il 35% dall'Europa e l'8,5% dall'Asia.\nDi seguito sono riportati i gruppi pi\u00f9 consistenti:\nInfrastrutture e trasporti.\nOltre alla Strada statale 62 della Cisa, da Fornovo di Taro si diramano altre strade provinciali, una per la Val Taro, una per la Val Ceno, e una in direzione della Via Emilia.\n\u00c8 presente il casello autostradale della A15 Parma-La Spezia.\nIl territorio comunale \u00e8 attraversato dalla linea ferroviaria Pontremolese; a servizio dell'abitato \u00e8 presente la stazione di Fornovo.\nTra il 1910 e il 1954 Fornovo fu capolinea di una tranvia per Parma.\nSul territorio \u00e8 presente anche la TEP, servizio di trasporti pubblici attivi su tutta la provincia.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29560", "revid": "1272592", "url": "https://it.wikipedia.org/wiki?curid=29560", "title": "Langhirano", "text": "Langhirano (\"Langhir\u00e0n\" in dialetto parmigiano) \u00e8 un comune italiano di abitanti della provincia di Parma in Emilia-Romagna. \u00c8 conosciuto per la produzione del prosciutto di Parma, che viene celebrato ogni anno nel \"Festival del prosciutto di Parma\" e a cui \u00e8 dedicato uno specifico museo; \u00e8 inoltre sede della Comunit\u00e0 montana Appennino Parma Est.\nGeografia fisica del luogo.\nLanghirano sorge su una piccola collina posta sulla sponda sinistra del torrente Parma, in corrispondenza dell'accesso alla valle omonima.\nOrigini del nome.\nL'origine del toponimo non \u00e8 accertata. Secondo l'ipotesi prevalente potrebbe derivare dal latino \"Langaranus\", composto da \"langaria\", col significato di \"striscia di terreno lunga e stretta\" in riferimento alla posizione del paese a fianco del torrente Parma, e dal suffisso \"-anus\".\nSecondo un'altra teoria il medievale \"Lagorano\" avrebbe invece origine da \"Lago Ariano\", in riferimento alla presenza di terreni acquitrinosi all'epoca della fondazione dell'insediamento di Langhirano da parte dei Longobardi, che professavano l'arianesimo.\nEsiste infine una terza interpretazione, priva di fondamenti storici, secondo la quale il toponimo deriverebbe dal latino \"Lacus Oranum\", da cui \"Lago Orano\" e \"Anghirano\", in riferimento a un lago popolato da rane, prosciugatosi in epoca remota, che sarebbe esistito sul luogo dell'attuale centro abitato.\nStoria.\nLa pi\u00f9 antica testimonianza della presenza dell'uomo nel territorio di Langhirano risale al Paleolitico, all'incirca al 130000 a.C., mentre i primi insediamenti umani furono fondati dai Terramaricoli tra il XVII e il XIV secolo a.C., in piena et\u00e0 del bronzo.\nDell'epoca romana sopravvivono ancora alcune tracce della centuriazione del territorio pianeggiante e i resti di una villa rinvenuta nei pressi di Torrechiara.\nIl primitivo borgo di \"Lagorano\", menzionato per la prima volta nel 1038, fu fondato nell'Alto Medioevo dai Longobardi lungo la strada delle cento miglia, che collegava Parma e Luni; il centro nacque originariamente quale borgo minore, annesso alla vicina Mattaleto, a sua volta dipendente dal castello di Castrignano; quest'ultimo appartenne nell'XI secolo alla chiesa di San Pietro di Parma, nella prima met\u00e0 del XII secolo al convento di Sant'Apollonio di Canossa, dal 1137 al monastero di San Prospero di Reggio Emilia e a partire dal 1186 al vescovo di Parma.\nIl maniero di Mattaleto fu costruito a presidio della sponda sinistra della val Parma probabilmente nel XIII secolo, quale avamposto fortificato del castello di Castrignano. Nella stessa epoca fu edificato inoltre il palazzo del capitano di giustizia nel centro di Langhirano; il piccolo borgo accrebbe notevolmente la sua importanza in quei secoli grazie alla sua collocazione geografica all'accesso della vallata, che gli consent\u00ec di diventare sede di mercato settimanale.\nNel 1376 il vescovo Ugolino de' Rossi invest\u00ec dell'ampio feudo di Castrignano il pronipote Rolando de' Rossi, in segno di riconoscenza per i servigi resi dal padre Giacomo all'episcopato parmense. I Rossi ricostruirono il maniero di Mattaleto, ma nel 1405 Giacomo Terzi se ne impossess\u00f2 dopo aver occupato numerosi altri castelli rossiani del Parmense; i Terzi fortificarono la struttura, che nel 1409 fu conquistata, insieme alla vicina Castrignano, da Galeazzo da Correggio per conto del marchese di Ferrara Niccol\u00f2 III d'Este, alleato dei Rossi; tuttavia il Correggese ne approfitt\u00f2 per impossessarsene, perci\u00f2 nel 1410, dopo l'uccisione di Ottobuono de' Terzi da parte di Muzio Attendolo Sforza, Pietro de' Rossi attacc\u00f2 di sorpresa la fortificazione di Castrignano, riconquistandola.\nI Rossi mantennero i diritti sul territorio fino alla disastrosa guerra del 1482, al cui termine l'ampio feudo, rivendicato dal vescovo Giovanni Giacomo Schiaffinato, fu restituito alla diocesi di Parma.\nNel 1512 il papa Giulio II acquist\u00f2 i diritti su Langhirano e dintorni, che assegn\u00f2 a Galeazzo Pallavicino, marchese di Busseto; quest'ultimo ne ricevette conferma dal nuovo papa Leone X nel 1514. Dopo alcuni anni il territorio rientr\u00f2 nelle mani del vescovo di Parma.\nNel 1660 il duca di Parma Ranuccio II Farnese invest\u00ec Antonio Garimberti della contea di Langhirano; la famiglia ne mantenne i diritti fino alla loro abolizione sancita da Napoleone nel 1805. Langhirano divenne sede del nuovo comune (o \"mairie\"), a eccezione di una parentesi tra il 1821 e il 1831, durante la quale fu elevata a capoluogo di distretto ducale; in quegli stessi anni fu Mattaleto la sede municipale.\nIl 28 settembre del 1911 la stazione tranviaria fu teatro dell'episodio noto come \"eccidio di Langhirano\": durante una manifestazione di opposizione alla partenza dei soldati per la guerra di Libia, morirono 4 persone e ne furono ferite altre 7 a causa dell'improvvisa carica dei carabinieri, forse presi dal panico.\nMonumenti e luoghi d'interesse.\nArchitetture religiose.\nChiesa dell'Annunciazione di Maria Vergine.\nEdificata originariamente in stile barocco tra il 1578 e il 1579 quale oratorio dipendente dalla chiesa parrocchiale di San Michele Arcangelo di Mattaleto, la chiesa fu dotata di una nuova facciata neobarocca tra il 1908 e il 1913, disegnata dall'architetto Lamberto Cusani; eretta a parrocchia nel 1944, fu in tale occasione notevolmente ampliata in senso longitudinale; restaurata nel 1986, fu danneggiata dal sisma del 2008 e nuovamente restaurata e consolidata strutturalmente a partire dal 2013; sul portale d'ingresso l'edificio ospita due statue di angeli liberty realizzate da Ettore Ximenes nel 1913.\nChiesa di San Michele Arcangelo di Mattaleto.\nMenzionata per la prima volta nel 1230, la chiesa romanica di Mattaleto fu interamente ricostruita in stile barocco tra il 1715 e il 1723 su progetto dell'architetto Francesco Boetti, conservando soltanto l'originario campanile, che fu modificato nella parte sommitale tra il 1814 e il 1819; completamente restaurata e decorata internamente tra il 1883 e il 1886, costitu\u00ec fino al 1944 l'unica parrocchia di Mattaleto e Langhirano; danneggiata dal sisma del 2008, fu consolidata strutturalmente e restaurata tra il 2009 e il 2011.\nPieve di San Martino.\nEdificata forse gi\u00e0 nel VI secolo, la pieve di Arola, considerata una delle pi\u00f9 antiche di tutto il Parmense, nel 1602 fu decorata con affreschi da Giovanni Maria Conti della Camera e Pier Antonio Bernabei; quasi completamente distrutta dal terremoto del 1818, fu successivamente trasformata in deposito dell'adiacente cimitero, riutilizzando parte delle strutture in pietra crollate; profondamente degradata, fu ristrutturata alla fine del XX secolo.\nChiesa di San Martino.\nEdificata tra il 1858 e il 1860 in sostituzione della pieve crollata nel 1818, la chiesa neoclassica di Arola, progettata probabilmente dall'ingegner Soliani, fu restaurata e decorata internamente tra il 1955 e il 1958; danneggiata dal terremoto del 1983, fu consolidata e ristrutturata nel 1985 e risistemata esternamente nel 2012; conserva al suo interno la pala raffigurante \"San Martino e san Bernardo in un paesaggio e la Madonna in gloria\" di Pier Antonio Bernabei, recuperata dall'antica pieve.\nChiesa di San Lorenzo.\nEdificata originariamente in stile romanico nel XII secolo, la cappella di Torrechiara fu abbattuta e ricostruita nel 1453 per volere di Pier Maria II de' Rossi, durante i lavori di edificazione dell'adiacente castello; eretta a sede parrocchiale nel 1564, la chiesa fu sopraelevata verso la fine del XVII secolo; profondamente trasformata in stile barocco agli inizi del XVIII, ribaltando l'orientamento della struttura e intonacando gli interni, fu nuovamente modificata nel 1755 sopralzando l'abside settecentesca; ristrutturata tra il 1829 e il 1831 con la ricostruzione della facciata, fu restaurata nel 1941 e rinforzata strutturalmente tra il 1973 e il 1975; danneggiata dal sisma del 2008, fu consolidata tra il 2011 e il 2013; il luogo di culto conserva alcune porzioni dell'edificio originario e di quello rossiano, distinguibili nel paramento murario in pietra, oltre ad alcuni dipinti settecenteschi.\nBadia di Santa Maria della Neve.\nEdificata tra il 1471 e il 1479 per volere di Pier Maria II de' Rossi, l'abbazia di Torrechiara fu dotata fin dalle origini di una chiesa tardo-romanica con campanile, di un chiostro rinascimentale con dormitorio e refettorio, di un giardino con orto, di un piccolo cimitero e di altri servizi destinati a circa venti monaci benedettini; dipendente dell'abbazia di San Giovanni Evangelista di Parma a partire dal 1491, fu parzialmente distrutta durante la guerra di Parma del 1551 e ricostruita in seguito; confiscata dal governo napoleonico nel 1810 e affittata a privati, nel 1816 fu restituita ai frati dalla duchessa Maria Luigia; incamerata dal Demanio nel 1866, fu riacquistata all'asta dai benedettini nel 1870; adibita a caserma militare durante la prima guerra mondiale, cadde in declino nel secondo dopoguerra; restaurata a partire dal 1978, divenne anche sede di un laboratorio apistico utilizzato dai monaci per la produzione di creme e tisane e di una foresteria aperta anche agli ospiti esterni. La chiesa \u00e8 interamente ornata con affreschi settecenteschi, ma conserva un dipinto tardo quattrocentesco raffigurante la \"Madonna in trono col Bambino\", attribuito al pittore Francesco Tacconi. Sul chiostro con quadriportico si affacciano vari ambienti decorati con affreschi di varie epoche, tra cui in particolare le tre sale del lato ovest, la sala degli Uccelli a nord e la sala del Capitolo a est. Nel giardino posteriore si erge, sul margine della scarpata del torrente, il Belvedere settecentesco dai tratti scenograficamente barocchi ma gi\u00e0 linearmente neoclassici, decorato internamente con affreschi.\nChiesa dell'Assunzione di Maria Vergine.\nCostruita originariamente forse gi\u00e0 nel VI secolo, la pieve romanica di Castrignano fu citata per la prima volta nel 1005; riedificata in stile barocco nel 1667, fu dotata della facciata neoclassica agli inizi del XX secolo e ristrutturata internamente in stile neobizantino nel 1930; danneggiata dal sisma del 2008, fu restaurata e consolidata tra il 2012 e il 2013; conserva al suo interno una croce astile del XIV secolo e un fonte battesimale rivestito con due capitelli e un abaco risalenti all'incirca al 1450, provenienti dalle rovine del vicino castello.\nChiesa dei Santi Bartolomeo e Martino.\nMenzionata per la prima volta nel 1005, la pieve romanica di Cozzano fu quasi completamente ricostruita tra il 1832 e il 1854 su progetto dell'ingegner Francesco Bert\u00e8, riutilizzando i materiali del preesistente edificio; decorata internamente in stile neoclassico, fu completata nelle cappelle laterali tra il 1946 e il 1974; la chiesa conserva della struttura originaria la facciata e l'archivolto decorato dell'ingresso della canonica; al suo interno ospita alcuni dipinti di pregio, tra cui la pala cinquecentesca raffigurante i \"Santi Martino e Bartolomeo\".\nChiesa di San Michele Arcangelo di Antesica.\nEdificata originariamente in epoca altomedievale dai Longobardi quale oratorio esterno al castello, la chiesa di Antesica, menzionata per la prima volta nel 1230, fu chiusa al culto nel 1579 in quanto minacciata da una frana; ristrutturata in stile neoclassico nella seconda met\u00e0 del XVIII secolo, fu restaurata tra il 2009 e il 2011; il luogo di culto, rivestito esternamente in arenaria, \u00e8 affiancato da due cappelle laterali.\nArchitetture militari.\nCastello di Torrechiara.\nEdificato originariamente in epoca medievale ma pi\u00f9 volte distrutto tra il XIII e il XIV secolo, il castello di Torrechiara fu ricostruito maestosamente tra il 1448 e il 1460 per volere di Pier Maria II de' Rossi, con la duplice funzione di possente struttura difensiva ed elegante nido d'amore per il conte e l'amante Bianca Pellegrini; ereditato da Guido de' Rossi nel 1482, fu conquistato l'anno seguente da Ludovico il Moro, che lo mantenne fino al 1499, quando il re di Francia Luigi XII, dopo aver conquistato il ducato di Milano, assegn\u00f2 il maniero inizialmente a Troilo I de' Rossi e successivamente al maresciallo Pietro di Rohan, signore di Gi\u00e8; alienato nel 1502 al marchese Galeazzo Pallavicino di Busseto, nel 1545 pass\u00f2 in dote al conte Sforza I Sforza di Santa Fiora, che incaric\u00f2 numerosi artisti delle decorazioni rinascimentali delle sale interne; ereditato nel 1707 dal duca Federico III Sforza Cesarini, fu trasmesso nel 1821 al duca Marino Torlonia; acquistato nel 1909 da Pietro Cacciaguerra, che lo spogli\u00f2 di tutti gli arredi, nel 1911 fu dichiarato monumento nazionale e l'anno seguente fu comprato dal Demanio italiano; aperto al pubblico, fu utilizzato quale set di vari film storici, tra cui nel 1937 \"Condottieri\", di Luis Trenker, e nel 1985 \"Ladyhawke\", di Richard Donner; danneggiato dal terremoto del 23 dicembre del 2008, fu parzialmente chiuso e sottoposto a lavori di restauro, che furono conclusi nel 2014. Considerato uno dei pi\u00f9 notevoli, scenografici e meglio conservati castelli d'Italia, il castello, sviluppato attorno alla Corte d'Onore centrale porticata, \u00e8 dotato di cinque massicce torri con beccatelli, caditoie e merli ghibellini di coronamento, e di due loggiati panoramici cinquecenteschi affacciati sulla Val Parma e sulla pianura settentrionale; al suo interno conserva numerosi ambienti affrescati in stile rinascimentale da Cesare Baglioni e aiuti, oltre alla \"Camera d'Oro\" dipinta probabilmente da Benedetto Bembo nel 1462, unico esempio in Italia di un intero ciclo di dipinti medievali incentrati sulla glorificazione dell'amor cortese tra due personaggi realmente esistiti.\nCastello di Mattaleto.\nEdificato originariamente entro il XIII secolo a presidio di Mattaleto e Langhirano, il maniero, dipendente dal castello di Castrignano della diocesi di Parma, fu occupato nel 1297 da Manuello di Vallisnera e subito riconquistato dai parmigiani, che lo distrussero; assegnato nel 1376 ai Rossi, che lo ricostruirono, fu espugnato nel 1405 dai Terzi, che lo fortificarono; conquistato nel 1409 da Galeazzo da Correggio, l'anno seguente fu ripreso dai Rossi, che lo mantennero fino al 1483, anno in cui fu restituito col feudo di Castrignano al vescovo di Parma; da tempo abbandonato, cadde in declino, tanto che gi\u00e0 nel 1590 ne sopravvivevano soltanto alcuni resti, in seguito completamente scomparsi.\nCastello di Castrignano.\nEdificato in epoca altomedievale, il castello di Castrignano fu alienato nel 1028 alla chiesa di San Pietro di Parma; assegnato agli inizi del XII secolo al monastero di Sant'Apollonio di Canossa e nel 1137 al monastero di San Prospero di Reggio Emilia, nel 1186 fu donato dall'imperatore Federico Barbarossa alla diocesi di Parma; riedificato da Azzo da Correggio nel 1339, nei decenni seguenti fu rivendicato dal vescovo di Parma Ugolino de' Rossi, che, riottenutolo nel 1358, ne invest\u00ec nel 1376 il pronipote Rolando de' Rossi; riedificato dai Rossi, fu espugnato nel 1405 dai Terzi; riconquistato dai Rossi nel 1410, al termine della guerra dei Rossi del 1483 fu riassegnato alla diocesi di Parma; completamente abbandonato, degrad\u00f2 nei secoli successivi e parte delle rovine fu adattata a portale d'accesso al sagrato della vicina pieve; se ne conservano inoltre alcuni brandelli di muro seminascosti dalla vegetazione, posti tra la chiesa e il cimitero.\nRocca di Valle di Castrignano.\nCostruite tra la fine del XIV e gli inizi del XV secolo a presidio della strada di accesso al castello di Castrignano, le torri della rocca di Valle furono successivamente acquistate dalla nobile famiglia Cavatorta e, tra il XVIII e il XIX secolo, furono affiancate da nuovi edifici residenziali; alienate nei primi anni del XX secolo alla famiglia Campelli, nei decenni seguenti le strutture divennero sede di un'azienda agricola e agli inizi del XXI secolo furono restaurate e aperte al pubblico. La corte conserva quattro casetorri medievali e alcuni edifici settecenteschi, tra cui la casa padronale con loggiato; nei dintorni sopravvive inoltre l'antica casaforte Malavilla.\nCastello di Antesica.\nCostruito intorno alla met\u00e0 del X secolo dalla famiglia da Antesica, il castello di Antesica fu lasciato in eredit\u00e0 nel 1072 al monastero di San Prospero di Reggio Emilia e all'abbazia di San Giovanni Evangelista di Parma; acquisito dai Rossi probabilmente nel XIV secolo e intorno al 1400 dai Visconti, nel 1402 fu occupato da Lodovico da Pal\u00f9 e riconquistato da Pier Maria I de' Rossi, che lo restitu\u00ec ai milanesi; demolito dai parmigiani nel 1403 per evitare che cadesse ancora in mani rossiane, fu assegnato nel 1452 ai da Correggio; destinato nel 1464 da Pier Maria II de' Rossi al figlio Guido, pass\u00f2 in seguito alla guerra dei Rossi del 1482 al vescovo di Parma; completamente abbandonato, si ridusse a pochi ruderi sparsi, sepolti dalla fitta boscaglia.\nCastello di Tiorre.\nEdificato entro la prima met\u00e0 dell'XI secolo forse dalla famiglia di Attone \"de Comitatu Parmensi\", il castello di Tiorre, non lontano da San Michele Tiorre, nel XII o XIII secolo pass\u00f2 sotto il controllo del Comune di Parma; occupato dagli Sforza agli inizi del XIV secolo, fu riconquistato e quasi interamente distrutto dai parmigiani nel 1316; riedificato dai Rossi nei primissimi anni del XV secolo, cadde in rovina nei decenni seguenti; restituito al Comune di Parma nel 1482, fu completamente abbandonato, fino alla sua scomparsa nei secoli successivi.\nArchitetture civili.\nPalazzo Comunale.\nCostruito originariamente per volere del vescovo di Parma Grazia nella prima met\u00e0 del XIII secolo quale residenza del capitano di giustizia, il palazzo fu trasformato in villa rinascimentale agli inizi del XVII secolo; acquisito dai conti Garimberti nel XVII secolo, fu acquistato dopo il 1805 dalla famiglia Montali, nel 1832 dall'avvocato Ottavio Ferrari e infine nel 1889 dal Comune di Langhirano, che lo adib\u00ec a propria sede; l'edificio conserva vari ambienti decorati e alcuni dipinti e arredi seicenteschi.\nVilla Pallavicini.\nCostruita ad Arola agli inizi del XVII secolo per volere dei marchesi Boscoli, la villa con l'ampia tenuta annessa fu alienata nella seconda met\u00e0 del XVIII ai duchi L\u00e9brun; acquistata nella prima met\u00e0 del XIX dal marchese Adalberto Pallavicino, fu comprata alla fine del secolo dal barone Roberto Baracco, che la rivendette successivamente ai conti Zileri-Dal Verme; modificata pi\u00f9 volte nei secoli, la villa neoclassica, ricca di sale decorate, fu adibita alla fine del XX secolo a sede per cerimonie e nuovamente messa in vendita nel 2014.\nCultura.\nMusei.\nMuseo del prosciutto e dei salumi di Parma.\nCollocato al piano terreno dell'ex Foro Boario, il percorso espositivo \u00e8 suddiviso in otto sezioni dedicate alla storia del processo di lavorazione del prosciutto di Parma e degli altri salumi del parmense.\nMuseo del Risorgimento \"Faustino Tanara\".\nCollocato all'interno dell'ex Macello storico, il museo \u00e8 suddiviso in due sezioni dedicate alla storia del Risorgimento, concentrandosi in particolare sul garibaldino Faustino Tanara e sulle due Societ\u00e0 di mutuo soccorso di Langhirano.\nEconomia.\nL'economia della cittadina \u00e8 piuttosto diversificata. Oltre all'allevamento dei suini e ai numerosi salumifici destinati alla lavorazione del Prosciutto di Parma, famoso in tutto il mondo, sono presenti sul territorio anche alcune industrie alimentari, tra cui caseifici e aziende vinicole e un'importante industria che si occupa della lavorazione dell'alluminio.\nInfrastrutture e trasporti.\nLanghirano \u00e8 posta lungo il percorso della strada provinciale 665 R Massese. Langhirano \u00e8 collegata con Parma tramite la linea numero 12 del servizio di trasporto pubblico della provincia, gestito da TEP.\nFra il 1892 e il 1940 la localit\u00e0 rappresent\u00f2 il capolinea meridionale della tranvia Parma-Langhirano, esercita a vapore, che rappresent\u00f2 un importante strumento di crescita per l'economia del Comune.\nAmministrazione.\nSindaci.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa squadra di calcio \u00e8 l'A.S.D. Langhiranese Val Parma, che attualmente partecipa al campionato di Promozione Emilia-Romagna 2018-2019.\nLanghirano \u00e8 stata pi\u00f9 volte arrivo di tappa del Giro d'Italia:\nEventi.\nDal 1997 Langhirano \u00e8 la sede principale del \"Festival del prosciutto di Parma\", che si svolge ogni anno generalmente nelle prime due settimane di settembre. Durante le giornate del Festival \u00e8 possibile visitare i numerosi salumifici del territorio dove si effettua la lavorazione del prosciutto di Parma, oltre che a partecipare a svariati eventi culinari e degustazioni lungo le vie del paese. Spazio anche a dibattiti e incontri con esperti del settore, oltre che all'intrattenimento con ospiti musicali e del mondo dello spettacolo."}
{"id": "29561", "revid": "1543377", "url": "https://it.wikipedia.org/wiki?curid=29561", "title": "Lesignano de' Bagni", "text": "Lesignano de' Bagni (\"Lezgn\u00e0n di Bagn\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\nIl territorio comunale si estende sulla sponda destra del torrente Parma, in corrispondenza dei primi rilievi appenninici. Solo la porzione nord-ovest, compresa tra il capoluogo, la frazione di Santa Maria del Piano e la Parma \u00e8 pianeggiante, mentre il resto del territorio, bagnato dai torrenti Termina e Masdone, \u00e8 collinare; a causa dell'azione dilavante delle acque piovane e della natura dei terreni, sono diffusi i calanchi.\nDal 9 giugno del 2015 parte dell'Appennino tosco-emiliano, tra cui anche il territorio comunale di Lesignano de' Bagni, fa parte delle riserve della biosfera UNESCO.\nParco dei Barboj.\nTra la frazione collinare di Rivalta e la localit\u00e0 Torre del comune limitrofo di Traversetolo, a circa 350\u00a0m s.l.m., si estende il parco dei Barboj, cos\u00ec denominato in riferimento ai borbottii che accompagnano l'emissione di gas metaniferi dal sottosuolo attraverso piccoli vulcanelli; queste manifestazioni geologiche comportano la fuoriuscita da pozze sorgentifere di fanghi salati, che confluiscono nel piccolo rio dei Barboj, affluente del torrente Termina.\nAcque termali.\nNel territorio di Lesignano sono presenti fonti sulfureo saline, le cui acque, prelevate attraverso due pozzi, furono utilizzate per usi curativi tra il 1474, anno in cui Pier Maria II de' Rossi fond\u00f2 i bagni termali, e la fine del XIX secolo.\nOrigini del nome.\nIl toponimo ha probabile origine latina: il medievale \"Lisiniano\", divenuto poi \"Lisignano\" e \"Lesignano\", sarebbe infatti riferibile alla \"gens Licinia\", con l'aggiunta del suffisso \"-anus\".\nStoria.\nI pi\u00f9 antichi insediamenti umani nella zona di Lesignano sorsero nell'et\u00e0 del bronzo, tra il XVII e il X secolo a.C., come testimoniato dai reperti rinvenuti tra il 1993 e il 2006 in localit\u00e0 Monte La Pila. Sui resti dello stanziamento preistorico, gli Etruschi prima e i Liguri poi ne fondarono uno nuovo tra il V e il III secolo a.C.\nIn seguito il territorio pass\u00f2 sotto il controllo dei Romani.\nI Longobardi occuparono la zona tra il VII e l'VIII secolo e iniziarono il recupero delle colline avviandovi le prime coltivazioni.\nLa pi\u00f9 antica testimonianza dell'esistenza del borgo medievale di \"Lisiniano\" risale tuttavia soltanto al 1094, quando la localit\u00e0 fu citata in un atto notarile di compravendita di un terreno.\nIl castello difensivo fu eretto in epoca imprecisata e nel 1405, quando fu menzionato per la prima volta, risultava appartenere a Pietro e Giacomo de' Rossi; il 3 aprile di quell'anno, durante gli scontri che opposero i Rossi e i Terzi, il maniero fu attaccato e conquistato dalle truppe guidate da Guido Torelli, mentre un mese dopo la chiesa di San Michele Arcangelo fu quasi completamente rasa al suolo da Pietro da Vianino.\nNel 1464 Pier Maria II de' Rossi assegn\u00f2 nel testamento il castello a Ottaviano, che, pur risultando formalmente figlio di Bianca Pellegrini, sua amante, e del marito Melchiorre Arluno, in realt\u00e0 era molto pi\u00f9 probabilmente figlio naturale del conte. Tuttavia, Ottaviano premor\u00ec a Pier Maria, perci\u00f2 i beni a lui destinati furono assegnati all'erede principale Guido. In seguito alla disastrosa guerra dei Rossi avviata agli inizi del 1482, pochi mesi prima della scomparsa del conte, il feudo fu confiscato da Ludovico il Moro.\nDopo la conquista del ducato di Milano da parte del re di Francia Luigi XII, il maniero torn\u00f2 ai Rossi, giungendo nelle mani di Giulio Cesare, conte di Caiazzo; quest'ultimo nel 1539 rap\u00ec Maddalena Sanseverino, primogenita del conte Roberto ed ereditiera del feudo di Colorno, e la spos\u00f2; il papa Paolo III, nella sua qualit\u00e0 di sovrano di Parma, che dal 1521 dipendeva stabilmente dallo Stato della Chiesa, condann\u00f2 il Rossi alla confisca delle sue terre parmensi, fece radere al suolo il castello di Lesignano e assegn\u00f2 il feudo, unitamente alle vicine Basilicanova, Pariano e Mamiano, al nipote Sforza I Sforza di Santa Fiora.\nNel 1707 le terre furono ereditate con gli altri beni della famiglia dal duca di Onano Federico III Sforza, che dal 1673 aveva aggiunto al proprio il cognome della moglie Livia, dando origine alla famiglia Sforza Cesarini.\nIn seguito all'abolizione napoleonica dei diritti feudali sancita nel 1805 nell'ex ducato di Parma e Piacenza, Lesignano e il suo territorio furono inizialmente inglobati nel comune di Parma, ma l'anno successivo se ne separarono costituendo il nuovo comune di Lesignano, rinominato nel 1837 Lesignano de' Bagni in considerazione della vocazione termale del luogo.\nOrificenze.\nIl Comune di Lesignano de' Bagni \u00e8 tra le citt\u00e0 decorate al valor militare per la guerra di liberazione, insignito della medaglia di bronzo al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale :\nMonumenti e luoghi d'interesse.\nArchitetture religiose.\nChiesa di San Michele Arcangelo.\nMenzionata per la prima volta nel 1230, la pieve romanica originaria fu quasi completamente distrutta nel 1405 da Pietro da Vianino; riedificata nel 1474 per volere di Pier Maria II de' Rossi conservando solo alcuni elementi della preesistente struttura, fu ristrutturata tra il 1579 e il 1590 e soprattutto nel XVII secolo, quando furono modificati gli interni e fu ricostruita la facciata rettangolare con frontone barocco; profondamente danneggiata dai terremoti del 1818 e del 1832, fu ristrutturata solo nel XX secolo, dopo la costruzione del nuovo campanile progettato dall'architetto Camillo Uccelli e completato nel 1927; ristrutturata tra il 1970 e il 1972 con la rimozione degli intonaci esterni seicenteschi e il recupero degli affreschi medievali dell'abside, fu lesionata dal sisma del 1983 e consolidata strutturalmente tra il 1984 e il 1986; danneggiata nuovamente dalle scosse telluriche del 23 dicembre del 2008, fu completamente ristrutturata tra il 2010 e il 2014; la chiesa conserva della struttura originaria il pregevole portale d'ingresso laterale del XII secolo, un rosone chiuso in facciata, la zona absidale e alcuni elementi di reimpiego, tra cui due leoni stilofori mutili, alcuni capitelli decorati e una campana in bronzo del 1363.\nOratorio di San Fermo.\nEdificato secondo la tradizione per volere di Pier Maria II de' Rossi, il piccolo oratorio, delle dimensioni di un'edicola, fu in realt\u00e0 molto pi\u00f9 probabilmente costruito alla fine del XVI secolo.\nAbbazia di San Basilide.\nEdificata in stile romanico a San Michele Cavana all'incirca tra il 1096 e il 1115 per volere di san Bernardo degli Uberti, l'abbazia vallombrosana fu danneggiata da un terremoto nel 1117, che comport\u00f2 la ricostruzione della facciata della chiesa con l'aggiunta di un esonartece, poi modificato a partire dal 1256; sostenuta finanziariamente dalla famiglia della Palude, la struttura mantenne la piena autonomia fino al 1419, quando all'abate fu affiancato un commendatario; caduta in declino, fu ridotta a commenda di importanti famiglie nobiliari in seguito al definitivo allontanamento dei monaci dopo il 1484; successivamente al crollo della pieve di San Pietro di San Michele Cavana, la chiesa fu elevata nel 1564 al rango di parrocchia e fu internamente ristrutturata in stile barocco agli inizi del XVII secolo e soprattutto nei primi anni del XVIII; dopo la confisca napoleonica del 1805, il monastero fu alienato a privati e destinato a usi residenziali e agricoli; nell'ottica di riportare alla luce l'originaria veste romanica, il luogo di culto fu completamente ristrutturato tra il 1934 e il 1942 e nuovamente nel 1961, rimuovendo tutte le aggiunte seicentesche e settecentesche; restaurato esternamente tra il 2004 e il 2005, fu danneggiato dal sisma del 2008 e ristrutturato interamente tra il 2011 e il 2015. La chiesa conserva vari elementi di pregio: il nartece romanico, retto da sei pilastri cruciformi coronati da capitelli riccamente scolpiti nei primissimi anni del XII secolo dalle stesse maestranze che operarono nel duomo di Parma; il portale d'ingresso sormontato da lunetta; il fonte battesimale di reimpiego; la cripta decorata con stucchi settecenteschi, contenente le spoglie di san Basilide; il portale d'accesso all'ex monastero. Il chiostro a pianta quadrata, seppur rimaneggiato nei secoli, custodisce della struttura medievale un'ampia bifora ad arco, alcune arcate, varie porzioni di pilastri e il monumento sepolcrale di Geraldino di Saviola.\nChiesa della Trasfigurazione di Nostro Signore Ges\u00f9 Cristo.\nMenzionata per la prima volta nel 1174, la chiesa romanica di Mulazzano Monte fu completamente ricostruita in stile barocco tra il 1630 e il 1639 e ristrutturata tra il 1780 e il 1790 con l'aggiunta della facciata neoclassica; restaurata tra il 1932 e il 1936, fu nuovamente risistemata in seguito al sisma del 1971 e tra il 2000 e il 2003; il luogo di culto conserva dell'edificio originario alcuni elementi, tra cui una pregevole formella romanica decorata con un bassorilievo raffigurante una croce astile; all'interno del tempio sono inoltre presenti varie opere d'arte e un organo risalente al XVII o XVIII secolo.\nChiesa della Purificazione di Maria Vergine.\nMenzionata per la prima volta nel 1141, la chiesa romanica di Santa Maria del Piano fu quasi completamente demolita nel 1887 e riedificata in stile neoclassico; ampliata nel 1893 con la costruzione delle navate laterali, fu restaurata nel 1966; il luogo di culto conserva il campanile medievale, in parte inglobato nel tiburio sulla cupola; gli interni sono decorati con affreschi eseguiti nel 1894 da Agostino Tagliaferri.\nChiesa della Purificazione di Maria Vergine di Rivalta.\nMenzionata per la prima volta nel 1230, la chiesa di Rivalta, modificata successivamente in stile barocco, fu parzialmente ristrutturata intorno al 1960; danneggiata dai terremoti del 1983 e del 2008, fu in entrambi i casi restaurata e rinforzata strutturalmente negli anni seguenti; l'edificio, sviluppato su un impianto a navata unica, \u00e8 dotato di due cappelle laterali.\nArchitetture militari.\nCastello.\nMenzionato per la prima volta nel 1405, il maniero rossiano fu conquistato dalle truppe dei Terzi guidate da Guido Torelli durante gli scontri tra le due casate; rientrato nelle mani dei Rossi, fu assegnato da Pier Maria II al figlio Guido, ma la guerra dei Rossi del 1482 ne imped\u00ec la successione; requisito da Ludovico il Moro, ritorn\u00f2 in seguito ai Rossi; completamente demolito dopo la confisca dei beni del conte Giulio Cesare da parte del papa Paolo III e l'assegnazione a Sforza I Sforza di Santa Fiora, se ne perse in seguito ogni traccia.\nCastello di Rivalta.\nEdificato per volere della Diocesi di Parma nella prima met\u00e0 del XIV secolo, il castello di Rivalta nel 1335 pervenne attraverso il vescovo Ugolino de' Rossi ai conti Rossi; destinato da Pier Maria II al figlio Guido, dopo la guerra dei Rossi del 1482 fu requisito da Ludovico il Moro, che nel 1484 lo restitu\u00ec al Comune di Parma; assegnato ai conti Sforza di Santa Fiora ed ereditato nel 1707 dai marchesi Sforza Cesarini, cadde in forte declino, fino alla sua completa scomparsa nel 1922 in seguito alla costruzione della strada comunale; sopravvisse soltanto, a valle del maniero, l'avamposto fortificato detto \"castello dell'Elfo\", interamente ristrutturato tra il 1997 e il 2003.\nCastello di Mulazzano.\nMenzionato per la prima volta nel 1284, il castello di Mulazzano appartenente ai della Palude fu distrutto per volere del podest\u00e0 di Parma; ricostruito in seguito, fu espugnato nel 1329 dai Rossi e riconquistato da Bertolino della Palude; riedificato nel 1403 da Giacomo e Pietro de' Rossi, fu definitivamente demolito per ordine ducale e successivamente se ne perse ogni traccia.\nArchitetture civili.\nTerme.\nCostruite agli inizi del XIX secolo e modificate successivamente pi\u00f9 volte, le \"Terme\" accolsero inizialmente i bagni fondati nel 1474 da Pier Maria II de' Rossi, fino alla loro definitiva chiusura agli inizi del XX secolo; destinate successivamente a ospitare attivit\u00e0 socio-assistenziali dell'ASL di Parma, furono acquistate nel 2004 dal Comune di Lesignano; restaurate tra il 2014 e il 2015, divennero sede di un centro diurno per disabili; l'edificio, posto all'interno di un ampio parco, \u00e8 caratterizzato dal porticato con sovrastante loggia aperti al centro della facciata d'ingresso.\nVilla Lanfranchi.\nCostruita a Santa Maria del Piano nella seconda met\u00e0 del XVI secolo probabilmente per volere dei conti Sforza di Santa Fiora, la villa rinascimentale fu alienata successivamente ai nobili Fusari; trasmessa per via ereditaria, attraverso i nobili Balestra e Balestra Toschi, al regista Mario Lanfranchi, fu arricchita tra il 1996 e il 1997 del giardino all'italiana anteriore; l'edificio conserva dell'originaria funzione difensiva numerose feritoie sulla torre posteriore, mentre all'interno si trova un ambiente affrescato da Giovan Battista Borghesi; a fianco del parco, ricco di statue seicentesche e settecentesche, sorge l'oratorio di Santa Maria Maddalena, edificato tra il 1669 e il 1670 per volere di Giovanni Fusari.\nAmministrazione.\nIl sindaco di Lesignano de' Bagni \u00e8 Sabrina Alberini, eletta con il 45% dei voti il 27 maggio 2019 con la lista \"Lega -Fratelli d'Italia - Forza Italia."}
{"id": "29562", "revid": "297059", "url": "https://it.wikipedia.org/wiki?curid=29562", "title": "Medesano", "text": "Medesano (\"Medz\u00e0n\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\nMedesano sorge sulla sinistra del fiume Taro, in posizione collinare, ai piedi dei primi rilievi dell'Appennino parmense.\nA margine del centro, in posizione dominante sulla val di Taro, si erge il Poggio, su cui nel XII secolo fu edificato il castello, probabilmente sui resti del \"Castrum Medexani\" romano.\nOrigini del nome.\nL'origine, sicuramente latina, del toponimo non \u00e8 accertata; secondo alcune ipotesi deriverebbe da \"Medianum\", qualora la localit\u00e0 originaria fosse identificabile nell'omonimo centro urbano indicato nella \"Tabula alimentaria traianea\", o \"Medicianum\", per la presenza delle acque curative di Sant'Andrea Bagni, gi\u00e0 allora conosciute, oppure ancora \"Medisianus\" (o \"Matisianus\"), dal nomen \"Medisius\" (o \"Matisius\").\nStoria.\nIl primo insediamento umano nella zona di Medesano sorse nell'et\u00e0 del bronzo, nel II millennio a.C., ad opera dei Terramaricoli, che vi edificarono un piccolo villaggio nei pressi del fiume Taro.\nAlle palafitte fecero seguito altri stanziamenti, ma furono i Romani a creare lungo la Via Aemilia Scauri il primitivo centro urbano di Medesano.\nIn tarda et\u00e0 imperiale il \"Castrum Medexani\", forse collocato sulla cima dell'attuale Poggio, fu probabilmente fortificato per via della posizione strategica a presidio dell'accesso alla valle del Taro, che con la via romana consentiva l'attraversamento della catena appenninica.\nLa strada e la localit\u00e0 accrebbero notevolmente la propria importanza soprattutto nei secoli che seguirono l'invasione dei Longobardi, avvenuta nel 586. Proprio per questo tra l'805 e l[813 i vescovi di Lucca Jacopo prima e Pietro poi acquistarono alcuni terreni nella zona di Medesano, conosciuta all'epoca come \"Medexano\", \"Metexano\", \"Medasiano\" o \"Metasiano\".\nNell'835 la regina Cunegonda, vedova del re d'Italia Bernardo, destin\u00f2 per volont\u00e0 testamentaria il territorio medesanese al monastero di Sant'Alessandro di Parma, da lei fondato nello stesso anno.\nA testimonianza dell'importanza raggiunta in epoca medievale dalla localit\u00e0, secondo alcuni documenti nell'883 l'imperatore del Sacro Romano Impero Carlo il Grosso si rec\u00f2 personalmente a Medesano in aiuto dell'amico Cristoforo.\nLa strada, detta in seguito via Francigena, fu percorsa nel 990 dall'arcivescovo di Canterbury Sigerico, che indic\u00f2 in \"Metane\" la XXXV tappa del suo \"Itinerario\".\nNel 1014 l'imperatore Enrico II il Santo conferm\u00f2 all'abbazia di Leno il possesso di Medesano.\nTra il 1140 e il 1145 il marchese Oberto I Pallavicino costru\u00ec il primo castello sulla cima dell'attuale Poggio, a presidio della vallata, e vi insedi\u00f2 il figlio Delfino, che ne 1150 sub\u00ec l'assalto delle soldatesche del fratello Guglielmo; il maniero fu distrutto e presto riedificato, ma nel 1162 fu nuovamente devastato dai piacentini aiutati dai borghigiani. Nel 1189 l'imperatore Federico Barbarossa conferm\u00f2 i diritti feudali al marchese Oberto I.\nIn seguito alla presa del potere da parte dei guelfi a Parma, nel 1247 Federico II di Svevia radun\u00f2 a Medesano le truppe alleate, tra cui quelle di Ezzelino III da Romano; il castello sub\u00ec l'attacco da parte delle soldatesche imperiali, guidate dal marchese Manfredo II Lancia, e l'anno seguente fu espugnato e distrutto, per essere nuovamente ricostruito per volere di Federico II, che lo assegn\u00f2 al marchese Oberto II Pallavicino. Nel 1249 i parmigiani, forti della vittoria nella battaglia di Parma, riconquistarono il maniero, che tre anni dopo fu nuovamente attaccato dai fuoriusciti ghibellini; i guelfi parmigiani, appoggiati dal legato pontificio Gregorio da Montelongo e aiutati dai piacentini, contrattaccarono e Oberto fu costretto alla resa. Nel 1267 il Pallavicino escogit\u00f2 uno stratagemma che spinse i castellani fuori dalle mura del forte, che riprese facilmente e successivamente distrusse; il maniero, ancora riedificato, fu riconquistato nel 1297 dai parmigiani.\nNel 1312 il ghibellino Jacopo da Cornazzano, alleato dei Rossi, espugn\u00f2 il forte sottraendolo al Signore di Parma Giberto III da Correggio, depred\u00f2 le campagne vicine e diede alle fiamme l'abbazia di Fontevivo; per rappresaglia, l'anno seguente i guelfi appiccarono un incendio al castello di Medesano, che fu completamente distrutto, ma nuovamente ricostruito dai Rossi. Nel 1335 il maniero fu attaccato ed espugnato dai guelfi parmigiani.\nNel 1395 la fortificazione fu riconquistata dai Pallavicino, ma nel 1403 fu saccheggiata con il borgo adiacente da Niccol\u00f2 Pallavicino, loro discendente; il castello fu allora espugnato dai da Correggio, ma nel 1416 il duca di Milano Filippo Maria Visconti impose loro di restituirlo ad Antonio Pallavicino; Galeazzo da Correggio si rifiut\u00f2 e fu attaccato dai milanesi; messo alle strette, prefer\u00ec dare alle fiamme il maniero piuttosto che consegnarlo intatto al nemico.\nIl castello fu successivamente ricostruito e Medesano divenne feudo milanese sotto Ludovico il Moro.\nNel 1495, durante la battaglia di Fornovo, la zona tra Felegara e Ramiola fu teatro degli scontri pi\u00f9 accesi del conflitto; al termine del combattimento, il re di Francia Carlo VIII pernott\u00f2 nel castello di Medesano e vi seppell\u00ec il fratello morto.\nIn seguito la zona perse l'importanza strategica fino ad allora mantenuta; il feudo, dapprima assegnato ai Mischi, pass\u00f2 successivamente ai Sanvitale, che ne mantennero i diritti fino alla loro abolizione sancita da Napoleone per il ducato di Parma e Piacenza nel 1805.\nIl 29 aprile 1945 i reparti armati della RSI dipendenti dal Gruppo Divisioni del generale Otto Fretter-Pico e provenienti dalla Garfagnana, dopo un ultimo combattimento a Fornovo di Taro, consegnarono le armi alla For\u00e7a Expedicion\u00e1ria Brasileira a Medesano.\nMonumenti e luoghi d'interesse.\nArchitetture religiose.\nChiesa di San Pantaleone.\nMenzionata per la prima volta nel 1230, la cappella originaria sul Poggio fu sostituita nel 1564 da un nuovo edificio ubicato in prossimit\u00e0 del rio Campanara, dichiarato inagibile nel 1908; ricostruita in forme neoromaniche e neogotiche nella collocazione odierna tra il 1913 e il 1928, la chiesa fu completata nel 1960 con la sopraelevazione del campanile fino alla quota di 51,5\u00a0m; danneggiata dai terremoti del 1971 e del 1983, fu successivamente restaurata e consolidata internamente. Il luogo di culto, caratterizzato dall'estrema verticalit\u00e0 delle strutture, \u00e8 decorato nella zona absidale con un alto mosaico raffigurante la \"Santissima Trinit\u00e0\". In adiacenza sorge la canonica neoromanica, edificata nel 1948 su progetto del geometra Renato Arisi.\nSantuario di Santa Lucia.\nMenzionata per la prima volta nel 1354, l\"'Ecclesia Sancte Lucie de Varano Marchionum\" fu ricostruita nel 1565 ed eretta a sede parrocchiale autonoma nel 1609; completamente riedificata in forme barocche tra il 1731 e il 1794, fu elevata a santuario diocesano\nnel 1952. Il luogo di culto, affiancato da due cappelle per lato, \u00e8 internamente ornato con lesene doriche e affreschi sulle volte di copertura.\nChiesa di San Giovanni Battista di Felegara.\nMenzionata per la prima volta nel 1230, la chiesa originaria di Felegara, elevata a sede parrocchiale nel 1564, fu abbattuta dopo il 1579 e ricostruita tra il 1627 e il 1714; dotata nel 1790 di campanile sopraelevato nel 1920, fu radicalmente ristrutturata in forme moderniste e ampliata tra il 1934 e il 1938 su progetto dell'architetto Moderanno Chiavelli, che ricostru\u00ec anche la facciata; decorata nel 1959 su disegno dell'architetto Marco Pellegri, fu restaurata tra il 2014 e il 2016. Il luogo di culto \u00e8 ornato internamente sugli archi, sulle paraste e sul catino absidale con piastrelle in cotto eseguite dallo scultore Mario Orlandini, che realizz\u00f2 anche l'altare maggiore in marmo e il ciclo di pannelli in rilievo del presbiterio.\nChiesa di San Giovanni Battista di Sant'Andrea Bagni.\nMenzionata per la prima volta nel 1187, verso la met\u00e0 del XIV secolo l'antica chiesa di Sant'Andrea Bagni fu demolita e completamente ricostruita; profondamente ristrutturata in stile barocco nella seconda met\u00e0 del XVIII secolo, fu pesantemente danneggiata dai bombardamenti alleati nel 1944 e parzialmente riedificata nel 1948; il luogo di culto, affiancato da due cappelle per lato, \u00e8 internamente ornato con paraste doriche, archi decorati e affreschi.\nChiesa di San Giorgio Martire.\nMenzionata per la prima volta nel 981, l'antica chiesa di Varano dei Marchesi fu completamente ricostruita in stile barocco nei primi anni del XVII secolo per volere dei marchesi Pallavicino e successivamente modificata nella zona absidale; danneggiata pesantemente dai bombardamenti alleati della seconda guerra mondiale, fu risistemata nel 1951 con la riedificazione del campanile e della facciata in stile neoclassico rivisitato, su progetto dell'ingegner Carlo Corradi; assegnata nel 2003 alla diocesi di Parma, fu restaurata tra il 2013 e il 2014. Il luogo di culto, affiancato da due cappelle per lato, \u00e8 internamente ornato con lesene doriche e affreschi sulle volte a botte lunettate.\nChiesa di San Michele Arcangelo.\nEdificata in stile barocco tra il 1670 e il 1715 in sostituzione della cappella medievale del castello abbandonata in quegli anni, la chiesa di Roccalanzona fu ristrutturata in pi\u00f9 riprese nel XIX secolo e arricchita del campanile nel 1843; decorata internamente in forme neorinascimentali nel 1933, fu restaurata esternamente nel 2017. Il luogo di culto conserva varie opere di pregio, tra cui una croce astile bronzea duecentesca, una statua della \"Madonna dell'Annunciazione\" realizzata entro il XIV secolo e alcuni dipinti.\nChiesa di San Nicol\u00f2.\nMenzionata per la prima volta nel 1230, la chiesa originaria di Miano, elevata a parrocchia nel 1564, fu abbattuta nel 1869 e ricostruita nel 1876 in stile neoclassico, utilizzando le pietre delle rovine del castello; lesionata da un terremoto verso il 1920, fu successivamente ristrutturata; riparata nel 1928 per i danni causati da un fulmine, nel 2011 fu restaurata e consolidata strutturalmente. La piccola chiesa, affiancata da due cappelle, \u00e8 decorata internamente con paraste doriche, cornici e archi realizzati nel 1920 da Dino Mora.\nChiesa dei Santi Gervasio e Protasio.\nMenzionata per la prima volta nel 1299, la piccola chiesa di Visiano, modificata in seguito in forme barocche, fu completamente ristrutturata nel 1997, dopo un prolungato abbandono. Il luogo di culto, sviluppato su un impianto a navata unica, conserva un'antica croce astile.\nArchitetture militari.\nCastello di Medesano.\nCostruito sul Poggio tra il 1140 e il 1145 per volere di Oberto I Pallavicino, a causa della sua posizione strategica fu attaccato e distrutto pi\u00f9 volte fin dalle origini; conteso per tutto il XIII secolo tra i guelfi e i ghibellini parmigiani, appartenne negli anni ai Pallavicino, ai da Correggio, ai da Cornazzano, ai Rossi, ancora ai Pallavicino, a Ludovico il Moro, ai Mischi e infine ai Sanvitale; venute meno le esigenze difensive, cadde in profondo declino fino alla sua completa demolizione; sulle rovine fu in seguito edificata, dalla nobile famiglia Grossardi, una villa nobiliare, che agli inizi del '900 divenne un monastero, poi trasformato in salumificio.\nCastello di Varano Marchesi.\nEdificato probabilmente gi\u00e0 nell'XI secolo, il castello di Varano de' Marchesi fu assegnato nel 1249 al marchese Oberto II Pallavicino, i cui discendenti lo mantennero quasi ininterrottamente fino al 1782, quando, in seguito all'estinzione del ramo della casata, ne furono investiti i marchesi Bergonzi; incamerato dal ducato di Parma e Piacenza dopo l'abolizione napoleonica dei diritti feudali del 1805, il maniero fu definitivamente abbandonato e cadde in rovina; oggi se ne conservano soltanto i resti del mastio, che emergono dalla boscaglia in posizione panoramica sulla valle del torrente Recchio.\nCastello di Roccalanzona.\nCostruito probabilmente nel X secolo dai Longobardi, il castello di Roccalanzona fu alienato nel 1028 alla chiesa di San Pietro di Paderna e nel 1043 al monastero di San Savino di Piacenza; a lungo conteso fra i Pallavicino e i Vinciguerra di Varano de' Melegari, nel 1418 fu assegnato ai Rossi; sopravvissuto ai pesanti attacchi subiti durante la guerra dei Rossi, il possente maniero appartenne quasi ininterrottamente alla casata fino al 1666, quando fu ceduto per debiti alla Camera ducale di Parma, che nel 1692 lo assegn\u00f2 alla famiglia Ercolani della Rocca; profondamente degradato gi\u00e0 all'epoca, oggi se ne conservano soltanto gli imponenti ruderi su uno sperone di roccia ofiolitica.\nCastello di Sant'Andrea.\nEdificato nella seconda met\u00e0 del XIII secolo dai Pallavicino di Ravarano, il castello di Sant'Andrea Bagni fu demolito nel 1295 e successivamente ricostruito dai da Cornazzano, che lo alienarono nel 1356 ai Rossi; occupato nel 1408 da Ottobuono de' Terzi, fu in seguito restituito da Niccol\u00f2 III d'Este ai Rossi, che lo persero nuovamente nel 1428 in favore di Rolando il Magnifico; espugnato nel 1441 da Niccol\u00f2 Piccinino, che lo cedette ai da Cornazzano, fu riconquistato nel 1449 da Pier Maria II Rossi, ma nel 1482, durante la guerra dei Rossi, se ne appropri\u00f2 il marchese di Varano de' Melegari Gian Francesco Pallavicino, che lo trasmise ai suoi discendenti; completamente abbandonato e degradato, nel 1804 ne risultavano visibili solo le fondamenta, riscoperte agli inizi del XXI secolo.\nCastello di Miano.\nEdificato in epoca medievale, il castello di Miano fu assegnato nel 1189 al marchese Oberto I Pallavicino; conquistato dai guelfi parmigiani nel 1267 e demolito nel 1297, fu ricostruito e restituito nel 1360 ai Pallavicino; attaccato nel 1427 da Pier Maria I de' Rossi, fu completamente distrutto e mai pi\u00f9 riedificato; i suoi ruderi rimasero visibili fino al 1869, quando le ultime pietre furono utilizzate per la costruzione della nuova chiesa di San Nicol\u00f2.\nGeografia antropica.\nFrazioni.\nArduini, Ca' Bernini, Ca' Dordone, Ca' Rettori, Case Caselli, Cavicchiolo, Costa Cavalli, Felegara, Ferrari, La Carnevala, Mezzadri, Miano, Ramiola, Roccalanzona, Sant'Andrea Bagni, Santa Lucia, Troilo, Varano dei Marchesi e Visiano.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nMedesano \u00e8 posta lungo la Strada statale 357 di Fornovo, servita da autocorse in servizio pubblico gestito dalla societ\u00e0 TEP. Fra il 1908 e il 1937 il collegamento con Parma era svolto dalla Tranvia Fornace Bizzi-Medesano, esercitata con tram a vapore.\nA servizio del paese \u00e8 in funzione con un traffico limitato di passeggeri la stazione di Medesano, posta sulla linea ferroviaria Fidenza-Fornovo."}
{"id": "29564", "revid": "1272592", "url": "https://it.wikipedia.org/wiki?curid=29564", "title": "Monchio delle Corti", "text": "Monchio delle Corti (\"Monc'\" in dialetto parmigiano) \u00e8 un comune italiano di 848 abitanti della provincia di Parma in Emilia-Romagna, facente parte del Parco dei Cento Laghi.\nIl capoluogo \u00e8 situato a 820 m s.l.m. in una vasta conca della Val Cedra. Gi\u00e0 prima dell'anno 1000 era ricordato come capoluogo delle tredici Corti (approssimativamente coincidenti con le attuali frazioni del Comune) dipendenti direttamente dal Vescovo di Parma.\nIl toponimo \"Monchio\" \u00e8 l'italianizzazione del dialettale \"Monc\"', probabilmente da un tardo latino \"mont(u)lus\" da \"mons\", \"monte\".\nIl comune comprende, sul crinale appenninico che segna il confine con la Toscana, alcune tra le vette pi\u00f9 alte dell'Appennino parmense, tra cui la montagna pi\u00f9 alta di tutta la provincia, il monte Sillara (m 1.861).\nStoria.\nIl territorio di Monchio delle Corti era attraversato dall'antica Strada delle cento miglia, la strada romana che metteva in comunicazione le citt\u00e0 di Parma e Lucca, passando per Luni citata nell'Itinerarium Antonini in quanto collegava le due citt\u00e0 seguendo un percorso di cento miglia romane esatte: \"Item Parme Laca m.p.C.\".\nNei pressi dell'attuale abitato di Monchio delle Corti si trovava la seconda statio, dopo quella situata a Tizzano Val Parma, prima di affrontare il passo del Lagastrello (l'antico Malpasso), ad una distanza di cinquanta miglia romane esatte sia da Parma che da Lucca.\nOnorificenze.\nMonchio delle Corti \u00e8 tra le citt\u00e0 decorate al valor militare per la guerra di liberazione, insignito della croce di guerra al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nMonumenti e luoghi d'interesse.\nChiesa dei Santi Lorenzo e Michele.\nEdificata originariamente in epoca medievale in localit\u00e0 Lamoni, la chiesa, menzionata per la prima volta nel 1230, fu distrutta da una frana nei primissimi anni del XV secolo; ricostruita a partire dal 1411 pi\u00f9 a sud, fu solennemente consacrata nel 1536; modificata profondamente nel 1638 ribaltando l'orientamento iniziale, fu dotata di un nuovo campanile nel 1700 dopo il crollo del preesistente nel 1675; il luogo di culto barocco, rivestito esternamente in pietra, \u00e8 internamente decorato con affreschi sulle volte e ospita varie opere d'arte, tra cui i dipinti raffiguranti il \"Battesimo di Cristo\" del 1602, attribuito a Pier Antonio Bernabei, e il \"Compianto sul Cristo morto\" del 1600, varie statue, antichi paramenti sacri, un piccolo capitello in arenaria risalente al XII o XIII secolo utilizzato come portacroce e un incunabolo veneziano del 1546.\nPonte di Lugagnano-Vecciatica.\nIl Ponte di Lugagnano-Vecciatica (\"Pont ed Liguagnan\"), sul torrente Cedra, \u00e8 stato costruito nel 1602 per volere del vescovo Ferdinando Farnese.\nPericolante, nel 1801 il vescovo cappuccino Adeodato Turchi lo fa restaurare. Il ponte presenta un bassorilievo in marmo recante gli stemmi dei due vescovi e un'effige della Madonna del Rosario.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2014 la popolazione straniera residente era di 39 persone, pari al 4,13% della popolazione comunale. Le nazionalit\u00e0 sono complessivamente 9; quelle maggiormente rappresentate in base alla loro percentuale sul totale della popolazione residente erano:\nCultura.\nMostra etnografica di Lugagnano.\nLa mostra etnografica Cavana di Lugagnano \u00e8 una collezione privata situata a Lugagnano inferiore, frazione di Monchio delle Corti, in un piccolo fabbricato che Paolo Cavana ha riempito con strumenti di lavoro e oggetti legati alla vita quotidiana della civilt\u00e0 contadina, materiale scolastico della prima met\u00e0 del Novecento, reperti relativi alla Grande Guerra e all'utilizzo della sua memoria in epoca successiva, come un piccolo \u201ccanzoniere del soldato\u201d di epoca fascista.\nEconomia.\nVista l'altitudine media del territorio, l'agricoltura si basa prevalentemente sulla produzione di foraggio per il settore zootecnico che comprende allevamenti di bovini, suini e ovini. Il settore secondario \u00e8 scarsamente sviluppato e comprende solo modeste aziende nel settore alimentare ed edile. Il settore terziario copre il fabbisogno della popolazione locale, \u00e8 comunque presente il servizio bancario. Sul territorio sono presenti strutture ricettive sia per la ristorazione che per il soggiorno.\nTurismo.\nIl territorio possiede una vocazione turistica sia perch\u00e9 meta di escursionisti che visitano il Parco regionale delle Valli del Cedra e del Parma, sia per la presenza sul territorio comunale della stazione sciistica di Prato Spilla posta a 1350 m s.l.m dotata di tre impianti di risalita.\nInfrastrutture e trasporti.\nMonchio delle Corti \u00e8 attraversato dalla Strada statale 665 Massese grazie alla quale \u00e8 collegato con la val Parma da un lato e con Aulla in Lunigiana mediante il passo del Lagastrello dall'altro. La strada provinciale 75 collega invece Monchio a Corniglio e alla alta val Parma mediante il passo del Ticchiano. Monchio delle Corti \u00e8 servito dal servizio di trasporto pubblico che lo collega a Langhirano e quindi a Parma.\nNel comprensorio sciistico di Prato Spilla \u00e8 presente anche una seggiovia detta Rio Spilla che collega il locale rifugio punto di arrivo delle piste con un belvedere a quota 1700 m s.l.m.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29565", "revid": "203463", "url": "https://it.wikipedia.org/wiki?curid=29565", "title": "Montechiarugolo", "text": "Montechiarugolo (: ; \"Monc'r\u00f9ggol\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nMontechiarugolo \u00e8 un comune policentrico, articolato in cinque frazioni, ognuna sede di consulta frazionale: Basilicagoiano, Basilicanova, Montechiarugolo, Monticelli Terme e Tortiano. La sede amministrativa \u00e8 collocata nella piccola localit\u00e0 che d\u00e0 il nome al comune, antica capitale della contea torelliana.\nGeografia fisica.\nMontechiarugolo sorge in posizione pre-collinare ai piedi dei primi rilievi appenninici, sulla sponda sinistra del torrente Enza che segna il confine con la provincia di Reggio Emilia.\nClima.\nIl clima di Montechiarugolo \u00e8 tipicamente continentale. Per quanto riguarda le temperature, si passa dalle medie massime di 28,7\u00a0\u00b0C di luglio alle medie minime di -1,5\u00a0\u00b0C di gennaio. Per quanto riguarda la piovosit\u00e0, in luglio cadono mediamente 45\u00a0mm di pioggia, mentre in novembre ne cadono 101\u00a0mm.\nOrigini del nome.\nIl toponimo deriva probabilmente dal latino \"Mons Clariculus\", ossia \"Monte chiaro, spoglio di alberi\"; in epoca medievale la localit\u00e0 era nota come \"Monticulus rivulus\", ossia \"Montecchio rivolo\", ma anche nelle forme di \"Monticuli Reguli\", \"Monte Clerevulo\", \"Monteclariculo\" e \"Monteclaruguli\".\nStoria.\nI pi\u00f9 antichi insediamenti umani nella zona di Montechiarugolo sorsero gi\u00e0 nel Paleolitico e nel Neolitico, mentre nei pressi dell'abitato di Basilicanova i Terramaricoli fondarono durante l'et\u00e0 del bronzo un villaggio su palafitte.\nIn seguito il territorio fu occupato dai Liguri, ai quali subentrarono intorno al 187 a.C. i Romani.\nIl borgo medievale di Montechiarugolo sorse probabilmente nel X secolo, in seguito ai disboscamenti eseguiti dai monaci agostiniani dell'abbazia di Santa Felicola, menzionata per la prima volta nel 924.\nNel 962 il territorio fu assegnato al vescovo di Parma Oberto dall'imperatore del Sacro Romano Impero Ottone I di Sassonia; la diocesi mantenne il controllo del territorio fino al 1106, quando fu costituito il Comune.\nNel 1121 fu edificato l'originario castello difensivo per volere dei Sanvitale; nel 1255 il feudo pervenne al conte Guido Anselmo, il cui ramo fu in seguito conosciuto col nome di Guidanselmi.\nNel 1313 il conte Giovannino Sanvitale, tradendo i guelfi parmigiani, si alle\u00f2 col signore di Milano Matteo I Visconti; aiutato dai Baratti e dai da Pal\u00f9, si ribell\u00f2 al Comune di Parma e inizi\u00f2 a compiere una serie di scorrerie nel territorio, incendiando anche dell'abbazia di Santa Felicola; il podest\u00e0 cittadino e Giberto III da Correggio assediarono il castello, costringendo gli insorti alla resa; il maniero e il vicino borgo furono completamente rasi al suolo, mentre fu risparmiata soltanto la chiesa di San Quintino.\nNei decenni seguenti il paese segu\u00ec le sorti del Comune di Parma; nel 1316 Giberto fu cacciato dalla citt\u00e0, di cui si impossess\u00f2 nel 1335 il signore di Verona Mastino II della Scala; nel 1341 la riconquist\u00f2 Azzo da Correggio, che nel 1344 la alien\u00f2 al marchese di Ferrara Obizzo III d'Este; quest'ultimo nel 1346 la rivendette infine al signore di Milano Luchino Visconti.\nNel 1402, dopo la morte di Gian Galeazzo Visconti, Ottobuono de' Terzi prese possesso di Parma, allontanandone i Rossi, che per reazione iniziarono a compiere una serie di scorrerie in tutto il Parmense; Montechiarugolo fu depredata nel 1403 e conquistata nel 1404 dai da Correggio, alleati rossiani, ma pochi giorni dopo ripresa dai Terzi; nel 1406 Ottobuono convinse il duca Giovanni Maria Visconti ad assegnare al condottiero Guido Torelli il feudo di Montechiarugolo, comprendente anche le localit\u00e0 di Monticelli, La Villa, Martorano, Marano, Tortiano, Basilicagoiano, Pecorile e Lesignano.\nIl duca Filippo Maria Visconti conferm\u00f2 a Guido l'investitura nel 1415 e nel 1420, mentre nel 1428 elev\u00f2 al rango di contea il feudo.\nNel 1500, dopo la conquista del ducato di Milano da parte dei Francesi, il re Luigi XII, con l'intento di punire il conte Cristoforo II Torelli per l'appoggio dato al Ludovico il Moro, invi\u00f2 a Montechiarugolo le truppe guidate da Gian Giacomo Trivulzio, che attaccarono il castello e depredarono il borgo adiacente; il condottiero consegn\u00f2 il maniero ad Antoine de Gimel, ma quattro anni dopo Francesco, fratello di Cristoforo, riacquist\u00f2 la contea.\nNel 1551, durante la guerra di Parma, che oppose il duca Ottavio Farnese, appoggiato dal re di Francia Enrico II, e il papa Giulio III, alleato dell'imperatore del Sacro Romano Impero Carlo V d'Asburgo, il castello e il borgo furono nuovamente attaccati e occupati; al termine del conflitto i Torelli ne rientrarono in possesso.\nNel 1612 il conte Pio Torelli fu accusato, insieme alla contessa Barbara Sanseverino, al conte Orazio Simonetta, al marchese Girolamo Sanvitale, al conte Alfonso II Sanvitale, al conte Gian Battista Masi, alla marchesa Agnese Argotta e a molti altri nobili del Parmense, di aver preso parte alla presunta congiura ai danni del duca Ranuccio I Farnese, che ne ottenne la condanna a morte e la confisca di tutti i beni; il feudo di Montechiarugolo fu definitivamente assorbito dalla Camera Ducale di Parma e sub\u00ec una lenta decadenza.\nIl 4 ottobre del 1796 il maniero fu al centro di uno scontro di modeste dimensioni ma grande risonanza, noto come battaglia di Montechiarugolo: un gruppo di miliziani appartenenti all'esercito austriaco, in fuga dalle truppe napoleoniche che avevano assediato la citt\u00e0 di Mantova, si diresse verso il Granducato di Toscana; la neonata Repubblica Reggiana invi\u00f2 una spedizione che, con l'aiuto di alcuni soldati francesi, costrinse i nemici a cercare un riparo nel castello di Montechiarugolo, ove avvenne lo scontro armato, al cui termine gli austriaci furono costretti alla resa. Napoleone in persona commemor\u00f2 i due reggiani caduti in battaglia ed elogi\u00f2 l'impresa, che probabilmente rappresent\u00f2 la prima avvisaglia del Risorgimento Italiano.\nNel 1806, dopo l'annessione del ducato di Parma e Piacenza all'Impero francese, Montechiarugolo divenne sede del nuovo comune (o \"mairie\"), comprendente le frazioni di Monticelli, Basilicanova, Basilicagoiano, Tortiano, Piazza, Sant'Ermanno e Pariano.\nAlcuni anni dopo l'Unit\u00e0 d'Italia, il territorio di Montechiarugolo accrebbe la propria importanza grazie alla realizzazione del ponte sul torrente Enza e, nel 1901, della diramazione per Montecchio della tranvia Parma-Traversetolo, che consentirono un pi\u00f9 rapido collegamento con le citt\u00e0 di Parma e Reggio Emilia; vi sorsero alcune industrie, prevalentemente del settore agro-alimentare, tra cui la Mutti nella localit\u00e0 di Piazza di Basilicanova.\nStemma.\nInquartato: nel primo e nel quarto, su sfondo rosso, il toro rampante dorato (stemma dei Torelli); nel secondo e nel terzo, su sfondo argenteo, il biscione visconteo verde incoronato, ondeggiante in palo, ingollante a met\u00e0 un putto ignudo di carnagione, posto in fascia e in maest\u00e0, crinito di nero, con le braccia aperte (stemma dei Visconti). Lo scudo \u00e8 timbrato da una corona comitale d'oro gemmata, simbolo di contea.\nMonumenti e luoghi d'interesse.\nArchitetture religiose.\nChiesa di San Quintino.\nMenzionata per la prima volta nel 1230, la chiesa romanica fu quasi completamente ricostruita in stile neoromanico tra il 1901 e il 1910 su progetto dell'architetto Camillo Uccelli, conservando dell'edificio originario soltanto la zona absidale e il campanile; colpita dal terremoto del 2008, fu restaurata e consolidata strutturalmente nel 2014; il luogo di culto conserva al suo interno varie opere di pregio, tra cui la pala d'altare settecentesca, alcune statue e, nel locale attiguo al presbiterio, una serie di affreschi quattrocenteschi.\nAbbazia di Santa Felicola.\nMenzionata per la prima volta nel 924, l'abbazia fu ampliata agli inizi dell'XI secolo con la costruzione del monastero degli agostiniani attorno all'oratorio altomedievale, elevato in priorato nel 1018; quasi completamente distrutta da un incendio durante gli scontri che nel 1313 opposero il conte Giovannino Sanvitale a Giberto III da Correggio e al podest\u00e0 di Parma, cadde in declino, tanto da essere aggregata alla chiesa di San Sepolcro di Parma; ceduta nel 1789 all'ospedale di Parma, fu in seguito acquistata dai conti Simonetta; trasformata in residenza privata, sede di una vasta tenuta agricola, nel 1917 fu alienata dal marchese Luigi Sanvitale Simonetta all'imprenditore agricolo Brandino Vignali; bench\u00e9 modificata pi\u00f9 volte nei secoli, conserva ancora numerose testimonianze delle sue origini romaniche, tra cui la chiesa e il porticato.\nConvento di Santa Maria delle Grazie.\nEdificato in forme rinascimentali tra il 1489 e il 1523 per volere del conte Marsilio Torelli, il convento, donato ai francescani dalla contessa Damigella Trivulzio, vedova del conte Francesco, fu confiscato nel 1811 in seguito alla soppressione degli ordini religiosi sancita da Napoleone; utilizzato quale caserma militare e successivamente fabbrica di polvere da sparo, fu alienato nel 1870 a privati; ereditato dai salesiani nel 1914, il complesso, dopo la ricostruzione in stile neoclassico della chiesa, nel 1922 fu adibito a istituto di avviamento agrario e ampliato tra il 1933 e il 1947; divenuto nel 1964 sede di scuola media, fu chiuso nel 2002 a causa del drastico calo del numero di iscritti e acquistato da una societ\u00e0 immobiliare costituita da un gruppo di ex allievi, che riapr\u00ec per alcuni anni l'istituto, poi fallito nel 2014; la chiesa,\nelevata nel 1962 a santuario diocesano intitolato a santa Maria Ausiliatrice, conserva al suo interno una statua lignea della \"Madonna col Bambino\", realizzata da scultori della Val Gardena.\nOratorio del Romito.\nEdificato originariamente dai frati agostiniani della vicina abbazia di Santa Felicola tra l'XI e il XII secolo, l'oratorio, dedicato all'Annunciazione della Beata Vergine, fu donato dalla contessa Domitilla Trivulzio ai francescani del vicino convento di Santa Maria delle Grazie; profondamente degradato, fu completamente demolito dopo alcuni anni; ricostruito dai frati tra la fine del XVII e l'inizio del XVIII secolo, fu confiscato nel 1811 in seguito alla soppressione degli ordini religiosi sancita da Napoleone e alienato con le terre annesse dapprima nel 1817 al capitano Egidio Rossini, successivamente nel 1843 al giudice Remigio Villa e infine nel 1867 al conte Antonio Costerbosa; restaurato per volere del nuovo proprietario e della figlia Faustina, moglie del marchese Antonio Lalatta, fu adibito a cappella privata della villa La Vignazza; consolidato strutturalmente verso la fine del XX secolo, il luogo di culto conserva nel presbiterio alcuni affreschi tardo-seicenteschi.\nChiesa di Santo Stefano.\nEdificata originariamente prima del 1169 per volere, secondo la tradizione, del vescovo di Piacenza, la pieve di Basilicagoiano fu completamente ricostruita in stile rinascimentale nel XVI secolo; modificata nel 1717 con l'aggiunta delle quattro cappelle laterali barocche a pianta ottagonale, fu arricchita della facciata neorinascimentale tra il 1936 e il 1937; al suo interno conserva due dipinti settecenteschi, un affresco staccato risalente al 1481 e un organo seicentesco.\nChiesa di San Donnino.\nMenzionata per la prima volta nel 1230, la chiesa originaria romanica di Monticelli Terme fu riedificata agli inizi del XVI secolo ed elevata al rango di parrocchia nel 1564; ricostruita nuovamente in stile neoclassico nel 1765, fu ampliata nel 1830 e completata con la facciata nel 1878 e il campanile nel 1910; il luogo di culto conserva al suo interno numerose opere di pregio, tra cui la pala d'altare settecentesca attribuita a Ilario Spolverini, un olio cinquecentesco eseguito da Giovan Battista Bertucci il Giovane, altri dipinti e arredi antichi e un piccolo organo costruito nei primi anni del XVIII secolo.\nChiesa di San Giovanni Battista.\nCostruita originariamente tra il VII e l'VIII secolo, la pieve di Basilicanova, menzionata per la prima volta nel 921, fu rasa al suolo nel 1334 in occasione della distruzione del vicino castello per mano di Mastino II della Scala; riedificata pi\u00f9 a ovest forse gi\u00e0 pochi anni dopo, fu dotata di campanile alla fine del XVIII secolo; quasi completamente ricostruita in stile neobizantino tra il 1915 e il 1920 su progetto dell'architetto Camillo Uccelli, fu completata con la nuova facciata disegnata dal geometra Luigi Adorni nel 1939 e affrescata internamente dal pittore Emanuele Quintavalla nel 1949; la chiesa, ristrutturata nel 2017, conserva dell'antica struttura soltanto il campanile tardo-settecentesco.\nChiesa di San Lorenzo.\nMenzionata per la prima volta nel 1189, la chiesa di Tortiano fu completamente ricostruita in stile barocco nel 1659; dotata di campanile nel 1700, fu ristrutturata nel 1887; parzialmente modificata negli interni tra il 1934 e il 1937, fu risistemata negli esterni nel 1949; colpita da un sisma nel 2008, fu restaurata e consolidata strutturalmente tra il 2013 e il 2014; il luogo di culto, sviluppato su un impianto a navata unica affiancata da tre cappelle per parte, conserva un piviale in broccato risalente al XVIII secolo.\nArchitetture militari.\nCastello.\nEdificato originariamente intorno al 1121 da parte della famiglia Sanvitale, il castello fu distrutto nel 1313 dai guelfi parmigiani guidati da Giberto III da Correggio; acquisito nel 1348 dal signore di Milano Luchino Visconti, fu completamente ricostruito; espugnato nel 1404 dai da Correggio e dai Rossi, fu successivamente riconquistato da Ottobuono de' Terzi e restituito a Giovanni Maria Visconti, che su suo suggerimento nel 1406 ne invest\u00ec il condottiero Guido Torelli, nominato nel 1428 conte di Montechiarugolo; occupato e danneggiato nel 1500 da Gian Giacomo Trivulzio per conto del re di Francia Luigi XII, fu riacquistato nel 1503 da Francesco Torelli; restaurato e trasformato in elegante dimora nobiliare da Pomponio Torelli alla fine del XVI secolo, fu requisito nel 1512 dal duca di Parma Ranuccio I Farnese che condann\u00f2 a morte il conte Pio Torelli, accusato di aver partecipato alla presunta congiura dei feudatari; utilizzato dapprima come deposito di beni alimentari e successivamente come magazzino militare e fabbrica di polvere da sparo, appartenne alla Camera Ducale di Parma fino all'Unit\u00e0 d'Italia, dopodich\u00e9 fu alienato nel 1864 dal Demanio pubblico alla famiglia Marchi. Il castello, sviluppato attorno a due cortili interni, mostra i tratti tipici dei castelli d'epoca tardo-medievale, per la presenza di due rivellini, della corona di merli ghibellini in sommit\u00e0 e dei beccatelli con caditoie; il maniero conserva numerosi ambienti interni e un loggiato sul lato est interamente decorati con affreschi cinquecenteschi.\nCastello di Monticelli.\nMenzionato per la prima volta nel 980 quale dipendenza della Diocesi di Parma, il castello di Monticelli segu\u00ec fino agli inizi del XV secolo le sorti della citt\u00e0 di Parma, contesa a partire dal XIV secolo da numerose famiglie, tra le quali i da Correggio, i Rossi, i della Scala, gli Este e i Visconti; razziato tra il 1403 e il 1404 dai Rossi, fu assegnato nel 1406 a Guido Torelli unitamente al feudo di Montechiarugolo; conquistato per breve tempo nel 1482 da Giacomo de' Rossi, se ne perse in seguito ogni traccia; sulle sue rovine fu probabilmente edificata la villa Mariotti-Micheli, che conserva al suo interno un disegno a carboncino del poeta Francesco Petrarca, ospite nel 1341 di Azzo da Correggio nel maniero.\nCastello di Basilicanova.\nInnalzato forse nel XIII secolo per volere della famiglia Piticheldi, il castello di Basilicanova fu conquistato nel 1334 dai Rossi, ma successivamente incendiato da Mastino II della Scala; ricostruito l'anno seguente dai Rossi, fu nuovamente attaccato nel 1336 dalle truppe scaligere; riedificato in forme possenti nel 1411 dai fratelli Giacomo e Pietro de' Rossi, fu conquistato durante la guerra dei Rossi del 1483 da Ludovico il Moro e assegnato a Gian Giacomo Trivulzio; alienato nuovamente a Troilo I de' Rossi, nel 1539 fu confiscato dal papa Paolo III e raso definitivamente al suolo per sua volont\u00e0; sulle rovine fu edificata nel XVII secolo l'attuale Villa Giovanardi.\nCastello di Pariano.\nEdificato probabilmente nell'XI secolo dalla famiglia Bravi nei pressi di Mamiano, il castello fu espugnato nel 1405 da Giacomo e Ottobuono de' Terzi, ma riconquistato nel 1409 dal marchese di Ferrara Niccol\u00f2 III d'Este, che nel 1416 lo restitu\u00ec ai Bravi; rinforzato nel 1482 durante la guerra dei Rossi, fu occupato l'anno seguente da Ludovico il Moro e assegnato dapprima a Gian Giacomo Trivulzio e successivamente al condottiero Gaspare Sanseverino; attribuito nuovamente ai Bravi nel 1500, fu conquistato nel 1522 da Pier Maria III de' Rossi con l'aiuto dello zio Giovanni dalle Bande Nere e assegnato al fratello Giulio Cesare de' Rossi; annesso al feudo di Basilicanova, fu confiscato e distrutto nel 1539 dal papa Paolo III, che ne invest\u00ec il nipote Sforza I Sforza di Santa Fiora; accanto alle rovine del castello, oggi scomparso, fu edificata in epoca imprecisata la Corte di Pariano.\nArchitetture civili.\nVilla Lalatta Costerbosa.\nEdificata originariamente nel XV secolo forse quale ospizio dei francescani del convento di Santa Maria delle Grazie, la struttura fu confiscata nel 1811 dal governo napoleonico; alienata nel 1817 col vicino oratorio del Romito al capitano Egidio Rossini e trasformata in villa neoclassica, fu acquistata nel 1843 dal giudice Remigio Villa; acquisita nel 1867 dal conte Antonio Costerbosa, che avvi\u00f2 importanti lavori di ristrutturazione completati nel 1873 dalla figlia Faustina, moglie del marchese Antonio Lalatta, fu completamente restaurata alla fine del XX secolo; collocata all'interno di un ampio parco ricco di piante secolari, la struttura conserva vari ambienti decorati.\nVilla Borri.\nEdificata ai margini del centro di Basilicagoiano per volere della nobile famiglia Borri tra il XVI e il XVII secolo quale casa padronale di campagna e casino di caccia, la villa rinascimentale fu successivamente modificata con alcune aggiunte barocche, mantenendo tuttavia pressoch\u00e9 inalterata la veste originaria; la struttura, preceduta da due ali di edifici agricoli poste ai lati della corte, \u00e8 dominata dalla torretta che s'innalza al culmine del tetto e conserva al suo interno vari ambienti decorati, tra cui la cappella.\nTerme Borrini.\nEdificate in stile liberty tra il 1926 e il 1927 per volere di Italo Borrini, le Terme di Monticelli Terme furono negli anni seguenti circondate da un parco di 25 ettari ricco di piante, all'interno del quale furono costruiti, accanto alla villa di famiglia, alcuni alberghi e l'oratorio di San Giulio; dei 16 pozzi scavati, ne rimangono attivi 7, di cui utilizzati 2, dai quali scaturiscono altrettanti differenti tipi di acque: salsobromoiodiche e sulfuree.\nGeografia antropica.\nFrazioni.\nIl comune policentrico di Montechiarugolo \u00e8 composto da cinque frazioni, ognuna sede di consulta: Basilicagoiano, Basilicanova, Montechiarugolo, Monticelli Terme e Tortiano.\nSi aggiungono a queste numerose altre localit\u00e0: Cantone di Pariano, Case Nuove, Castello, Convento, Fornace Vecchia, La Fratta, Lovetta, Malcantone, Masdone, Morzola, Monte, Monticelli Chiesa, Pecorile, Piazza, Piazzola, San Geminiano, Santa Felicola, Scornavacca, Torretta, Tre Fiumi, Tripoli.\nInfrastrutture e trasporti.\nPosta lungo la strada provinciale 45, fra il 1901 e il 1934 Montechiarugolo era servita da una stazione e una fermata poste sulla diramazione per Montecchio della tranvia Parma-Traversetolo, esercita a vapore, che percorreva la provinciale 18.\nIl collegamento pubblico con Parma \u00e8 da allora svolto mediante autoservizi gestiti da TEP.\nAmministrazione.\nMontechiarugolo ha vinto l'edizione 2013 del premio \"Comuni Virtuosi\"."}
{"id": "29566", "revid": "123713393", "url": "https://it.wikipedia.org/wiki?curid=29566", "title": "Neviano degli Arduini", "text": "Neviano degli Arduini (\"Nevi\u00e0n d'j Ardu\u00e9n\" in dialetto parmigiano) \u00e8 un comune italiano situato sui primi contrafforti dell'Appennino tosco-emiliano in provincia di Parma in Emilia-Romagna. Il suo territorio, che si estende per 105,87 km2 \u00e8 lambito dai torrenti Enza e Parmossa, ed \u00e8 attraversato dalla Val Toccana e dalle valli dei torrenti Termina di Torre e Termina di Castione. La cima pi\u00f9 alta \u00e8 quella del Monte Fuso con i suoi 1117m.\nStoria.\nIl primo nucleo abitato di Neviano nacque sicuramente prima del 1038, epoca a cui risale la prima testimonianza dell'esistenza di una cappella abitata da un sacerdote di nome Rimperto.\nNel 1046 il vescovo di Parma Cadalo don\u00f2 l'intera corte di Neviano, difesa da un castello, alla badessa Imila del monastero di San Paolo di Parma.\nLa fortezza fu attaccata nel 1266 in seguito alla ribellione contro i ghibellini parmigiani; nel 1297 il Comune di Parma decret\u00f2 di non ricostruire pi\u00f9 alcuna fortificazione a Neviano.\nSuccessivamente alla conquista da parte dei Visconti del Comune di Parma, anche il territorio nevianese entr\u00f2 nell'orbita del ducato di Milano, ma nel 1402 il possente castello ricostruito nel frattempo fu espugnato, in accordo con le famiglie Rossi e da Correggio, da Orlandino e Lodovico da Pal\u00f9, imparentati con la contessa Matilde di Canossa. Da quel momento al nome \"Neviano\", che derivava da \"Naevianus\", dal latino \"Naevius\" gi\u00e0 attestato nella \"Tabula alimentaria traianea\" di Velleia, fu aggiunta, per distinguere il borgo dall'omonima localit\u00e0 parmense detta \"de' Rossi\", la specificazione \"degli Arduini\", poich\u00e9 il capostipite della casata fu Arduino, figlio del conte Guido di Gandolfo, a sua volta nipote di Attone I.\nAll'inizio del 1403 i Visconti, aiutati dai Terzi, contrattaccarono e riconquistarono il possente maniero, distruggendolo completamente. Nel 1411 il feudo fu espugnato nuovamente da Paganino e Giorgio da Pal\u00f9, che ricostruirono sulle rovine del castello una piccola bastia, da cui furono inizialmente scacciati dalle truppe di Niccol\u00f2 III d'Este, guidate da Muzio Attendolo Sforza; in seguito i da Pal\u00f9 rientrarono ancora nella fortificazione, ma nel 1441, allo scadere della concessione, Giorgio da Pal\u00f9 non riusc\u00ec a rinnovarla per mancanza di fondi. Perci\u00f2 il territorio nevianese fu incamerato dal Comune di Parma, dipendente nuovamente dal ducato di Milano dal 1420.\nIn seguito il feudo pass\u00f2 di mano pi\u00f9 volte: in un primo tempo fu assegnato ai da Correggio, ai quali subentrarono gli Scoffoni, i Verugoli, i Terzi e infine i marchesi Liberati, che lo mantennero fino all'emanazione dei decreti napoleonici del 1805 riguardanti l'abolizione dei diritti feudali.\nDa quel momento Neviano degli Arduini segu\u00ec le sorti del ducato di Parma e Piacenza.\nIl 23 dicembre 2008 il territorio nevianese fu interessato, coi comuni adiacenti, da un terremoto di magnitudo 5.4, che caus\u00f2 numerosi danni agli edifici storici delle province di Parma e Reggio Emilia, tra i quali il castello di Torrechiara.\nOnorificenze.\nIl Comune di Neviano degli Arduini \u00e8 tra le citt\u00e0 decorate al valor militare per la guerra di liberazione. Tale riconoscimento gli \u00e8 stato concesso per i sacrifici delle sue popolazioni e per la sua partecipazione alla lotta partigiana durante la seconda guerra mondiale.\nMusei.\nMuseo storico dei lucchetti.\nNella frazione di Cedogno esiste il primo museo al mondo dedicato esclusivamente ai lucchetti. Quella esposta \u00e8 la collezione di Vittorio Cavalli che in 60 anni ha raccolto oltre 3000 serrature portatili d'ogni forma ed et\u00e0, provenienti dai quattro angoli del globo: un vero e proprio percorso nel progresso tecnologico. L'allestimento curato dal Centro Studi delle Valli del Termina \u00e8 realizzato in collaborazione con l'Amministrazione Comunale.\nLa storia della Collezione, legata alle vicende belliche e a una straordinaria vicenda di umanit\u00e0, \u00e8 oggi raccontata in un film-documentario (\"Yiuana\") realizzato nel 2012 dal regista parmigiano Pietro Medioli. \nMuseo storico della Resistenza di Sasso.\nNel 1959 venne realizzato a Sasso il Museo storico della Resistenza \"Maneschi\". La volont\u00e0 era di rendere testimonianza degli eventi, delle caratteristiche della Resistenza nella nostra provincia. Composto soprattutto da materiale fotografico, il Museo divenne punto di riferimento per tutte le valli vicine. Ora un prezioso e impegnativo lavoro storiografico, condotto dall'Istituto Storico della Resistenza, ripropone un nuovo Museo, in spazi pi\u00f9 ampi e consoni, a disposizione anche della didattica. Il museo ospita una sala per lezioni, convegni, riunioni ed un percorso espositivo che riflette sul rastrellamento del 1\u00b0 luglio del 1944.\nMuseo Uomo - Ambiente.\nIl \"Museo Uomo Ambiente. Il territorio nel tempo\" \u00e8 stato inaugurato il 14 dicembre 2003. La sede \u00e8 posta in un'antica casa torre nel centro storico di Bazzano. Gli allestimenti, curati dal Gruppo Culturale \"Il Camino\", hanno l'obiettivo di portare il visitatore, sia esso adulto o bambino, a interagire con gli oggetti della civilt\u00e0 contadina che nel museo parlano, raccontano di loro stessi, del paesaggio, dell'uomo.\nMUseo SElla Arte Contemporanea.\nNasce il 24 luglio 2010 come esito di una pluriennale collaborazione tra amministrazione comunale e privati cittadini l\u2019unico museo d\u2019arte contemporanea dell\u2019Appennino Parmense. Dedicato al genio e alla creativit\u00e0 dei giorni nostri, la Collezione si pone l\u2019obiettivo di diventare luogo di ragionamento e di stimolo cognitivo, attraverso gli incontri con gli artisti, il dibattito, le visite guidate e i laboratori per i bambini.\nCollocata per la maggior parte nei locali della ex scuola elementare di Sella di Lodrignano, la Collezione conta oggi oltre 100 opere realizzate da alcuni dei pi\u00f9 importanti nomi dell\u2019arte contemporanea del XX e XXI secolo ma, soprattutto, da nuove proposte selezionate con estrema attenzione dai curatori. Dal 2012 \u00e8 stata inaugurata anche la biblioteca per permettere agli ospiti di approfondire le tematiche affrontate nelle sale.\nCasa-Museo Bruno Bricoli.\nA Urzano, frazione di Neviano degli Arduini, viveva il Professor Bruno Bricoli (Parma 1926-1996), docente di Economia all'Universit\u00e0 di Parma. Uomo colto e appassionato di arte e letteratura, visit\u00f2 una mostra di pittori naif e inizi\u00f2 a dipingere. Da un momento all'altro, quasi per sfida e per scherzo, Bricoli divenne Colibri (invertendo l'ordine delle lettere del suo cognome), e inizi\u00f2 la carriera pittorica di uno dei pi\u00f9 originali autori parmensi.\nNel 2011, grazie a un accordo non oneroso con la vedova Elvira Romanelli Bricoli, l'Amministrazione Comunale ha potuto consegnare alla cittadinanza la Casa-Museo Bruno Bricoli, la dimora di campagna dell'Artista. Dal 2015 la casa e la collezione sono passati in propriet\u00e0 al Centro Studi delle Valli del Termina, con l'obiettivo di proseguire sulla strada della valorizzazione dell'opera del Maestro.\nLa visita, consentita solo su prenotazione, permette di approfondire l'opera del Maestro (presente anche nel MUseoSElla) e completa l'offerta didattica territoriale offrendo al visitatore la possibilit\u00e0 di percorrere l'iter dell'opera d'arte dall'abitazione dell'artista (Casa-Museo Colibri), allo studio (\u00e8 visitabile quello dell'artista Sara Righi a Bazzano), al Museo (Sella di Lodrignano). \u00a0\nCollezione Oggetti da Fumo.\nRisale ad agosto 2012 uno dei primi approcci del Comune di Neviano all\u2019importante raccolta di oggetti per il fumo realizzata dal collezionista Nevianese Vittorio Cavalli, principalmente noto per la sua collezione pi\u00f9 rappresentativa che ha dato vita al Museo Storico dei Lucchetti di Cedogno.\nIn quel mese compariva infatti un articolo monografico sulla Rivista \u201cMontepiano\u201d, a firma di Athos Nobili e in accordo con lo stesso (\u201cMontepiano\u201d agosto 2012, anno V, n. 53 \u2013 scaricabile su www.vallideltermina.it). \nOsservatorio Astronomico.\nL'osservatorio astronomico di Neviano degli Arduini si chiama \"Barnard\", in onore della seconda stella pi\u00f9 vicina al Sole, una nana rossa che porta quel nome. L'osservatorio \u00e8 privato e nasce grazie all'iniziativa di Eddy Bevacqua che lo ha progettato e allestito, e grazie alla disponibilit\u00e0 dei signori Stocchi e Manici, che hanno messo a disposizione il terreno. Scopo principale dell'osservatorio sono le osservazioni planetarie e del profondo cielo, oltre alle fotografie a lunga esposizione dei corpi celesti. L'osservazione \u00e8 possibile anche a monitor tv per osservazioni di gruppo. Neviano \u00e8 anche uno dei pochi territori della montagna parmense ad aver sostituito i vecchi corpi iluminanti della pubblica illuminazione con nuovi apparecchi a led, contenendo cos\u00ec l'inquinamento luminoso. In questo modo l'osservazione del cielo e della Via Lattea (Patrimonio dell'Umanit\u00e0 Unesco), sono particolarmente indicati.\nCentro Studi delle Valli del Termina.\nIl Centro Studi delle Valli del Termina nasce nel 1995 al fine di conoscere, far conoscere e valorizzare il nostro territorio e la sua storia, per capirne le origini e le tradizioni, attraverso un approfondito lavoro di ricerca. La sede si trova presso l'edificio dell'ex scuola elementare di Lupazzano.\nMonumenti e luoghi d'interesse.\nChiesa di Sant'Eufemia.\nMenzionata originariamente per la prima volta nel 1038, la cappella medievale fu abbattuta nel XVII secolo e sostituita con un nuovo edificio barocco. \nFu modificata parzialmente tra il 1759 e il 1782, la chiesa fu dotata di una facciata neoclassica tra la fine del XVIII secolo e l'inizio del XIX; ristrutturata e affrescata tra il 1949 e il 1960, fu internamente restaurata nel 1998; il tempio, affiancato complessivamente da nove cappelle, \u00e8 riccamente decorato sulle volte con affreschi realizzati intorno alla met\u00e0 del XX secolo dal pittore Emanuele Quintavalla.\nPieve di Santa Maria Assunta o Pieve di Sasso.\nInnalzata a Sasso entro il X secolo, la chiesa fu completamente ricostruita nel 1082 nelle attuali forme romaniche. Il vicino campanile neoromanico risale al 1947. All'interno \u00e8 conservato un fonte battesimale, ricomposto intorno al 1950 con lastre risalenti alla prima met\u00e0 del XII secolo.\nPieve di Santa Maria Assunta\nPieve di Sant'Ambrogio.\nEdificata a Bazzano nel VI secolo, la pieve fu ricostruita in forme romaniche nell'XI; profondamente trasformata in stile rinascimentale tra il XVI e il XVII secolo, fu nuovamente modificata nella seconda met\u00e0 del XIX. All'interno \u00e8 conservato un pregevole fonte battesimale a pianta ottagonale risalente secondo alcune ipotesi al VII o all'VIII secolo.\nPieve dei Santi Ippolito e Cassiano.\nInnalzata a Scurano entro il 1111, la pieve fu profondamente modificata nel XVII e nel XVIII; all'interno alcuni pilastri mostrano tracce di affreschi cinquecenteschi rappresentanti santi; la pala raffigurante la \"Madonna col Bambino\" fu dipinta nel 1512 da Pier Ilario e Michele Mazzola, zii del Parmigianino.\nChiesa di San Martino.\nMenzionata per la prima volta nel 1137, la cappella romanica di Mozzano fu elevata a sede di parrocchia autonoma prima del 1564; demolita nel 1669, fu completamente ricostruita in stile barocco; danneggiata dal sisma del 2008, dal 2009 fu sottoposta a lavori di restauro e miglioramento sismico. La chiesa conserva, murate in uno spigolo esterno, due sculture romaniche raffiguranti teste umane con copricapo a calotta, risalenti al XII secolo; al suo interno sono inoltre presenti varie decorazioni barocche in stucco.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29567", "revid": "123406632", "url": "https://it.wikipedia.org/wiki?curid=29567", "title": "Noceto", "text": "Noceto (\"Noz\u00e8jj\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nStoria.\nPreistoria.\nIl territorio di Noceto fu abitato gi\u00e0 in epoca preistorica quando il ritiro delle acque permise i primi insediamenti, tuttavia la principale civilt\u00e0 fu quella delle terramare che costru\u00ec villaggi organizzati. Durante questo periodo le popolazioni si affidarono al fiume Taro come importante corridoio fra l'Emilia ed il Tirreno successivamente, durante l'Et\u00e0 del ferro il passaggio fu utilizzato dai Liguri per insediarsi nelle foreste dell'Appennino.\nEpoca romana e Medioevo.\nL'area fu occupata dai romani presumibilmente nello stesso periodo dell'occupazione di Parma nel 183 a.C. mentre la prima testimonianza di Noceto come comunit\u00e0 si ha nell'835 quando la regina Cunegonda moglie del re longobardo Bernardo don\u00f2 i beni del paese alle Monache benedettine del monastero di Sant'Alessandro questo fino al 1077 quando Noceto divent\u00f2 possedimento degli Este che ebbero l'arduo compito di difendere il paese dalla crescente espansione della famiglia Pallavicino e fu durante questo periodo che Noceto si trasform\u00f2 in una citt\u00e0 fortificata. Negli anni successivi si susseguirono lotte per il dominio del paese fino al 1266 quando il paese fu attaccato pesantemente dai Guelfi.\nEt\u00e0 moderna.\nNel 1345 Noceto pass\u00f2 in mano ai Sanvitale fino al 1416 quando vi fu un continuo susseguirsi di signorie governanti, solo la famiglia Rossi, nel 1447, riusc\u00ec a strappare il predominio di Noceto ai Pallavicino. Nel 1481 i Rossi rafforzarono la rocca per poter resistere ad un'imminente invasione degli Sforza chiamati in aiuto dai Sanvitale, questi assediarono Noceto il 26 aprile dell'anno successivo costringendo alla resa Pier Maria II de' Rossi che, dopo una strenua resistenza, rimase senza alleati e fu cos\u00ec costretto a cedere nuovamente il paese ai Sanvitale. \nCon la creazione del Ducato di Parma e Piacenza nel 1545 Paolo III affid\u00f2 le terre del parmense a suo figlio Pier Luigi che tuttavia vide i propri domini minacciati dai Gonzaga, solo grazie ad un nuovo intervento del papa che strinse un accordo con il re di Francia si pose fine alle battaglie e alle conseguenze che portarono nelle terre parmensi. Nel 1574 Ottavio Farnese affid\u00f2 a Luigi Sanvitale i territori di Noceto e Fontanellato confermando ancora il dominio della famiglia Sanvitale. Nella primavera del 1611 fu arrestato Alfonso Sanvitale, conte di Fontanellato e Onofrio Martani, quest'ultimo sotto tortura rivel\u00f2 una possibile congiura ai danni del duca di Parma Ranuccio Farnese, l'anno successivo furono arrestati membri della famiglia di Alfonso e condannati a morte e i territori del parmense, compreso Noceto, vennero quindi ceduti in parte ai marchesi Dalla Rosa e in parte rimase ai Sanvitale.\nCon il passaggio del ducato di Parma in mano ai Borbone in seguito alla morte senza eredi di Antonio Farnese il territorio vide un periodo di prosperit\u00e0, si costruirono le prime reti di canali e il paese perse lentamente la sua funzione di fortezza militare e, in un'atmosfera tipica dell'et\u00e0 moderna e non pi\u00f9 medievale, nel 1795 nacque il comune di Noceto.\nIl periodo napoleonico e l'Unit\u00e0.\nCon l'occupazione francese il ducato venne affidato dapprima a Moreau de Saint Mery che lo rimodell\u00f2 secondo le leggi francesi e successivamente, una volta annesso alla Francia come dipartimento da Jean-Jacques R\u00e9gis de Cambac\u00e9r\u00e8s come duca di Parma nominato da Napoleone. Il ducato verr\u00e0 ripristinato in seguito al Congresso di Vienna e ceduto alla moglie di Napoleone Maria Luigia che govern\u00f2 il ducato fino al ritorno degli ultimi Borbone e dell'annessione alle Province Unite del Centro Italia sotto il comando di Luigi Carlo Farini e della successiva annessione al Regno di Sardegna tramite plebiscito nel 1860. Con l'annessione al neonato Regno d'Italia fu ripristinato il consiglio comunale e la nomina a sindaco.\nMonumenti e luoghi d'interesse.\nArchitetture religiose.\nChiesa di San Martino.\nAi margini del centro storico si erge la neoclassica chiesa di San Martino, edificata tra il 1692 e il 1754 sul luogo dell'originaria pieve risalente all'XI o XII secolo; modificata nel 1875 con l'elevazione della nuova facciata e tra il 1885 e il 1890 con la costruzione delle due navate laterali affiancate da cinque cappelle per parte, fu ornata internamente nel 1905 una prima volta e nuovamente decorata dopo il 1950 dai fratelli Furlotti; la vetrata raffigurante \"San Martino\" \u00e8 opera del pittore Giuseppe Moroni. Il luogo di culto conserva alcune opere di pregio, tra cui la pala d'altare raffigurante \"San Martino a cavallo\", dipinta da Francesco Scaramuzza nel 1832.\nChiesa dei Santi Simone e Giuda.\nNella frazione di Sanguinaro, posta lungo la via Emilia, sorge l'antica chiesa dei Santi Simone e Giuda, innalzata nell'XI secolo, ma modificata dai cavalieri Ospitalieri nel XV secolo e nuovamente nel 1578; abbandonata dai melitensi nel 1798, fu alienata a privati nel 1864 e ristrutturata tra il 1910 e il 1915, con la costruzione della nuova facciata con portico e della canonica annessa; dell'edificio originario si conservano intatte la zona absidale, decorata internamente con affreschi tardogotici, e la cripta, suddivisa in tre navate sviluppate su cinque campate oltre al transetto e ai tre absidi.\nChiesa di San Pietro Apostolo.\nEdificata tra il 1909 e il 1917 per sostituire l'ormai inadeguata cappella medievale posta all'interno del castello, la chiesa di Costamezzana fu arricchita nel 1930 con la facciata neobizantina progettata dall'architetto Camillo Uccelli; l'edificio, preceduto da un'imponente scalinata in pietra, \u00e8 decorato all'interno con affreschi realizzati nel 1954 dal pittore Piero Furlotti, raffiguranti il \"Battesimo di Cristo\", l\"'Ultima Cena\" e il \"Martirio di Sant'Agata\".\nChiesa di Santa Maria Assunta.\nMenzionata per la prima volta nel 1196, la pieve romanica di Cella fu completamente ricostruita in stile barocco tra il 1630 e il 1650 circa; decorata intorno alla met\u00e0 del XVIII secolo, fu restaurata tra il 1990 e il 2000; al suo interno l'aula, sviluppata su una pianta pianta centrale ellittica, \u00e8 coperta da un'elaborata cupola affrescata a motivi geometrici; sul fondo del presbiterio l'ancona tardo-seicentesca sull'altare maggiore, riccamente decorata con putti e cariatidi, accoglie una statua lignea settecentesca raffigurante l\"'Immacolata Concezione\".\nChiesa di San Pietro in Vincoli.\nEdificata in epoca medievale probabilmente dai frati cistercensi dell'abbazia di Chaise-Dieu, la chiesa romanica di Borghetto fu menzionata per la prima volta nel 1230; aggregata nel 1601 alla diocesi di Borgo San Donnino, fu completamente ricostruita in stile barocco nella prima met\u00e0 del XVIII secolo; al suo interno sono conservate varie opere seicentesche e settecentesche.\nArchitetture militari.\nRocca dei Sanvitale.\nNella centralissima piazza Garibaldi si erge la Rocca dei Sanvitale, piccola fortezza innalzata probabilmente all'inizio del XIII secolo dalla famiglia Pallavicino; entrata nel 1345 in possesso dei Sanvitale, fu abbattuta e ricostruita pi\u00f9 volte, fino al 1447, quando fu conquistata da Pier Maria II de' Rossi, che nel 1481 la fece fortificare conferendole la veste attuale in vista della guerra dei Rossi, durante la quale il castello fu danneggiato da colpi di bombarda; rientrata nelle mani dei Sanvitale, la fortezza fu confiscata nel 1805 e alienata a privati; nel 1938 fu acquistata dal Comune di Noceto, che dopo vari utilizzi la ristruttur\u00f2 nel 1998, per trasformarla nel 2005 nel \"Castello della Musica\", sede del museo della Liuteria e del museo del Disco; all'interno delle mura della rocca \u00e8 presente inoltre un giardino pensile.\nCastello di Castelguelfo.\nNell'abitato di Castelguelfo, lungo la via Emilia, sorge inoltre il notevole castello omonimo, costruito prima del XIII secolo; la fortezza appartenne a partire dal 1212 ai Fieschi, ma fu conquistata nel 1312 dai Rossi e l'anno seguente da Giberto III da Correggio, che la fecero abbattere; espugnata nel 1397 da Gian Galeazzo Visconti, fu affidata ai Pallavicino, che la ricostruirono; assoggettata da Ottobuono de' Terzi, pass\u00f2 poi a Alberto Scotti, a Niccol\u00f2 III d'Este, ai Sanvitale per ritornare nuovamente a Rolando il Magnifico; nel secolo seguente fu incamerata dal Comune di Parma, indi pervenne ai duchi Farnese, che, trasformatala in residenza nobiliare, la assegnarono infine agli Scotti di Vigoleno; il maniero pass\u00f2 di mano molte altre volte e nel 1916 fu completamente ristrutturato dall'armatore Fasce, che apport\u00f2 varie modifiche; oggi il grande castello e tutti gli edifici annessi appartengono alla famiglia Rovagnati.\nCastello di Costamezzana.\nA sud del piccolo centro di Costamezzana, si erge l'omonimo castello, edificato probabilmente nell'XI secolo dalla nobile famiglia dei Tavernieri; assegnato nel 1249 ai Pallavicino, fu successivamente espugnato prima dai Da Cornazzano e poi dai guelfi parmigiani; riconquistato nel 1374 dai Pallavicino, fu completamente ricostruito entro il 1395; nel 1403 il possente edificio fu distrutto dai Rossi, ma rimase, salvo una parentesi di alcuni anni, nelle mani dei Pallavicino fino al 1600, quando fu ceduto al Comune di Parma; il feudo, elevato a marchesato nel 1706, fu assegnato dal duca Francesco Farnese a Benedetto Mischi, i cui eredi lo alienarono alla fine del XIX secolo alla famiglia Barbieri; della maestosa fortezza tardo-medievale oggi rimangono soltanto l'alto mastio, alcuni edifici tra cui l'antica chiesa medievale di San Pietro Apostolo, una torre rotonda e alcune mura a sostegno del terrapieno.\nArchitetture civili.\nVilla La Vigna.\nEdificata nei primi anni del XVIII secolo per volere del conte Alessandro III Sanvitale, la villa neoclassica, circondata da una vasta tenuta, fu ampliata nella seconda met\u00e0 del secolo con l'aggiunta di due ali simmetriche, progettate dell'architetto Ennemond Alexandre Petitot; alienata successivamente a privati, fu acquistata intorno al 1980 dalla famiglia Adami, che la ristruttur\u00f2 completamente. L'ampia struttura, dominata da un'altana sormontata da frontone, accoglie al suo interno un piccolo oratorio dedicato a sant'Eustachio, consacrato solennemente nel 1730; il luogo di culto, caratterizzato dalla presenza di un monumentale matroneo, conserva un pregiato messale del 1740.\nVilla Borsi.\nEdificata nel XVII secolo in stile barocco, la villa, nota anche come \"La Commenda\", appartenne probabilmente al Sovrano militare ordine di Malta; alienata a met\u00e0 ottocento dalla nobile famiglia Borsi, nel XX secolo fu decorata internamente da Amedeo Bocchi, che dipinse in una sala alcuni paesaggi. La struttura, elevata su due livelli fuori terra oltre al sottotetto, \u00e8 caratterizzata dalla presenza di uno stemma melitense scolpito sulla portafinestra del primo piano della facciata.\nVilla Zobolo.\nEdificata nel XVI secolo, la villa, appartenuta ai marchesi Zobolo, pass\u00f2 per via ereditaria ai marchesi Giandemaria; acquistata dal tenente colonnello Antonio Levacher nei primi anni del XIX secolo, fu modificata in stile neoclassico. La struttura, collocata all'interno di un ampio parco, \u00e8 caratterizzata dalla facciata elevata su due livelli; al primo piano si aprono nel mezzo tre portefinestre, chiuse da balaustre in ferro battuto ornate con gli stemmi dei marchesi Zobolo; in sommit\u00e0 si erge un grande frontone triangolare, coronato da un campanile a vela.\nVilla La Galvana.\nCostruita originariamente quale casino da caccia dei conti Sanvitale, la villa barocca, posta al centro di un'enorme tenuta, appartenne alla casata fino al 1612; adibita poi a monastero femminile, fu successivamente acquistata dai gesuiti di Parma, che la trasformarono nella residenza estiva dell'ordine; modificata e ampliata a pi\u00f9 riprese, fu in seguito alienata a privati. Il complesso \u00e8 costituito da tre distinti edifici sviluppati ai lati di una corte, accessibile attraverso un portale ad arco a tutto sesto realizzato nel XVIII secolo; all'interno della propriet\u00e0 si trova anche un oratorio settecentesco intitolato ai santi Antonio abate e Ignazio.\nSociet\u00e0.\nEtnie e minoranze straniere.\nSecondo i dati ISTAT, nel 2013 i residenti stranieri erano (11,5%) mentre le principali etnie straniere provenivano da:\nCultura.\nIl Nocino.\nUno dei prodotti tipici di Noceto \u00e8 il Nocino, un liquore ricavato dalle noci. Una delle fonti pi\u00f9 sicure circa le sue origini si hanno con la famiglia Cotti che risiedevano a Noceto da oltre 400 anni, producendo e tramandando la ricetta. Secondo la leggenda invece, la ricetta del liquore, di origine celtica, fu importata dalle Gallie dai romani. Una versione alternativa racconta di come gli stessi celti, che dimoravano nel nord Italia, diffusero il prodotto attraverso la coltura delle noci che dovevano essere raccolte all'alba del solstizio d'estate da una vergine a piedi nudi. Al giorno d'oggi il Nocino \u00e8 considerato un prodotto tradizionale tipico dell'Emilia.\nSettimana della creativit\u00e0.\nDopo il decesso di un bambino, che a seguito della visione di un'impiccagione in TV ha voluto imitare il gesto, la comunit\u00e0 ha deciso di spegnere volontariamente la televisione per un periodo dell'anno. Questa idea, sorta sull'onda emotiva del grave fatto, si \u00e8 con il tempo trasformata in un progetto educativo, la Settimana della creativit\u00e0, in cui viene proposta ai bambini e ai ragazzi del paese un'alternativa all'intrattenimento televisivo, cercando di renderli protagonisti e non spettatori.\nFesta della Nonna e del Nonno\nFin dagli anni 2002/2003, l\u2019Amministrazione Comunale con riferimento particolare al Sindaco Fabio Fecci, ha lavorato intensamente affinch\u00e9 la figura dei nonni potesse essere degnamente celebrata ed ufficializzata mediante una legge dello Stato, adoperandosi nel portare avanti una capillare campagna di sensibilizzazione sul territorio nazionale ed inviando atti di intento e di promozione della ricorrenza presso le pi\u00f9 alte sedi istituzionali.\nFu infatti proprio grazie alla proposta del Sindaco Fabio Fecci - poi definitivamente accolta in sede parlamentare - che la data assegnata alla festa, originariamente individuata nel disegno di legge nel 26 luglio, venisse spostata al 2 ottobre (giornata degli Angeli Custodi), periodo certamente pi\u00f9 favorevole perch\u00e9 non coincidente con le ferie estive ed atto a permettere il coinvolgimento delle istituzioni scolastiche.\nSar\u00e0 la tradizionale torta su cui campeggia fra la panna e il cioccolato il logo dei nonni \u2013 frutto di un concorso di idee fra i ragazzi delle scuole superiori di Parma\u2013 a creare un dolce momento di intrattenimento per tutti i presenti.\nIl concorso letterario \u201cLa storia si scrive a Noceto...parola di nonno\u201d\nNasce insieme alla prima edizione della festa il concorso letterario dedicato a tutti i nonni d\u2019Italia, sorto come iniziativa collaterale volta a creare un grande affresco di testimonianze e ricordi scritti in modo autentico e diretto dalla penna di tutti i nonni.\nIl concorso ha debuttato nel 2006 ed era stato ufficialmente presentato in occasione della prima edizione della festa dei nonni celebrata il 2 ottobre 2005.\n\u00c8 una giuria composta da persone appartenenti al mondo della letteratura, del giornalismo e della formazione dei giovani a decretare ogni anno i vincitori fra quanti fanno giungere i loro elaborati da ogni zona d\u2019Italia.\nInfrastrutture e trasporti.\nNoceto \u00e8 posta lungo la Strada statale 357 di Fornovo, servita da autocorse in servizio pubblico svolte dalla societ\u00e0 TEP.\nFra il 1908 e il 1937 tale servizio pubblico di collegamento con Parma era svolto dalla Tranvia Fornace Bizzi-Medesano esercita con tram a vapore.\nLa stazione di Noceto, posta sulla linea Fidenza-Fornovo, risulta priva di traffico viaggiatori a partire dal 2013.\nAmministrazione.\nI servizi, comprendono l'asilo nido e la scuola materna comunale. L'Istituto comprensivo \"Biagio Pelacani\", dotato della scuola elementare e della scuola media. I servizi sociali, hanno in dotazione, la casa di riposo \"Villa Pavesi-Borsi\", con annesso centro diurno per gli anziani. Per i disabili, esiste un apposito centro diurno, denominato il \"Giardino\".\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa principale squadra di calcio della citt\u00e0 \u00e8 \"stata S.S.D. Crociati Noceto S.r.l.\", che ha militato in Lega Pro Seconda Divisione per la prima volta nella sua storia dal 2009 al 2011 attualmente in fallimento dal 2016.\nL'altra squadra di calcio della citt\u00e0 \u00e8 l\"'A.S.D. Noceto\" che milita nel girone A emiliano-romagnolo di PROMOZIONE. \u00c8 nata nel 2008. Attualmente insieme al GS FRAORE gestiscono lo stadio IL NOCE composto da cinque campi da calcio tutti illuminati ed omologati LND.\nRugby.\nNoceto vanta una forte tradizione rugbistica, risalente al 1971, anno di fondazione del Rugby Noceto. A lungo impegnato ai massimi livelli del rugby nazionale, il club milita attualmente in Serie A. Dopo aver partecipato alla creazione del GrAN Parma, oggi costituisce un importante serbatoio per le Zebre Rugby."}
{"id": "29569", "revid": "123588461", "url": "https://it.wikipedia.org/wiki?curid=29569", "title": "Pellegrino Parmense", "text": "Pellegrino Parmense (\"Pelegr\u00e9n\" in dialetto parmigiano) \u00e8 un comune italiano di abitanti della provincia di Parma situato nella parte nord della valle del Ceno.\nStoria.\nIl territorio di Pellegrino Parmense risultava abitato forse gi\u00e0 nel IV millennio a.C., quando probabilmente furono intraprese le prime coltivazioni di alcuni appezzamenti di terreno nei pressi del torrente Stirone, come parrebbe dimostrare un'accetta di pietra levigata ritrovata nel XIX secolo nei dintorni della frazione di Ceriato.\nSicuramente nell'et\u00e0 del bronzo, a cavallo tra il II e il I millennio a.C., sorsero i primi insediamenti umani sul monte Pietranera; i Liguri vi realizzarono tra il IV e il III secolo a.C. una necropoli, rinvenuta nel 1876 nei pressi di Besozzola.\nI Romani preferirono le zone pi\u00f9 pianeggianti, ove fondarono i \"fundi\" (tenute agricole) di \"Carigenum\" (Careno), \"Gragnanos\" (Gragnano), \"Marianum\" (Mariano) e infine \"Luciliani\" (Lusignani) alle pendici del monte Santa Cristina.\nIn seguito i Longobardi si stanziarono nella zona del castello, ove sono state rinvenute alcune vestigia dell'antico popolo.\nNel 981 l'imperatore del Sacro Romano Impero Ottone II di Sassonia invest\u00ec del feudo di Pellegrino, che elev\u00f2 al rango di marchesato, l'obertengo Adalberto di Baden, che avvi\u00f2 la costruzione del castello; i suoi due figli Umbertino e Bertoldo diedero origine all'importante casata dei Pallavicino.\nNei secoli seguenti il territorio fu pi\u00f9 volte conteso dai parmigiani e dai piacentini. Proprio per pacificare i due fronti nel 1198 il cardinale Pietro Capuano, diacono di Santa Maria in Via Lata, si rec\u00f2 a Borgo San Donnino, ma mentre attraversava la valle dello Stirone fu assalito da Guglielmo Pallavicino di Oberto, che lo spogli\u00f2 di tutte le sue sostanze; il cospicuo bottino consent\u00ec al marchese di ricostruire completamente il maniero, rendendolo a lungo inespugnabile.\nIl marchese Oberto II Pallavicino, feroce condottiero ghibellino, nel 1249 fu investito dall'imperatore Federico II di Svevia di numerosi castelli del Parmense, che costituirono il primo nucleo del potente Stato Pallavicino; sottomise inoltre i guelfi parmigiani che, non riuscendo a impadronirsi del castello, furono costretti a riconoscergli una pensione di 1000 lire imperiali.\nNel 1428 le truppe del duca di Milano Filippo Maria Visconti, guidate dal capitano di ventura Niccol\u00f2 Piccinino, ebbero la meglio sulle difese del maniero; il marchese Manfredo Pallavicino fu arrestato e costretto sotto tortura a confessare di aver congiurato contro il duca, che lo condann\u00f2 a morte e incamer\u00f2 tutti i suoi beni. Nel 1438 il feudo di Pellegrino, ridotto a contea, fu assegnato al Piccinino, che fortific\u00f2 la rocca con una nuova cinta muraria; al conte succedettero i figli Francesco e Jacopo.\nNel 1449 il condottiero Alessandro Sforza conquist\u00f2 il castello, che nel 1472 fu acquistato da Gabriella Gonzaga, moglie di Corrado Fogliani, fratello per parte di madre del duca Francesco Sforza; il duca Galeazzo Maria Sforza elev\u00f2 nuovamente a marchesato il feudo di Pellegrino e lo assegn\u00f2 al cugino Lodovico Fogliani, al quale concesse inoltre la facolt\u00e0 di aggiungere al proprio il cognome Sforza.\nL'ultimo marchese Giovanni Fogliani Sforza d'Aragona, privo di figli maschi, nel 1759 rinunci\u00f2 ai propri feudi in favore di Federico Meli Lupi di Soragna, figlio di sua sorella; il marchesato pass\u00f2 alla sua morte al figlio Carlo, che nel 1805 fu costretto a rinunciare a Pellegrino a causa dei decreti napoleonici relativi all'abolizione dei diritti feudali.\nNel 1836 Pellegrino Parmense divenne comune autonomo.\nSimboli.\nLo stemma del comune, concesso con regio decreto del 21 giugno 1906, raffigura un pellegrino diretto verso il santuario della Beata Vergine Assunta di Careno; pare infatti che il nome della localit\u00e0 derivi proprio dalla forte devozione da parte dei numerosi fedeli, che, recandosi in visita alla chiesa, sostavano nel borgo prima di affrontare l'ultima salita.\nMonumenti e luoghi d'interesse.\nArchitetture religiose.\nChiesa di San Giuseppe.\nLa chiesa di San Giuseppe fu costruita tra il 1914 e il 1927 in stile neoromanico su progetto dell'architetto Tancredi Venturini, per sostituire l'antico luogo di culto eretto come oratorio nel 1624 ed elevato a sede parrocchiale nel 1836; il tempio conserva al suo interno un gruppo scultoreo ligneo raffigurante l\"'Ultima Cena\", realizzato da Walter Benecchi.\nEx chiesa di San Giuseppe.\nL'ex chiesa di San Giuseppe fu costruita nel 1642 in stile barocco dai frati del vicino convento di San Francesco; sconsacrata nel 1927 in seguito alla costruzione del nuovo tempio, fu adibita dapprima a deposito del grano, poi a garage, quindi a centrale Telecom e infine, al termine dei lavori di restauro effettuati tra il 2004 e il 2011, ad auditorium comunale, intitolato a Claudio Costerbosa, sindaco di Pellegrino Parmense dal 1842 al 1850 e patriota risorgimentale.\nConvento di San Francesco.\nIl convento francescano fu fondato nel 1421 secondo la tradizione da san Bernardino da Siena e fu dotato nel 1512 di un oratorio dedicato a san Rocco; confiscato nel 1805 a causa dei decreti napoleonici, il palazzo fu destinato nel 1879 a ospedale e successivamente a scuola e sede di varie associazioni; acquisito dal Comune di Pellegrino Parmense, nel 1999 fu completamente ristrutturato e adibito a ostello; durante i lavori furono recuperate le tracce dell'antica chiesa e degli affreschi che la decoravano.\nSantuario della Beata Vergine Assunta.\nNella frazione di Careno sorge il romanico santuario della Beata Vergine Assunta, costruito probabilmente nel 1044 per volont\u00e0 di un certo Ghirarde ma menzionato per la prima volta nel 1230 quale cappella dipendente dalla pieve di Serravalle; ricostruita nel XIII secolo, la chiesa fu profondamente modificata in stile gotico intorno alla met\u00e0 del XV secolo, mentre nel XVIII secolo furono edificati i due simmetrici porticati esterni laterali e furono decorati gli interni con affreschi barocchi; elevato a santuario mariano nel 1902, il tempio fu restaurato intorno alla met\u00e0 del XX secolo e nuovamente tra il 2005 e il 2007.\nPieve di San Martino.\nNella frazione di Iggio si trova la pieve di San Martino, edificata in stile romanico probabilmente agli inizi dell'XI secolo, ma profondamente modificata nelle attuali forme neoclassiche nella seconda met\u00e0 del XVIII secolo e infine restaurata nel 1924 riportando alla luce il portale d'ingresso originario.\nArchitetture militari.\nCastello.\nDomina il borgo di Pellegrino Parmense il castello medievale, innalzato originariamente nel 981 per volere di Adalberto di Baden, capostipite dei Pallavicino, e ricostruito completamente nel 1198 dal marchese Guglielmo; conquistato nel 1438 da Niccol\u00f2 Piccinino, capitano delle truppe del duca di Milano Filippo Maria Visconti, il maniero fu rinforzato da Francesco e Jacopo Piccinino; espugnato nel 1449 dal condottiero Alessandro Sforza, fu assegnato nel 1472 a Lodovico Fogliani, capostipite dei Fogliani Sforza, che lo mantennero fino al 1759, quando l'ultimo marchese Giovanni lo cedette al nipote Federico Meli Lupi di Soragna; alienato alla famiglia Boccoli in seguito ai decreti napoleonici del 1805 relativi all'abolizione dei diritti feudali, pass\u00f2 nel 1817 ai Pettenati, che lo rivendettero durante la prima guerra mondiale spogliandolo di ogni arredo; utilizzato per anni come falegnameria, fu nuovamente alienato dopo la seconda guerra mondiale dapprima a Carlo Raggio, quindi ai Bottego, ai Tomelleri, che ne avviarono i primi importanti interventi di restauro, e infine dopo il 1990 all'imprenditore Camillo Catelli, che complet\u00f2 i lavori recuperando anche la cappella e la torre e arred\u00f2 con mobili antichi le sale.\nGeografia antropica.\nFrazioni.\nAione di Sopra, Aione di Sotto, Berzieri, Besozzola, Careno, Casalicchio, Casalino, Casa Veronica, Castellaro, Grotta, Iggio, Mariano, Marubbi, Montanari, Pietra Nera, Pietraspaccata, Rigollo, Valico Sant'Antonio, Santini, Stuzzano, Varone, Vigoleni, Volpi.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29570", "revid": "123479251", "url": "https://it.wikipedia.org/wiki?curid=29570", "title": "Polesine Parmense", "text": "Polesine Parmense (\"P\u00fcl\u00e9san\" in dialetto parmigiano) \u00e8 una frazione del comune di Polesine Zibello, nella provincia di Parma in Emilia-Romagna.\nGeografia fisica.\nPolesine Parmense sorge nella bassa parmense sulla riva destra del fiume Po, immediatamente a valle dell'immissione del torrente Arda.\nOrigini del nome.\nSecondo alcune ipotesi, il toponimo della frazione, cos\u00ec come quello della regione in provincia di Rovigo e di altre localit\u00e0 poste sulle sponde del fiume Po, deriverebbe dal latino \"pullus\" (ossia \"pollone\") con l'aggiunta del suffisso preromano \"-cinus\". Altri studiosi propendono invece per una derivazione etrusca del nome, che avrebbe origine dal gentilizio femminile \"Puleisnai\", leggibile nell'iscrizione di una stele funeraria scoperta a Rubiera. In entrambi i casi il termine si sarebbe successivamente evoluto in \"Polesino\", col significato di \"deposito di melma che emerge dalle acque fluviali in forma di isole\".\nEsistono altre due ipotesi sull'origine del toponimo di \"Poleximus S. Viti\": il nome potrebbe derivare dal latino \"Laesus a Pado\" (ossia \"distrutto dal Po\") oppure dal latino \"Paeninsula\", in riferimento alla fondazione su un lembo di terra circondato in gran parte dalle acque.\nIn epoca medievale la localit\u00e0 era nota come Polesine di San Vito per distinguerla da Polesine dei Manfredi, che sorgeva nei pressi di Stagno Parmense; tuttavia, quest'ultima scomparve entro la met\u00e0 del XVI secolo a causa dell'erosione da parte delle acque del Po.\nStoria.\nNel 962 l'imperatore del Sacro Romano Impero Ottone I di Sassonia assegn\u00f2 al marchese Oberto degli Obertenghi, dal quale discesero i Pallavicino, numerose terre in varie parti d'Italia, tra cui l'intero territorio compreso tra il Parmense e il Piacentino nei dintorni di Busseto.\nNel 1145 Oberto Pallavicino, detto Pelavicino, cedette tutte le corti che possedeva nel Parmense al Comune di Piacenza, che lo invest\u00ec nuovamente di quei feudi in cambio del giuramento di vassallaggio.\nNel 1249 l'imperatore Federico II di Svevia invest\u00ec il suo condottiero Uberto Pallavicino di numerosi feudi del Parmense, tra cui Polesine di San Vito, dipendente dalla diocesi di Cremona; il marchese vi costru\u00ec un castello a difesa dell'adiacente porto fluviale e controllo dei traffici delle merci, che richiedevano il pagamento di dazi.\nTuttavia, pochi anni dopo, in seguito alla caduta degli Svevi, il Comune di Cremona si impossess\u00f2 dei beni del Pallavicino, annettendo il territorio di Polesine.\nCon la presa del potere da parte dei Visconti nel ducato di Milano, nel XIV secolo i Pallavicino rientrarono in possesso dei loro territori e nel 1360 il marchese Oberto ricevette conferma dell'investitura da parte dell'imperatore Carlo IV di Lussemburgo. Nel 1395 suo figlio Niccol\u00f2 Pallavicino fu confermato nell'investitura dall'imperatore Venceslao di Lussemburgo.\nUna serie di rovinose piene del Po, oltre a danneggiare il castello ormai abbandonato, caus\u00f2 lo spostamento pi\u00f9 a nord del letto fluviale; nel 1408 il marchese Rolando il Magnifico, erede di Niccol\u00f2, fu quindi costretto a costruire una nuova rocca in prossimit\u00e0 del corso d'acqua.\nNel 1441 Niccol\u00f2 Piccinino convinse il duca di Milano Filippo Maria Visconti del tradimento da parte del Marchese e si fece incaricare di conquistarne lo Stato Pallavicino; attaccato su pi\u00f9 fronti, il Pallavicino fu costretto alla fuga e tutti i suoi feudi furono incamerati dal Duca. Nel 1445 Rolando il Magnifico diede prova di lealt\u00e0 al Visconti, che acconsent\u00ec alla restituzione di quasi tutte le terre confiscate, a eccezione di Monticelli d'Ongina e alcuni altri feudi donati al Piccinino.\nAlla morte di Rolando nel 1457 il marchesato di Polesine, unitamente al feudo di Costamezzana, fu ereditato dal figlio Giovan Manfredo. Nel 1477 Gian Galeazzo Maria Sforza confisc\u00f2 al Marchese, per demeriti e trasgressioni contro il Duca stesso, tutti i suoi beni; nel 1490 li rivendette ai cinque figli di Giovan Manfredo, destinandoli per met\u00e0 al primogenito Giannottaviano e per la restante met\u00e0 in parti uguali agli altri quattro Ippolito, Ugoccione, Uberto e Massimo. Nel 1499 Giannottaviano alien\u00f2 la sua quota di Polesine e Costamezzana al cugino Rolando, marchese di Cortemaggiore, ma il duca Ludovico il Moro, per appianare le liti scatenatesi tra i fratelli, annull\u00f2 la vendita.\nAgli inizi del XVI secolo il Po spost\u00f2 il suo letto pi\u00f9 a sud, fino a lambire le fondamenta della rocca, che nel 1547 croll\u00f2; la stessa sorte tocc\u00f2 pochi anni dopo anche alla chiesa costruita da Giovan Manfredo nei pressi del maniero.\nSuccessivamente il fiume riprese il suo corso e il borgo di Polesine rifior\u00ec, con la costruzione di abitazioni e di due palazzi marchionali; la situazione precipit\u00f2 ancora agli inizi del XVIII secolo, quando il Po devi\u00f2 nuovamente verso sud e, straripando, distrusse nel 1720 la cinquecentesca chiesa di San Vito e, alcuni anni dopo, il palazzo delle Fosse, residenza di Vito Modesto Pallavicino. Il Marchese finanzi\u00f2 i lavori di costruzione di un nuovo tempio in una posizione pi\u00f9 distante dalla riva, fulcro dello sviluppo successivo del paese. Vito Modesto mor\u00ec nel 1731, nominando erede universale il \"ventre pregnante\" della moglie, che tuttavia partor\u00ec una femmina, Dorotea; il feudo fu quindi assorbito dalla Camera ducale di Parma, che lo assegn\u00f2, unitamente a Borgo San Donnino, alla duchessa Enrichetta d'Este, vedova del duca di Parma e Piacenza Antonio Farnese.\nAlla morte di Enrichetta il marchesato pass\u00f2 ai duchi Borbone, fino all'ultimo feudatario Ludovico I di Etruria; nel 1805 i diritti feudali furono aboliti da Napoleone.\nNel 1861 Polesine divenne sede di comune autonomo e nel 1869 fu ribattezzata Polesine Parmense.\nNel 2010 furono aperte le consultazioni per fondere i due comuni di Polesine Parmense e Zibello in una singola entit\u00e0; l'11 ottobre del 2015 il referendum diede esito positivo alla costituzione del nuovo comune di Polesine Zibello, che nacque ufficialmente il 1\u00ba gennaio del 2016.\nSimboli.\nStemma in uso al Comune di Polesine Parmense:\nNello scudo \u00e8 raffigurato il dio Eridano, personificazione del fiume Po.\nIl castello rappresenta il Palazzo delle Due Torri (Antica Corte Pallavicina) considerato il simbolo del paese.\nL'aquila e lo scaccato sono simboli dei Pallavicino, signori del luogo fino al XVI secolo, il cui stemma era \"scaccato di 5 punti di rosso equipollenti e 4 d'argento col capo d'oro, all'aquila coronata spiegata di nero\".\nMonumenti e luoghi d'interesse.\nArchitetture religiose.\nChiesa dei Santi Vito e Modesto.\nEdificata originariamente nei pressi del Po in epoca medievale, la chiesa fu distrutta nel XV secolo a causa dell'erosione da parte delle acque del fiume; ricostruita in seguito, fu nuovamente demolita nel 1720; riedificata in posizione pi\u00f9 sicura in stile barocco tra il 1720 e il 1724 per volere del marchese di Polesine Vito Modesto Pallavicino, fu solennemente consacrata al termine dei lavori e intitolata ai santi Vito e Modesto in onore del committente; al suo interno conserva varie opere di pregio, tra cui il pulpito ligneo tardo-rinascimentale, alcuni dipinti settecenteschi, il fonte battesimale cinquecentesco e l'organo Cavalli del 1882.\nChiesa della Beata Vergine di Loreto.\nEdificata nel 1846 per accogliere un'antica e venerata immagine ad affresco della \"Beata Vergine di Loreto\", la chiesa neoclassica fu arricchita nel 1920 dei due porticati neogotici ai lati del sagrato; il campanile in laterizio costituisce una riproduzione in scala ridotta del torrazzo di Cremona.\nArchitetture militari.\nAntica Corte Pallavicina.\nCostruita originariamente nel XIII secolo per volere del marchese Uberto Pallavicino a difesa dell'adiacente porto sul Po, la fortificazione cadde in abbandono dopo l'annessione del territorio da parte del Comune di Cremona; riacquisita dai Pallavicino nel XIV secolo, la fortezza fu ricostruita verso la fine del XV, con funzioni prevalentemente residenziali; modificata e decorata internamente tra il XVI e il XVII secolo, nel 1780 fu alienata dal marchese Antonio Maria alla Camera ducale di Parma, che la trasform\u00f2 in caserma per i dragoni confinari; danneggiata dalle acque del fiume intorno al 1830, fu in seguito ristrutturata e abbassata; acquistata dopo l'Unit\u00e0 d'Italia da una famiglia di Pieveottoville, fu adibita ad azienda agricola e frazionata in abitazioni contadine; occupata in seguito alla prima guerra mondiale da pescatori e braccianti, cadde in profondo degrado; venduta nel 1990 alla famiglia Spigaroli, fu sottoposta nei successivi vent'anni a complessi lavori di restauro, che consentirono di trasformare i sotterranei in cantine per la stagionatura di culatelli e forme di Parmigiano-Reggiano, il livello terreno in ristorante e il primo piano in relais di sei camere. L'edificio, detto anche palazzo delle Due Torri per la presenza dei due torrioni laterali, conserva al piano terra varie sale arricchite da camini e volte a ombrello decorate con dipinti cinquecenteschi, seicenteschi e, nell'antica cappella, settecenteschi.\nSociet\u00e0.\nEvoluzione demografica.\nSono qui riportati gli abitanti del comune autonomo di Polesine Parmense dal 1861 al 2011, che comprendeva oltre alla frazione capoluogo anche quelle di Ardella, Ardola, La Motta, Ongina, Santa Croce, Santa Franca e Vidalenzo.\nCultura.\nEventi.\nNovember Porc.\nDal 2003 Polesine Parmense \u00e8 sede nel mese di novembre della seconda tappa, denominata \"Ti cuociamo Preti e Vescovi\", della manifestazione enogastronomica November Porc, dedicata alle specialit\u00e0 norcine locali \"preti\" e \"vescovi\".\nAmministrazione.\nInsieme a Zibello, Polesine costituiva l'unione civica Terre del Po. Sulla scia di questa unione, nel mese di aprile del 2010 furono aperte le consultazioni per fondere i due comuni all'interno di una singola entit\u00e0. Tuttavia, l'unione civica si sciolse, con il recesso di entrambi i comuni, nel mese di novembre del 2012.\nL'11 ottobre del 2015 si svolse un referendum per la fusione tra i due comuni, che fu approvata dal 51% dei votanti; il 1\u00ba gennaio del 2016 il sindaco fu sostituito dal commissario prefettizio, incaricato dell'amministrazione fino alle elezioni del 5 giugno dello stesso anno.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29571", "revid": "1543377", "url": "https://it.wikipedia.org/wiki?curid=29571", "title": "Roccabianca", "text": "Roccabianca (\"Rocabi\u00e0nca\" in dialetto parmigiano) \u00e8 un comune italiano di abitanti della provincia di Parma in Emilia-Romagna, nella bassa parmense.\nUn tempo chiamata Arzenoldo (o Arsinoldo o Rezinoldo), deve probabilmente il nome attuale al fatto di essere stata nel XV secolo residenza di Bianca Pellegrini, amata da Pier Maria II de' Rossi, che vi fece costruire la rocca a lei dedicata; secondo un'altra interpretazione il nome deriverebbe invece dalla colorazione bianca della rocca, in origine completamente intonacata.\nStoria.\nI primi documenti che attestano l'esistenza di nuclei abitati all'interno dell'attuale comune di Roccabianca risalgono all'894, quando il re d'Italia Arnolfo di Carinzia decret\u00f2 l'appartenenza delle terre di Fossa e Stagno al vescovo di Parma Guibodo che nel suo testamento li lasci\u00f2 ai canonici del Capitolo della Cattedrale di Parma; un diploma dell'imperatore del Sacro Romano Impero Enrico IV di Franconia risalente al 1058 menziona inoltre i borghi di Stagno e Tolarolo, all'epoca appartenenti alla famiglia Borgi o Da Borgo di Cremona.\nIl nucleo originario dell'odierna Roccabianca, allora detta Rezinoldo (o Arzenoldo), fu probabilmente nominato per la prima volta in un diploma del 1189 emanato dall'imperatore Federico Barbarossa, che invest\u00ec del feudo il marchese Oberto Pallavicino.\nVerso la fine del XIV secolo i Rossi, signori della vicina San Secondo, indirizzarono le proprie mire sul territorio di Rezinoldo: nel 1375 Rolando Rossi acquist\u00f2 da Cabrino da Borgo tutte le sue terre. Contemporaneamente i Pallavicino comprarono i possedimenti di Rodoldengo da Borgo. Nel 1375 l'imperatore Venceslao di Lussemburgo conferm\u00f2 a Niccol\u00f2 Pallavicino i diritti su Ragazzola, mentre nel 1416 l'imperatore Sigismondo di Lussemburgo attest\u00f2 l'appartenenza di Rezinoldo ai fratelli Giacomo e Pier Maria I de' Rossi. Gli scontri tra le due importanti famiglie si inasprirono, sfociando nella conquista da parte dei Pallavicino dei feudi di Zibello, di Ragazzola e di Rezinoldo, che diedero alle fiamme.\nPer risolvere la contesa fra i Rossi e i Pallavicino, nel 1449 il duca di Milano Francesco Sforza insign\u00ec ufficialmente del feudo i primi; l'anno seguente Pier Maria II de' Rossi diede inizio ai lavori di costruzione della possente rocca, che fu completata nel 1465; il conte don\u00f2 nel 1467 il castello all'amante Bianca Pellegrini.\nVerso il 1480 il clima favorevole a Pier Maria Rossi mut\u00f2 radicalmente, soprattutto in seguito alla presa del potere nel ducato di Milano da parte di Ludovico il Moro, che si alle\u00f2 coi Pallavicino e i Sanvitale; in vista degli scontri, gli abitanti di Stagno e Tolarolo abbandonarono e distrussero le proprie abitazioni e trovarono rifugio nella rocca, rinforzata dal conte sansecondino. Ci\u00f2 tuttavia non fu sufficiente, poich\u00e9 durante la guerra dei Rossi il castello fu attaccato e dopo venti giorni di assedio cadde nelle mani di Gianfrancesco I Pallavicino, i cui discendenti vi rimasero fino al 1523, nonostante le rivendicazioni da parte di Troilo I de' Rossi.\nNel 1524, in seguito all'accusa d'omicidio che colp\u00ec Rolando Pallavicino, Roccabianca fu assegnata a suo genero Ludovico Rangoni di Modena; il possesso del feudo fu al centro di altre contese fra i Rangoni, i Pallavicino e i Rossi, che si conclusero soltanto nel 1630, con la cessione da parte dei Rangoni del marchesato di Zibello ai Pallavicino e il riconoscimento della loro autorit\u00e0 su Roccabianca.\nNel 1762 i conti si estinsero e la Camera ducale di Parma incamer\u00f2 il feudo che assegn\u00f2 nel 1786 ai Pallavicino del ramo di Zibello. Alla morte dell'ultimo erede, Alessandro, nel 1831, Roccabianca entr\u00f2 a tutti gli effetti nel ducato di Parma e Piacenza, di cui segu\u00ec le sorti.\nMonumenti e luoghi d'interesse.\nRocca dei Rossi.\nEdificata tra il 1450 e il 1465 per volere di Pier Maria II de' Rossi, che ne fece dono alla sua amante Bianca Pellegrini, cadde nelle mani dei Pallavicino in seguito alla guerra dei Rossi del 1483; successivamente appartenne dal 1524 al 1762 ai Rangoni, che fecero decorare con affreschi alcune sale del piano terreno; passata di mano pi\u00f9 volte, fu acquistata nel 1968 dalla famiglia Scaltriti, che ne decise l'apertura al pubblico nel 2003.\nChiesa dei Santi Bartolomeo e Michele.\nInnalzata su un impianto tardo-romanico tra il 1576 e il 1577 per volere di Giulio Rangoni, fu ricostruita in stile barocco verso la fine del XVII secolo e decorata internamente con stucchi in stile rococ\u00f2 nel 1723.\nTeatro Arena del Sole.\nInaugurato quale arena all'aperto nel 1946, fu successivamente coperto e trasformato in cinema; adibito intorno al 1980 a magazzino di mobili e quindi a palestra, fu chiuso nel 1995; acquistato nel 2006 dal Comune di Roccabianca, fu completamente ristrutturato e riaperto al pubblico; al suo interno sono conservate nove statue di Ettore Ximenes sopravvissute alla distruzione del monumento a Giuseppe Verdi di Parma.\nEconomia.\nArtigianato.\nPer quanto riguarda l'artigianato, Roccabianca \u00e8 rinomata soprattutto per i laboratori di intrecciatori di vimini e di giunchi.\nInfrastrutture e trasporti.\nRoccabianca \u00e8 interessata dal percorso della strada provinciale 10.\nDal 1893 la localit\u00e0 inizi\u00f2 ad essere servita dalla tranvia Parma-San Secondo-Busseto dalla quale in localit\u00e0 Mano si diramava la linea a trazione ippica per Roccabianca. Entrambe le linee furono soppresse nel 1939.\nLa mobilit\u00e0 urbana e suburbana \u00e8 garantita da autocorse in servizio pubblico svolte dalla societ\u00e0 TEP.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29572", "revid": "297059", "url": "https://it.wikipedia.org/wiki?curid=29572", "title": "Sala Baganza", "text": "Sala Baganza (\"S\u00e4la\" in dialetto parmigiano) \u00e8 un comune italiano di abitanti della provincia di Parma in Emilia-Romagna, circa 12\u00a0km a sud del capoluogo provinciale.\n\u00c8 sede di numerose aziende del comparto metalmeccanico e del settore agroalimentare (soprattutto lavorazione carne suina per produzione di salumi), dislocate tra Castellaro e San Vitale Baganza, sulla riva sinistra del torrente Baganza. L'offerta enogastronomica pu\u00f2 essere considerata di pregio: il comune \u00e8 infatti terra del Prosciutto di Parma, del Parmigiano Reggiano e zona di produzione del vino Malvasia.\nL'11 giugno 2011 una parte del paese di Sala Baganza e la frazione di Talignano (insieme ad alcune aree dei comuni vicini di Collecchio e Fornovo di Taro) sono state duramente colpite da un'alluvione dovuta all'esondazione del Rio Ginestra e del Torrente Scodogna a causa di intense precipitazioni. L'evento calamitoso ha causato la morte di una persona e feriti gravi. I danni ammontano a circa 7.200.000 euro per privati e aziende e circa 450.000 euro i danni pubblici. Sono 185 le famiglie e 50 le attivit\u00e0 produttive colpite.\nOrigini del nome.\nIl toponimo \"Sala\" \u00e8 di origine longobarda ed \u00e8 attestato in molte regioni italiane, ad esempio: Sala Bolognese, Sala Comacina (Como), Sala Biellese, Sala Consilina (Salerno), La Sala, a Usigliano di Lari, Pisa, nonch\u00e9 in Svizzera, a Sala Capriasca. La \"sala\" era la terra direttamente occupata dal presidio germanico e si contrapponeva alle terre tributarie degli altri abitanti, che corrispondevano ai longobardi in veste di tributo parte dei raccolti. Il termine deriva dal longobardo \"saliz\", che significa fattoria.\nIl termine \"Baganza\", dal nome del torrente sulla cui sponda si trova il paese, fu aggiunto per decreto reale solo nel 1862. Il nome \u00e8 di etimo incerto, ma potrebbe derivare dalla radice celtica \"bagus\" (faggio), albero molto comune nella Val Baganza.\nMonumenti e luoghi d'interesse.\nArchitetture religiose.\nChiesa dei Santi Stefano e Lorenzo.\nEdificata tra il 1582 e il 1586 per volere dei conti Sanvitale quale oratorio del convento degli Agostiniani, la chiesa fu elevata a parrocchia nel 1694 in sostituzione della vicina cappella medievale intitolata a santo Stefano, oggi scomparsa; ampliata e decorata in stile neoclassico nel 1801 per volere del duca di Parma Ferdinando di Borbone, fu nuovamente modificata tra il 1930 e il 1939 con l'allungamento dell'abside, la costruzione delle cappelle laterali e la sopraelevazione della torre campanaria; il luogo di culto conserva gli affreschi staccati dell'antica cappella di Santo Stefano, realizzati tra il XVI e il XVII secolo da Cesare Baglioni, oltre a tre pregevoli dipinti settecenteschi e ottocenteschi di Enrico Bandini, Domenico Muzzi e Gaetano Callani.\nPieve di San Biagio.\nEdificata a Talignano in stile romanico probabilmente agli inizi del XII secolo, la pieve fu modificata tra il XVI e il XVIII secolo con l'aggiunta di decorazioni barocche e neoclassiche; restaurata tra il 1930 e il 1940 riportando il luce la veste originaria, la chiesa conserva sul portale d'ingresso una pregevole lunetta contenente un bassorilievo del XIII secolo, raffigurante la \"Psicostasia\".\nChiesa di San Vitale.\nEdificata a San Vitale Baganza entro il X secolo, la pieve romanica fu gravemente danneggiata nel 1834 da una violenta scossa tellurica, che risparmi\u00f2 soltanto il campanile settecentesco; ricostruita completamente in stile neoclassico tra il 1835 e il 1841 su disegno dell'architetto Lorenzo Raschi, fu completata con la facciata, progettata dall'architetto Luigi Bianchi, nel 1868 e arricchita delle statue di Agostino Ferrarini nel 1885; lesionata nel 2008 da un nuovo terremoto, fu interamente restaurata e riaperta al culto nel 2012; la chiesa ospita varie opere di pregio, tra cui due dipinti del 1774 del pittore Giuseppe Peroni.\nChiesa di San Nicol\u00f2.\nCostruita a Maiatico entro il XIII secolo, la cappella romanica, menzionata per la prima volta nel 1208, fu ricostruita in forme barocche tra il XVI e il XVIII secolo; pesantemente danneggiata da un fulmine nel 1851, fu risistemata nei decenni seguenti con la sopraelevazione del campanile superstite e la riedificazione della sagrestia e fu dotata della nuova facciata neoromanica intorno al 1910, su progetto dell'architetto Mario Soncini; la chiesa accoglie alcuni dipinti di pregio, tra cui la pala d'altare.\nOratorio del Santissimo Nome di Maria.\nCostruito a Castellaro entro il XIII secolo, l'oratorio medievale, citato per la prima volta nel 1230, fu danneggiato tra il 1603 e il 1606 e fu ricostruito nel 1618; nuovamente degradato agli inizi del XVIII secolo, fu riedificato nel 1715 in forme barocche su finanziamento dei marchesi Banzola; il piccolo luogo di culto, decorato con lesene e illuminato da finestre polilobate, conserva un affresco raffigurante la \"Madonna col Bambino\", eseguito forse da Giuseppe Peroni.\nArchitetture militari.\nCastello di San Vitale Baganza.\nCostruito a San Vitale Baganza in epoca imprecisata, il castello, appartenente nel 1142 all'abbazia di San Giovanni Evangelista di Parma, pass\u00f2 in seguito al Comune di Parma; conquistato dai Rossi, fu successivamente assegnato ai conti Sanvitale, che ne mantennero il possesso fino al 1612, quando a causa della presunta congiura dei feudatari tutti i loro beni furono assorbiti dalla Camera ducale di Parma; modificato e mutilato pi\u00f9 volte nei secoli, il maniero conserva della struttura trecentesca la torre quadrata a sud e l'alto edificio principale a nord, collegati da un corpo centrale pi\u00f9 basso; di pregio risultano un piccolo affresco seicentesco raffigurante la \"Madonna\", posto sulla parete meridionale del mastio, e una finestra quattrocentesca ad arco trilobato con cornice in cotto, affacciata sul lato est.\nCastello di Monte Palero.\nCostruito a Monte Palero nel 1196 dai Pallavicino, il castello fu espugnato nel 1267 dal Comune guelfo di Parma, che ne decret\u00f2 la demolizione nel 1295; riassegnato successivamente ai Marchesi, il feudo fu conquistato nel 1405 dal vescovo Giacomo de' Rossi, che fece ricostruire sugli antichi ruderi una fortificazione difensiva, detta \"Castel Palerio\", che tuttavia fu abbandonata dopo pochi anni, quando i Rossi furono costretti a restituirla ai Pallavicino; assorbito dalla Camera ducale di Parma, il maniero fu assegnato nel 1631 al marchese Marcello Prati e successivamente ai conti Bondani, che lo mantennero fino all'abolizione napoleonica dei diritti feudali del 1805; sprofondato gi\u00e0 all'epoca in profondo degrado, l'edificio fu completamente demolito tra la fine del XIX secolo e gli inizi del XX e sulle sue rovine furono costruiti alcuni edifici a uso residenziale e agricolo, modificati dopo il 1970.\nCastello di Segalara.\nMenzionato per la prima volta nel 1141, il castello di Segalara fu a lungo conteso tra varie famiglie, tra le quali i Sanvitale; conquistato e rinforzato dai Rossi tra il XIII e il XIV secolo, fu assorbito nel 1666 dalla Camera ducale di Parma; assegnato nel 1682 al marchese Gian Antonio Canossa di Pontremoli, fu in seguito trasformato in una villa, acquistata nel XIX secolo dalla famiglia Franceschi e successivamente frazionata in pi\u00f9 unit\u00e0.\nArchitetture civili.\nCasino dei Boschi.\nEdificato tra il 1775 e il 1789 in stile neoclassico sul luogo di un preesistente casino di caccia dell'immensa tenuta farnesiana, il grande complesso fu commissionato all'architetto Ennemond Alexandre Petitot dalla duchessa Maria Amalia, moglie del duca di Parma Ferdinando di Borbone; acquistato nel 1819 dalla duchessa Maria Luigia, che incaric\u00f2 del suo ampliamento l'architetto Nicola Bettoli, fu arricchito del parco all'inglese disegnato dal giardiniere Carlo Barvitius, concluso nel 1832; donato nel 1835 dalla duchessa alla Camera ducale di Parma, pass\u00f2 ai duchi Borbone e, dopo l'Unit\u00e0 d'Italia, ai Savoia, che nel 1870 lo cedettero all'ingegner Severino Grattoni; alienato nel 1881 ai principi Carrega di Lucedio, nella prima met\u00e0 del XX secolo fu parzialmente adibito a residenza per circa 30 nuclei familiari; abbandonato dopo il 1960, cadde nel degrado, accentuato dal terremoto del 1983. In parte alienato a partire dal 1994 al Consorzio Parco naturale regionale dei Boschi di Carrega, il complesso, esteso su una superficie complessiva di circa 13\u00a0000\u00a0m\u00b2, comprende la villa ducale, la lunghissima \"Prolunga\" con colonnato dorico, il \"Casinetto\" centrale, sede del Consorzio e del museo dei Boschi e del Territorio, la \"Corte rustica\" o \"Ghetto\", la \"Casa di Pietra\" e le ghiacciaie; il \"Giardino monumentale\", solcato da due viali d'accesso delimitati da piante monumentali, \u00e8 caratterizzato dall'alternanza di ampie praterie a fitte boscaglie di alberi ornamentali secolari, frammisti alla vegetazione spontanea.\nAree naturali.\nParco naturale regionale dei Boschi di Carrega.\nParte del parco naturale regionale dei Boschi di Carrega si trova all'interno dei confini comunali di Sala Baganza.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\n\u00c8 presente dal 1971 la societ\u00e0 di baseball, la A.S.D Sala Baganza baseball militante il campionato italiano di baseball di serie A Federale e di serie B, oltre le varie categorie giovanili e la squadra under 12 di softball.\nIn estate si svolge a Sala il \"Torneo internazionale giovanile di baseball e softball\" che nel 2016 giunger\u00e0 alla 32 edizione.\nInfrastrutture e trasporti.\nTra il 1910 e il 1954 Sala Baganza fu servita dalla tranvia Parma-Marzolara."}
{"id": "29575", "revid": "122677855", "url": "https://it.wikipedia.org/wiki?curid=29575", "title": "Sissa", "text": "Sissa (\"S\u00e9sa\", in dialetto parmigiano) era un comune italiano di abitanti della provincia di Parma, situato nella \"bassa\", unito dal 1\u00ba gennaio 2014 a quello nuovo di Sissa Trecasali. Si suppone che il nome di Sissa trovi la sua origine nelle esondazioni, da sempre devastanti, del fiume Taro, che hanno causato una divaricazione fisica, o scissione, fra l'antico borgo e Palasone. Di qui il toponimo Sissa, con etimologia in scissa, ossia divisa.\nL'abitato di Trecasali si trova a sud. Il territorio comunale \u00e8 delimitato nel versante ovest dal Fiume Taro che lo separa dai comuni di Roccabianca e di San Secondo Parmense; a nord il Po segna il confine con la Lombardia; ad est si trovano i comuni di Colorno e di Torrile.\nStoria.\nIn base ai ritrovamenti nei pressi di Torricella, avvenuti verso la fine del 1800 e studiati dal Pigorini, possiamo affermare che gi\u00e0 al\ntempo delle \u201cterramare\u201d (nel XIII secolo a.C.) nella zona vi erano insediamenti palafitticoli.\nNon sono invece mai state reperite tracce delle occupazioni successive, sia degli Etruschi che dei Galli (Boj). Occupazioni avvenute a partire dal VI secolo a.C. sino all'arrivo dei Romani nel 200 a.C. Attorno al 180 a.C. avviene la centuriazione (romana) che ha lasciato tracce sul terreno visibili ancora oggi.Nei pressi di Gramignazzo, durante i lavori di posa dell'acquedottoconsortile, furono ritrovate le fondazioni di una villa romana. Poco a monte dell'attuale chiesa di Gramignazzo su un impercettibile dosso di campagna. Notevoli le dimensioni. A fianco ritrovatocon scavi diretti dalla Sovrintendenza, un cimitero longobardo \nDopo la calata dei Longobardi in Italia ( 568 d.C.) nel 574 inizia il comando dei Duchi Longobardi e si hanno buoni motivi per ritenere\nche in questo periodo si sia formata la \u201cGrande Corte di Palasone\u201d, divenuta in seguito (nel 584) \u201cCorte Regia\u201d (di pertinenza del Re Autari). Sulla storia del periodo longobardo documenti certi non ne esistono, ma ci riconducono a queste deduzioni l'etimologia dei toponimi:\nA Palasone troviamo anche nei documenti dell'epoca una cappella edificata in onore di San Lorenzo ed anche questa dedicazione depone a favore della presenza di un insediamento longobardo.\nLe prime notizie certe di Sissa risalgono ad una pergamena del 945. Anche nel IX secolo \u00e8 confermata l'esistenza della grande \u201ccorte regia di Palasone che, da un documento del 1.000, sappiamo si estende per 3.000 iugeri (2.400 ettari= a 8.000 biolche parmigiane) e che occupa l'area corrispondente all'incirca agli attuali comuni di Sissa e Trecasali. Dagli stessi documenti rileviamo che \u201cselve, boscaglie, gerbidi e corsi d'acqua\u201d denotano il paesaggio attorno a Palasone.\nLe prime notizie certe su Sissa si traggono quindi da documenti del IX secolo d.C. (\u201c...quod totum in pertinentiis de Scisia habent\u2026\") nei quali si parla di un \u201cmanso\u201d facente parte della \u201ccorte regia di Palasone\u201d, prima longobarda poi carolingia, governata, al momento, dai \u201cSupponidi\u201d e dagli \u201cAttonidi\u201d, famiglie vicine alla corte francese e incaricate a governare altri ducati nell'Italia centro-settentrionale.\nNel 942 avviene la prima donazione di terreni della corte di Palasone, da parte di un Attone, al \u201cCapitolo della Cattedrale di Parma\u201d. Si ha infatti in questo secolo e nel successivo l'acquisizione da parte del Capitolo, del Vescovo e dei vari monasteri di tutto il territorio della \u201cBassa\u201d. Nel 945 un documento attesta che, dal capitolo, vengono concesse alcune terre a livello presso Sissa, manso della corte diPalasone (\u00ab\u2026.in loco et fundo Sisia\u2026\u2026. actum in castro Palasioni\u00bb). La propriet\u00e0 dei terreni della corte di Palasone viene confermata sia dall'imperatore Ottone II (982), che da Ottone III (996 e 999), Enrico III (1046), Enrico IV, Federico II (1115), Enrico VI(1195). Nel X secolo Palasone, come quasi tutte le \u201ccurtis\u201d, viene fortificata. In essa si costruisce il castello, che verr\u00e0 poi distrutto e ricostruito nella seconda met\u00e0 del XII secolo. Nei documenti del XIII secolo non viene pi\u00f9 menzionato alcun castello (castrum e/o castellum) a Palasone e tuttora non si conosce ancora dove fosse localizzato. Nel XII secolo nei documenti si ricorda che a Palasone, oltre alla \u201cBasilica di San Lorenzo\u201d, esiste un \u201cOspedale di San Giovanni\u201d. Nel 1215 Federico II ordina di fortificare la foce delTaro con due torri provviste di catena di ferro che attraversa il fiume per impedire l'accesso a navi nemiche. Federico II dopo la sconfitta subita a Parma, con la distruzione di Vittoria, percorre con intento vendicativo la nostra zona ed uno storico (?) cos\u00ec scrive: \u201cIl 15 giugno 1248 Federico II fuggito a spron battuto da Parma si porta a Borgo (Fidenza), vola a Cremona, rifatto d'animo e di gente, passato il Po, viene a Torricella, e, anelante alla vendetta, \u00e8 di nuovo nei nostri dintorni, ove adopera barbaramente il ferro e il fuoco\u201d.\nNel frattempo, il manso di Sissa, si era creato una certa indipendenza, si era pure esso fortificato costruendo una torre di difesa. Nel\n1182 Sissa dispone gi\u00e0 di un castello ed \u00e8 difesa da un fossato. Un gruppo di famiglie, Da Cornazzano, Burdellione, Botteri e Rangoni, condomini del castello, aveva preso il sopravvento sulla comunit\u00e0 ed erano arrivate ad esigere di dare il loro benestare per la nomina del \u201cpodest\u00e0\u201d, cio\u00e8 di colui che doveva governare la \u201ccorte\u201d per conto del Capitolo. Inizia cos\u00ec ad affermarsi l'influenza di una gerarchia locale che sfocer\u00e0 nella creazione dei feudatari ai quali verranno poi riconosciuti diritti sulle terre dagli imperatori. Nei documenti reperibili redatti dal IX secolo in poi sia per donazioni, per concessioni di terreni a livello od altro vengono spesso citate anche le odierne frazioni di Coltaro (\"\u2026quondam insulam sitam iuxta Padum\u2026\u2026 set illas in Caput Tari quae sunt iuges triginta sex...\"), (Coltaro viene denominato spesso come villaggio cio\u00e8 un agglomerato di mansi pi\u00f9 concentrato e pi\u00f9 grosso di un casale), Casalfoschino, Sala (\u2026super fluvio Padi in comitatu Parmense in loco et fundo Palaxiona com\nporcione castro et capella inibi fundatas\u2026.. quamquam in locas et fundas Sixa, Casale Fuskini, Sala de'Lambardi\u201d), Torricella (\u201c\u2026fuere confessi quod boschum dequo lis erat inter comune de Palasone et homines de Turricella \u2026\u201d), dopo il mille compaiono anche Borgonovo (\u201c\u2026\u2026et de anno sequenti fieri fecit navilium, quod incipit in capite pasculi et labitur ad Viarolum et deinde ad Borgum Novum..\u201d) e in un documento di Cremona anche il \u201cvillaggio\u201d di Gramignazzo.\nSecolo XIV.\nLa casata dei Terzi di Parma e quindi di Sissa, stabil\u00ec definitivamente il suo dominio feudale sul territorio nei primi lustri del secolo XIV. Il 7 dicembre 1329 l'imperatore Ludovico il Bavaro, con suo diploma sigillato a Norimberga, formalizz\u00f2 l'insediamento di Guido (I) e dei suoi figli Filippo e Guido (II) \"de Tertiis\", cittadini di Parma, nelle terre alla foce del Taro, fra Sissa e Torricella, convertendo il possesso patrimoniale in rapporto di dipendenza vassallatica, con piena dignit\u00e0 e poteri signorili. Erano terre che la casata dalla quale originavano i Terzi, i da Cornazzano, vassalli del Capitolo della Cattedrale di Parma, possedeva gi\u00e0 nei secoli precedenti.\nNella seconda met\u00e0 del secolo i Terzi passarono al servizio dei Visconti signori di Milano. I maggiori esponenti della famiglia furono al servizio di Barnab\u00f2.e quindi, dopo la sua defenestrazione, a quelli di Gian Galeazzo Visconti come strenui capitani d\u2019armi o nelle magistrature civili quali Podest\u00e0 al governo delle pi\u00f9 importanti citt\u00e0 padane.\nUna prima notizia si trova l\u20198 luglio 1362 allorch\u00e9 (Gherardo) ovvero Ghirardino I Terzi, present\u00f2 istanza a Bernab\u00f2 Visconti per poter riedificare la rocca di Torricella, seretta a guardia del porto sul Po, feudo legato a quello di Sissa.\nGhirardino (I), all'origine del ramo cadetto di Torricella dei Sissa, era figlio del Guido (II), o \"Guidone de Tertiis\", citato nel diploma dell'imperatore Ludovico il Bavaro del 1329 e fratello perci\u00f2 di Giberto (I), il capostipite del ramo dei Terzi di Sissa, e di Niccol\u00f2 Terzi il Vecchio del ramo di Parma.\nIl 15 agosto 1386, dopo la cerimonia celebrata nella cattedrale di Pavia nel corso della quale Niccol\u00f2 Terzi il Vecchio fu creato cavaliere da Gian Galeazzo Visconti, vennero confermati alla famiglia i diritti sulle terre di Castelnuovo, (oggi Castelnuovo Fogliani), e Casale Albino nel Piacentino, trasmissibili agli eredi diretti di Niccol\u00f2, ovvero, in mancanza di questi, ai nipoti, figli del defunto Giberto (I), suo fratello. Le investiture feudali furono confermate l'anno seguente dall'imperatore Venceslao con la patente, intestata a \"Nicholao filio quondam nobilis Guidonis capitanei de Terciis de Cornazzano\", sigillata il 19 agosto 1387 a Norimberga. Le giurisdizioni dei Terzi nel Parmense, con Tizzano e Sissa, furono erette in Contea. L'investitura imperiale comprendeva il diritto di trasmettere il titolo comitale a ciascuno dei figli e ai loro eredi.\nA Sissa esisteva l'Ospedale Santa Maria che fra il 1470 e il 1532 fu inglobato nell'ospedale Rodolfo Tanzi di Parma.\nSecolo XV.\nGiberto (I), fu il capostipite del ramo dei Terzi di Sissa. Ebbe due figli, entrambi capitani al servizio dei Visconti: Guido (II) e Antonio che fu tra i pi\u00f9 valorosi al servizio del Ducato di Milano. Morto Gian Galeazzo nel settembre 1402, ai suoi funerali era tra gli otto nobili lombardi prescelti per portarne a spalla il feretro.\nQuei funerali segnarono l'inizio del disfacimento dello stato milanese e i singoli potentati locali, come i potenti capitani ducali ne approfittarono per impadronirsi di lembi del ducato, solo nominalmente ereditati dal giovane Giovanni Maria Visconti, posto inizialmente sotto la tutela della duchessa madre. Anche il grande condottiero Ottobuono de' Terzi, conte di Tizzano e Castelnuovo, figlio di Niccol\u00f2 Terzi il Vecchio, nipote di Giberto (I) di Sissa, pur mantenendosi nelle forme fedele difensore del Ducato di Milano, riusc\u00ec a prevalere contro gli avversari, e soprattutto i Rossi, fino a divenire nel sul finire del 1404 il dominatore e poi unico signore di Parma e Reggio.\nLa lotta contro la potente fazione dei Rossi fu accanita e condotta spietatamente da entrambe le parti, coinvolgendo anche le terre di Sissa.\nIl giorno sei di agosto, Ottobono era all'assalto di Felino, rocca dei Rossi, dove si era rifugiato il capitano Angelo Tartaglia con i suoi cavalieri, reduci dalla disfatta di Rossena. Sotto l'attacco furioso del Terzi, nonostante il valore e il coraggio del condottiero e delle lance fiorentine, queste furono un'altra volta sconfitte, lasciando numerosi prigionieri tra i Rossi, le cui case furono, com'era consuetudine, depredate e incendiate.\nSul finire del mese arriv\u00f2 quindi, com'era inevitabile, la risposta dei Rossi che, partiti dal loro castello di Felino, portarono la devastazione nelle terre dei Terzi: a Sissa, Trecasali, Palasone e San Nazzaro. Replic\u00f2 con maggior profitto da par suo Ottobono, il quale per rappresaglia, a Parma, penetr\u00f2 le sacre mura del monastero femminile di San Paolo, rub\u00f2 a man bassa ori, argenti, panni finissimi e un tesoro di seimila fiorini ivi lasciati in deposito dai Rossi, distribuiti poi tra i suoi a compenso dei loro servigi. Sempre ai Rossi furono tolti tutti i benefici ecclesiastici o secolari, le propriet\u00e0 in case o di fondi, legati al convento.\nOttobuono mantenne fermamente questo dominio sul Parmense, nel Reggiano e Piacentino, dal 1405 fino alla primavera del 1409. Il 27 maggio, luned\u00ec di Pasqua, fu assassinato a tradimento da Muzio Attendolo Sforza, a Rubiera presso Modena, in un agguato ordito con la evidente complicit\u00e0 di Niccol\u00f2 III d'Este. I Terzi di Sissa, schierati vantaggiosamente con il cugino nei tempi della sua fortuna militare e politica, furono rapidissimi nei giorni che seguirono la sua uccisione, a passare sotto i vessilli e all'ubbidienza del nemico. Scrive il Pezzana che Il 6 luglio 1409, Giberto (II) e Antonio Terzi \"vedendo ogni loro cosa andare in sinistro, venuti a Porta S. Croce, conchiusero un accordo coll'Estense\".\nGuido (II) Terzi, l'otto giugno 1413, dopo la morte del padre Giberto (II) gli succedette quale signore di Sissa, iscritto come tale nel registro delle investiture feudali del Ducato di Milano.\nNel 1422, truppe della Repubblica di Venezia, nel corso della guerra contro Filippo Maria Visconti, duca di Milano,del quale erano alleati i Terzi locali, occuparono Sissa. Le milizie venete gi\u00e0 presidiavano allora Torricella, fortilizio e porto, strategicamente importante per tutelare i collegamenti fluviali della Serenissima con Piacenza, Cremona e quindi Milano.\nIl 16 marzo 1427 ancora Torricella, sempre occupata dai Veneziani, venne assalita da Niccol\u00f2 Piccinino capitano di Filippo Maria Visconti al comando di mille fanti. Il 23 marzo Torricella fu costretta ad arrendersi. Nel contempo, la rocca di Sissa, anch'essa sotto attacco, veniva devastata. I Veneziani decisero in seguito che la sua integrale ricostruzione e il mantenervi una forza di presidio non era conveniente in quel contesto ostile. Demolirono quindi la cerchia delle mura, conservando solo il torrione del maschio. Quel che rimaneva del borgo, unitamente a Torricella, fu assegnato a Guido Terzi, nominato \"governatore del castello di Sissa\".\nLa rocca fu riedificata sulle strutture precedenti, ma con dimensioni assai ridotte rispetto a quelle poderose originarie. I lavori furono avviati dopo il 22 ottobre 1440, allorch\u00e9 il duca di Milano, invest\u00ec i fratelli Giberto (III), Niccol\u00f2 e Guido (III), figli di Giberto (II) Terzi del feudo di Sissa e delle ville dipendenti \u201ci quali spontanei e con grave propria incommodit\u00e0 sovvenuto aveanlo di ragguardevole somma di pecunia\u201d.\nIl 21 di novembre 1440, altre decisioni ducali stabilirono il distacco da Parma delle giurisdizioni di Sissa, Borgonovo sotto l'argine, Casal Foschino, Sala e San Nazaro. Il 3 novembre 1440 i fratelli Beltramino e Gherardino (II), capitani di Filippo Maria Visconti, furono premiati con l'assegnazione in feudo del castello di Torricella e delle ville di Gramignazzo, Coltaro, Trecasali, Palasone, le case di Barcolo dalla Fossa e Rigosa..\nIl 27 di novembre 1441, Filippo Maria Visconti assegn\u00f2 a Giberto (III) e Guido (II) di Sissa le terre di Belvedere, Vezzano, Moragnano, Lalatta, Fontanafredda, Triviglio ed Antignola, tolte a Parma. Verosimilmente oltre a compensare la loro lealt\u00e0 e devozione, premiavano una significativa generosit\u00e0 verso il duca sovrano..\nMorto l'ultimo dei Visconti, impadronitosi di Milano Francesco Sforza, il nuovo signore il 17 giugno 1450, decise di erigere in contea le terre di Belvedere e di Sissa, e nominava conti Guido Terzi, col diritto di trasmettere il titolo ai loro discendenti.maschi e legittimi. Il duca dichiarava di aver stabilito questa liberalit\u00e0 per premiare \"la singolare devozione verso di lui e lo Stato suo, la grandissima integrit\u00e0, la prestanza, il valore, e l'altre preclare dotj di Guido, del quale ogni studio, ogni pensiero era unicamente volto a prestarsi al piacere di Sua Signoria\".\nIl 26 marzo 1467, i duchi di Milano Galeazzo Maria Sforza e Bianca Maria Visconti rinnovarono l'investitura di Belvedere e Sissa a Lodovico Terzi, figlio di Giberto, e ai suoi familiari;. e di nuovo nel 1495 Il 6 luglio 1495, Francesco e Luca Terzi, figli di Lodovico, cadevano combattendo alla battaglia di Fornovo. e l'investitura fu ancora rinnovata nel 1497 da Ludovico il Moro a favore di Giampietro Terzi, figlio di Francesco., che mor\u00ec assassinato nel 1516 dallo zio Ottobono..\nSecolo XVI.\nNel 1551, durante la \"guerra di Parma\" i Terzi si schierarono con gli alleati della Francia contro la Spagna. Il 12 giugno, il castello di Sissa posto sotto l'assedio delle forze di parte imperiale, guidate dal conte Troilo Rossi, nonostante il supporto del duca Ottavio Farnese, fin\u00ec espugnata e devastata. \nFu riconsegnata semidistrutta ai Terzi l'anno successivo..\nSecolo XVII.\nUltimo conte di Sissa e Belvedere fu Francesco Maria Terzi. Aveva sposato Anna Maria Sanvitale, figlia del conte Ludovico e dama della duchessa Enrichetta d'Este, dalla quale ebbe solo due figlie. Alla sua morte, il 17 dicembre del 1758 la casata cos\u00ec si estinse. Il marchese Bonifacio II Rangoni di Modena, che aveva sposato la figlia maggiore Corona, aggiunse il cognome della consorte al proprio, donde i Rangoni Terzi, che mantennero il possesso della contea fino all'abolizione dei diritti feudali decretata da Napoleone nel 1805.\nLa rocca di Sissa fu venduta intorno alla met\u00e0 del XIX secolo alla famiglia Raimondi. divenendo in seguito sede dell'amministrazione comunale di Sissa (dal 2014 Sissa Trecasali ).\nSecolo XVIII.\nNel 1803 il ducato di Parma cade sotto il dominio napoleonico. Sissa \u00e8 presidiata da milizie francesi.\nNel 1890 divenne proprietaria della rocca la famiglia Raimondi che la vende al Comune di Sissa nel 1900 per lire 45.000.\nDal 1902 al 1912 da Torricella partono i mattoni, fabbricati a Gramignazzo nella fornace Pizzi, ancora aggi visibile, per laricostruzione del campanile di San Marco. Gi\u00e0 dalla met\u00e0 del 1600, attraverso il porto di Torricella, avveniva con Venezia lo scambio di mattoni, fabbricati\na Gramignazzo, contro carbone.\nSecolo XIX.\nIl 23, 24 e 25 aprile 1945 Sissa assiste alla ritirata dei Tedeschi che vanno verso il Po e corre il rischio di essere incendiata per\nrappresaglia. Solo il sopraggiungere degli Alleati evita il peggio. Alla fine di questi tre giorni si contano una decina di vittime civili e di soldati tedeschi, feriti, alcune case incendiate e altre saccheggiate.\nPorto fluviale.\nNel Comune di Sissa \u00e8 presente il porto fluviale di Torricella, sul fiume Po.\nSociet\u00e0.\nEventi.\nSissa \u00e8 il paese che ha lanciato l'evento \"November Pork\". Si svolge tutti gli anni nel mese di novembre, ed \u00e8 dedicato alla riscoperta dei sapori del maiale.\nCalcio.\nLa principale squadra di calcio della citt\u00e0 \u00e8 l'A.S. Sissa che milita in Terza Categoria.\nAmministrazione.\nTabella relativa alle amministrazioni che si sono succedute in questo comune.\nDal 2009 al 2013 la carica di Sindaco di Sissa \u00e8 stata ricoperta da Grazia Cavanna, eletta a capo di una lista civica, scomparsa nel settembre 2013, per malattia. - \u00e8 ricoperto \"ad interim\" dal Vicesindaco Marco Moreni, in attesa dell'indizione di nuove elezioni amministrative.\nProgetto di fusione con Trecasali.\nPer iniziativa delle amministrazioni dei due Comuni della Bassa parmense \u00e8 stato avviato un progetto di fusione tra i due enti, seguendo l'iter previsto dall'art. 133, co. 2 della Costituzione e disciplinato in dettaglio dalle leggi regionali in materia di circoscrizioni comunali. Il progetto ha finora ottenuto il pronunciamento favorevole di ambedue i consigli comunali nonch\u00e9 il parere positivo della Regione Emilia-Romagna. \u00c8 stato quindi indetto per il 6 ottobre 2013 un referendum popolare, di natura consultiva, tra le popolazioni interessate le quali dovranno esprimersi sulla volont\u00e0 o meno di procedere alla fusione e sulla denominazione dell'eventuale nuova realt\u00e0 amministrativa, scegliendo tra una rosa di proposte: \"Terre del basso Taro\", \"Sissa e Trecasali\", \"Trecasali e Sissa\", \"Sissa Trecasali\", \"Trecasali Sissa\". La Regione, prendendo atto dell'esito positivo della consultazione, ha decretato l'istituzione del nuovo ente comunale di Sissa Trecasali. Esso \u00e8 attivo dal 1\u00ba gennaio 2014 ed \u00e8 retto, in attesa di nuove elezioni \"unificate\", da un Commissario."}
{"id": "29576", "revid": "123866371", "url": "https://it.wikipedia.org/wiki?curid=29576", "title": "Solignano", "text": "Solignano (\"Solgn\u00e0n\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\nTerritorio.\nIl territorio del comune di Solignano si estende per circa 73\u00a0km2 nella parte collinare della provincia di Parma, sviluppandosi per la maggior parte nella val Taro.\nProprio in una piana alluvionale lungo la sponda sinistra del fiume Taro lungo la strada statale 308 di fondo valle sorge il capoluogo comunale, a un'altitudine di 252 m s.l.m.\nIl territorio \u00e8 prevalentemente montuoso e presenta una notevole escursione altimetrica misurabile in 754 metri, infatti dalla quota pi\u00f9 bassa di 252 m s.l.m che si riscontra nell'estremit\u00e0 settentrionale del territorio lungo il Taro si passa agli 895 m s.l.m del crinale appenninico fra le valli del Taro e del torrente Pessola, affluente del Ceno.\nIl territorio confina nella parte settentrionale con il comune di Varano Melegari, a nord est con il comune di Fornovo, a est con quello di Terenzo e a sud est con il comune di Berceto, a sud ovest con il comune di Valmozzola mentre a ovest \u00e8 delimitato dal comune di Varsi.\nMentre il Taro segna il confine comunale est e sud est, il territorio del comune si estende oltre la Val Taro interessando anche la parte centrale della Val Pessola arrivando anche in Val Ceno, in alcuni punti, infatti, il confine comunale si attesta sul fiume Ceno stesso.\nClima.\nEssendo ubicato nel medio appennino, Solignano gode di un clima caldo e temperato caratterizzato da inverni piuttosto rigidi, nei quali facilmente la temperatura scende sotto zero, ed estati calde. Frequenti in inverno le precipitazioni nevose.\nDi seguito si riporta la classificazione climatica e sismica.\nOrigini del nome.\nIl nome, sotto la forma di \"Solegnano\" compare per la prima volta nel XIII secolo, dal punto di vista etimologico proviene dal latino \"Solinius\" o \"Solenius\" che unito al suffisso -\"anus,\" indica una propriet\u00e0 terriera o fondiaria.\nStoria.\nProbabilmente popolato gi\u00e0 dai liguri, Solignano fu certamente abitato in epoca romana, alcuni reperti rinvenuti sul territorio databili infatti a epoca romana testimoniano la presenza di insediamenti umani in quell'epoca storica.\nIl territorio nell'Alto Medioevo fu concesso al capitolo della Cattedrale di Parma, tali diritti vennero confermati successivamente da Ottone II sulla fine del X secolo. In seguito il territorio pass\u00f2 sotto il controllo del marchese Bonifacio di Toscana, padre di Matilde di Canossa.\nMonumenti e luoghi d'interesse.\nArchitetture religiose.\nChiesa di San Lorenzo.\nMenzionata per la prima volta nel 1039, la chiesa originaria, edificata all'interno delle mura del maniero di Solignano, fu distrutta nel 1405 e ricostruita tra il 1440 e il 1447 all'esterno del perimetro castellano; riedificata tra il 1760 e il 1763 in forme neoclassiche, fu modificata nella facciata verso la fine del XIX secolo; danneggiata da un cedimento del terreno, tra il 1893 e il 1896 fu parzialmente ricostruita; dotata di una nuova copertura a padiglione nel 1952, fu risistemata nel tetto intorno al 1980 e interamente ristrutturata tra il 2008 e il 2014. Il luogo di culto, sviluppato su un imponente impianto centrale a croce greca, \u00e8 affiancato da un'alta torre campanaria, decorata, in continuit\u00e0 con la facciata, con lesene doriche e ioniche; all'interno il presbiterio conserva una monumentale ancona barocca, contenente la pala d'altare.\nChiesa di Santa Felicita.\nMenzionata per la prima volta nel 1230, la chiesa romanica di Prelerna fu ampliata nel 1683 e restaurata internamente in forme barocche nella prima met\u00e0 del XVIII secolo; rinforzata nel 1908, fu modificata nelle coperture dell'aula nel 1950 e nel 1980, sostituendo alle volte un controsoffitto ligneo; chiusa al culto per inagibilit\u00e0 nel 1997, fu ristrutturata completamente tra il 2017 e il 2018. Il tempio romanico, interamente rivestito in pietra, \u00e8 caratterizzato dalla presenza nel paramento murario di blocchi decorati con altorilievi medievali.\nChiesa di San Martino Vescovo.\nMenzionata per la prima volta nel 1176, la chiesa di Specchio fu modificata successivamente a pi\u00f9 riprese; risistemata nelle coperture nel 2001, fu aggregata nel 2003 alla diocesi di Parma. Il luogo di culto, dai tratti neoclassici e modernisti, \u00e8 caratterizzato dalle ricche decorazioni interne; l'edificio conserva vari dipinti settecenteschi e una croce cinquecentesca.\nOratorio di San Rocco.\nEdificato originariamente tra il XIV e il XV secolo nei pressi dell'antico monastero di Carpadasco, l'oratorio fu internamente ristrutturato nel corso del XVII secolo; lesionato nel 1836, fu consolidato e restaurato sia negli anni seguenti sia nel 1933; risistemato tra il 1959 e il 1960, fu sottoposto a nuovi lavori tra il 1998 e il 2001. Collocato in adiacenza al cimitero, il luogo di culto in pietra, dipendente dalla parrocchia di San Leonardo di Contile, accoglie due statue di \"San Rocco\", di cui una duecentesca.\nOratorio della Nativit\u00e0 di Maria Bambina e di Santa Monica.\nEdificato nel 1219 dai benedettini del monastero di Carpadasco, l'oratorio originario di san Giacomo fu distrutto nel 1269 durante l'assalto al castello da parte delle milizie piacentine; ricostruito successivamente dai frati all'interno della corte Zanetti, cadde in declino dopo l'abbandono del convento; acquisito dal seminario vescovile di Piacenza, fu restaurato nel 1673; profondamente degradato nel XVIII secolo, fu completamente ristrutturato in forme neoclassiche dagli Zanetti nei primi anni del XIX e reintitolato nel 1809 alla nativit\u00e0 di Maria Bambina e a santa Monica; acquistato agli inizi del XXI secolo dai Borella unitamente alla corte, fu sottoposto a restauri. Il piccolo luogo di culto si sviluppa su un impianto a navata unica, con facciata neoclassica tripartita da lesene a ovest e presbiterio absidato a est.\nChiesa dei Santi Antonino e Fermo.\nEdificata originariamente all'esterno del castello di Rubbiano, la chiesa fu ricostruita nel 1619 nel nuovo centro abitato di valle e ampliata dopo circa dieci anni; ristrutturata nel 1892, fu restaurata e parzialmente modificata nel 1961. Il luogo di culto, caratterizzato dalla facciata neoclassica, \u00e8 internamente decorato con paraste doriche ai lati e con affreschi sulle volte a botte lunettate della navata e del presbiterio.\nArchitetture militari.\nCastello.\nEdificato a picco sulla val Taro intorno al 1000 per volere del Capitolo della Cattedrale di Parma, il castello fu concesso in enfiteusi a Bonifacio di Canossa nel 1039; assegnato nel 1249 al marchese Oberto II Pallavicino, fu attaccato invano nel 1405 dalle truppe di Ottobuono de' Terzi; incamerato dal duca Filippo Maria Visconti nel 1441 e ceduto a Niccol\u00f2 Piccinino nel 1442, fu riconquistato nel 1448 da Giovan Lodovico Pallavicino; completamente abbandonato dopo il XVI secolo, cadde in rovina; dell'antica struttura si conservano soltanto alcuni ruderi seminascosti dalla vegetazione.\nCastello di Castelcorniglio.\nEdificato entro il 1226 a difesa della bassa val Ceno, controllata dai parmigiani, dalle ingerenze piacentine, il castello di \"Corniliolum\" pass\u00f2 successivamente al marchese Manfredo Pallavicino, figlio di Oberto; assegnato nel 1430 a Niccol\u00f2 Piccinino, nel 1450 fu restituito ai Pallavicino di Scipione; acquisito dai conti Valeri alla fine del XVIII secolo e successivamente dai conti Rugarli, fu acquistato nella seconda met\u00e0 del XIX secolo dalla famiglia Zanetti, che lo ristruttur\u00f2 completamente; alienato alla fine del secolo a Giuseppe Zanchi, fu adibito nel XX secolo ad azienda agricola e agriturismo dai suoi eredi Buratti Zanchi. Realizzato interamente in pietra, il complesso fortificato si sviluppa intorno a tre cortili ed \u00e8 delimitato da una cinta muraria merlata con quattro torri angolari circolari; il massiccio corpo centrale, dominato dal mastio, ospita al suo interno la ricca biblioteca della famiglia Zanetti.\nCastello di Prelerna.\nMenzionato per la prima volta nel 1226 tra le fortificazioni destinate alla protezione della bassa val Ceno, controllata dai parmigiani, dalle ingerenze piacentine, il castello di Prelerna, dipendente dal vicino maniero di Solignano, fu successivamente occupato dai marchesi Pallavicino; incamerato nel 1441 dal duca Filippo Maria Visconti, fu assegnato nel 1442 a Niccol\u00f2 Piccinino; riconquistato nel 1448 da Orlando Pallavicino, fu in seguito abbandonato e cadde in degrado; ne sopravvivono solo pochissimi ruderi posti lungo il crinale, tra Prelerna e il piccolo borgo di Pizzofreddo.\nCastello di Specchio.\nMenzionato per la prima volta nel 1132 quando fu acquistato dal Comune di Piacenza, il castello di Specchio fu a lungo conteso da parmigiani e piacentini; assegnato nel 1249 al marchese Oberto II Pallavicino, fu ceduto nel 1442 a Niccol\u00f2 Piccinino, per tornare nel 1450 ai Pallavicino di Scipione; da tempo abbandonato e in rovina, fu acquisito dai conti Valeri alla fine del XVIII secolo e successivamente dai conti Rugarli; acquistato nella seconda met\u00e0 del XIX secolo dalla famiglia Zanetti, se ne perse in seguito ogni traccia.\nGeografia antropica.\nFrazioni.\nBarbieri, Boio, Bottioni, Canova, Carpadasco, Case Gabelli, Case Oppici, Castelcorniglio, Costa Pallavicino, Filippi, Fopla, Fosio, Marena, Massari, Masereto, Murolo, Oriano, Prelerna, Rubbiano, Specchio, Spiaggio.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29578", "revid": "1516566", "url": "https://it.wikipedia.org/wiki?curid=29578", "title": "Ceprano", "text": "Ceprano (\"Cepran\u00eb\" in dialetto laziale meridionale) \u00e8 un comune italiano di abitanti della provincia di Frosinone nel Lazio.\nGeografia fisica.\nTerritorio.\nLa citt\u00e0 dista 20\u00a0km da Frosinone e 106\u00a0km da Roma.\nCeprano \u00e8 situata nella Valle Latina a 105 m s.l.m. \u00e8 delimitata da catene montuose di stile Appenninico, a Sud-Ovest dai Monti Lepini, Monti Ausoni e i Monti Aurunci che la dividono dalla Piana Pontina e dal Mar Tirreno, a Nord-Est dai Monti Simbruini e Monti Ernici; \u00e8 inoltre attraversata dal fiume Liri. Ceprano \u00e8 caratterizzata da sismicit\u00e0 media stando alle classificazioni sismiche indicate nell'ordinanza del Presidente del Consiglio dei Ministri n. 3274/2003 aggiornata con delibera della Regione Lazio n. 387 del 22 maggio 2009. Secondo la mappa di pericolosit\u00e0 sismica aggiornata dalla Presidenza del Consiglio dei Ministri n. 3519/2006 Ceprano farebbe parte della Zona Sismica denominata 2B corrispondente al valore di ag &lt; 0,20g i quali cambiamenti avrebbero una possibilit\u00e0 del 10% di cambiare in 50 anni.\nClima.\nCeprano fa parte della fascia climatica tirrenica ed \u00e8 abbastanza protetta dalle fredde correnti orientali e Nord orientali, \u00e8 pi\u00f9 esposta invece alle correnti occidentali e Sud occidentali a causa delle moderate quote dei Monti Ausoni e i Monti Aurunci.\nLa classificazione climatica sopra citata \u00e8 stata assegnata al territorio del Comune di Ceprano con il decreto del presidente della repubblica n. 412 del 26 agosto 1993. \u00c8 prevista un'accensione dei riscaldamenti che comprende un periodo che va dal 30 novembre al 31 marzo e di 10 ore al giorno, salvo ordinanze poste dal sindaco. Il grado-giorno, abbreviato in \"GG\" \u00e8 un'unit\u00e0 di misura che serve per mantenere una temperatura agevole nelle abitazioni. La somma descritta in cifre, rappresenta i giorni dell'anno in cui si necessita degli impianti termici. La soglia di gradi consigliata \u00e8 di 20\u00a0\u00b0C.\nOrigini del nome.\n\u00c8 stato attestato che l'etimologia di Ceprano risale al nome latino \"Ceparius\" con l'aggiunta del suffisso \"\u2013anus\". Il primo storico della citt\u00e0, Antonio Vitagliano, scrisse che il nome di questo Comune, risaliva ad un romano che venne coinvolto nella congiura di Catilina, mandato in seguito in esilio nella zona e del quale non si saprebbe il dettagliato motivo. Il nome \"Ceparanus\" risalirebbe intorno al 63 a.C.\nStoria.\nCeprano nasce come colonia romana nel 328 a.C. sulla riva sinistra del fiume Liri. Rivendica di essere il luogo di fondazione di Fregellae. Distrutta nel 316 a.C. a seguito della sconfitta romana delle Forche Caudine, fu ricostruita a partire dal 124 a.C. A causa dell'interdizione derivante dalla pratica della \"devotio\", i sopravvissuti non poterono ricostruire sul sito dell'originale Fregellae, n\u00e9 darle lo stesso nome. Nacque cos\u00ec Fregellanum; l'antica citt\u00e0 fu utilizzata come cantiere per il recupero di materiali edili.\nFregellanum che era posta dagli antichi itinerari a 14 miglia da Frusino (Frosinone) \u00e8 sicuramente da identificarsi con la moderna Ceprano. Questa citt\u00e0 deriva dal nome latino di persona \"Ceparius\" con l'aggiunta del suffisso \"-anus\".\nCeprano \u00e8 sempre stata centro di facili comunicazioni per motivi quasi naturali, appartenuta allo Stato Pontificio era posta al confine con il Regno di Napoli, fu fortificata da Giulio II nel 1503. Nel corso dei secoli, Ceprano \u00e8 protagonista di molti eventi storici e bellici: nel 548 subisce il saccheggio e l'incendio da parte di Totila, re dei Goti; nel 916 combatte valorosamente contro i Saraceni, dando cos\u00ec man forte a papa Giovanni X per cacciarli dai paesi occupati. Nel 1080 vi si compie la nomina di Roberto il Guiscardo per i domini della Sicilia, Calabria e Puglia da parte di Gregorio VII, nel 1114 \u00e8 sede di concilio per opera di papa Pasquale II. In data 11 ottobre 1254 proprio nel territorio di Ceprano (Ponte sul fiume Liri) si consuma l'umiliazione del principe svevo Manfredi, figlio di Federico II, ad opera di Innocenzo IV. Nel 1259 vi fu combattuta la battaglia tra Manfredi e Carlo D'Angi\u00f2, ricordata ancora oggi con la rievocazione storica (o Palio delle Corti) che si svolge annualmente nel mese di ottobre.\nNel 1815 vi \u00e8 sconfitto dagli austriaci Gioacchino Murat. Giuseppe Garibaldi, dirigendosi verso il Regno di Napoli, dopo essere stato a Frosinone e a Ripi, giunge a Ceprano il 26 maggio 1849, e invia i bersaglieri, comandati dal patriota italiano Luciano Manara, a Rocca d'Arce, per scacciarne i napoletani. Il giorno successivo Garibaldi pensando di trovare gli svizzeri a San Germano (Cassino), ordin\u00f2 alle sue truppe raccolte nella piazza di Arce di avanzare verso la citt\u00e0.\nPer le numerose vicende storiche che vi si sono svolte, per il suo ruolo di crocevia di popoli ed eserciti posto a difesa dell'estremo lembo dello Stato Pontificio e per la fedelt\u00e0 verso la Santa Sede, Papa Pio IX il 4 agosto 1863 insign\u00ec Ceprano del titolo di Citt\u00e0.\nNel corso della seconda guerra mondiale, dopo l'armistizio del 1943, Ceprano divenne teatro di guerra; gli abitanti furono evacuati, ma non mancarono azioni di sabotaggio contro l'esercito tedesco. Sei civili furono fucilati per rappresaglia. Statunitensi e tedeschi combatterono accanitamente per giorni fra le macerie dell'abitato. La ricostruzione dovette quindi iniziare da zero. Ad aggravare i problemi fu l'epidemia di malaria che colp\u00ec cinquemila degli ottomila abitanti. Soltanto l'uso della DDT pose fine alla strage. Nel 1944 Ceprano divenne retrovia e punto di concentramento per la battaglia di Montecassino. A causa di ci\u00f2 nel Convento della Madonna del Carmine furono accolti circa diecimila sfollati.\nPer gli eventi vissuti durante la seconda guerra mondiale, in data 18 gennaio 2005, al Comune di Ceprano fu conferita l'onorificenza di Medaglia d'argento al merito civile.\nLa sua economia, tradizionalmente agricola e artigianale, ha fatto progressi dopo la Seconda guerra mondiale, avvalendosi degli aiuti della Cassa del Mezzogiorno e dell'avvento di alcune industrie, che hanno contribuito ad accrescere il benessere economico della popolazione.\nIn una domenica del marzo 1994 il direttore del Museo Preistorico di Pofi, Italo Biddittu, si rec\u00f2 a visionare dei lavori non molto distanti dal centro di Ceprano, dove gi\u00e0 in passato aveva individuato tracce di frequentazioni preistoriche. Mentre osservava la strada in corso di realizzazione, not\u00f2 che gli scavi avevano danneggiato le stratificazioni geologiche di una zona che conosceva alquanto bene, e individu\u00f2 un frammento di osso piatto sul terreno. Il reperto era divenuto visibile a causa di recenti piogge: lo raccolse, e successivamente scopr\u00ec altri frammenti, tutti appartenenti ad un cranio umano fossile che fu chiamato in seguito \"Argil\" o Homo cepranensis. La scoperta \u00e8 divenuta nota anche tra i non specialisti grazie alle notizie pubblicate in periodici di divulgazione scientifica, quali National Geographic e Le Scienze.\nSociet\u00e0.\nTradizioni e folclore.\nCome ogni anno nel comune di Ceprano si svolge nel mese di ottobre, Il Palio delle Corti, ovvero la rievocazione storica della sottomissione di Manfredi di Svevia a Papa Innocenzo IV, nel 1254.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 534 imprese operanti nel territorio comunale, che rappresentavano l'1,59% del totale provinciale (33.605 imprese attive), hanno occupato 1.657 addetti, l'1,55% del dato provinciale; in media, ogni impresa nel 2015 ha occupato poco pi\u00f9 di tre addetti (3,1).\nInfrastrutture e trasporti.\nMobilit\u00e0 urbana.\nIl trasporto pubblico locale viene svolto dalle circolari gestite dalla societ\u00e0 Iannucci &amp; Proia.\nMobilit\u00e0 extraurbana.\nLa COTRAL effettua collegamenti quotidiani con Frosinone e altre localit\u00e0 della provincia.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Ceprano pass\u00f2 dalla provincia di Roma a quella di Frosinone.\nSport.\nTennis.\n\u00c8 presente un circolo affiliato alla Federazione Italiana Tennis: \"Vitigli SSD srls\"."}
{"id": "29580", "revid": "1543377", "url": "https://it.wikipedia.org/wiki?curid=29580", "title": "Terenzo", "text": "Terenzo (\"Tr\u00e9ns\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nGeografia fisica.\nL'abitato di Terenzo \u00e8 collocato ai piedi del monte Croce, sulla sinistra del torrente Sporzana; il borgo sorge in corrispondenza di paleofrana ormai assestata.\nIl territorio comunale appenninico si estende tra la val Baganza a est e la val di Taro a ovest.\nStoria.\nA lungo identificato forse erroneamente con l'antico \"Forum Druenti\" o \"Druentinorum\" menzionato in un'epigrafe risalente al II secolo, Terenzo nacque forse in epoca romana; il toponimo potrebbe infatti derivare dal nome \"Terentius\", in quanto il borgo potrebbe essere appartenuto alla gens Terentia, oppure dal participio presente \"terentis\" del verbo \"terere\", col significato di \"levigare\" e \"triturare\", in richiamo alla natura franosa del territorio. Si ipotizza infine che il toponimo possa essere di origine pi\u00f9 remota, in quanto la radice rimanderebbe alla denominazione celtica di \"trivio\" e Terenzo \u00e8 proprio collocato in corrispondenza dell'incrocio tra tre antiche vie di comunicazione. Risale infatti all'epoca romana la strada che attraversa ancora il borgo e che in origine univa Parma e Luni; il suo tracciato, noto all'epoca come via di monte Bardone, divenne di importanza strategica in et\u00e0 longobarda, in quanto costituiva l'unico collegamento tra la pianura Padana e la Toscana; per tutto il Medioevo la via, detta in seguito Francigena, fu percorsa dai numerosi pellegrini diretti a Roma dal Nord Europa.\nLa prima testimonianza certa dell'esistenza di un insediamento abitato sul luogo dell'odierno Terenzo risale tuttavia soltanto all'11 giugno del 948, quando il re d'Italia Lotario II fece dono di \"Treuntio\" o \"Trevuntio\" al vescovo di Parma.\nL'originaria chiesa di Santo Stefano vi fu edificata prima del 1141, anno in cui fu menzionata per la prima volta in una bolla del papa Innocenzo II.\nNel 1294 una catastrofica frana travolse e distrusse quasi completamente il borgo, all'epoca molto pi\u00f9 esteso dell'attuale; il paese fu presto riedificato e gi\u00e0 nel 1329 ospit\u00f2 l'imperatore del Sacro Romano Impero Ludovico il Bavaro e le sue truppe di ritorno da Roma. Nel 1333 anche il re Giovanni I di Boemia sost\u00f2 nel villaggio insieme al figlio Carlo, che nella notte del 15 agosto, festa dell'Assunta, fece un terribile sogno premonitore; nel 1355 Carlo, nel frattempo divenuto imperatore del Sacro Romano Impero, si ricord\u00f2 della sconvolgente visione terenzina e ordin\u00f2 la costruzione di una cappella dedicata a santa Maria degli Angeli sul luogo dell'antica chiesa distrutta, ricevendone l'approvazione da parte del vescovo di Parma Ugolino de' Rossi; l'anno seguente Carlo IV revoc\u00f2 l'assegnazione alla diocesi del feudo, che assoggett\u00f2 direttamente al Sacro Romano Impero.\nNel 1365 fu fondato all'interno del paese uno xenodochio per pellegrini e zoppi per volont\u00e0 di Gerardo o Gherardo Zily.\nIl borgo fu nuovamente distrutto nel 1552, quando per rappresaglia le truppe imperiali diedero fuoco alle abitazioni; si salvarono soltanto la chiesa di Santo Stefano, ricostruita in forme romaniche nel 1494, la casa dei frati e l'osteria.\nNuovamente ricostruito, il paese fu in seguito assegnato ai conti Bajardi, che ne mantennero l'investitura fino al 1805, quando i decreti napoleonici sancirono l'abolizione dei diritti feudali.\nAll'inizio dell'anno seguente Terenzo divenne frazione del nuovo comune (o \"mairie\") di Selva del Bocchetto, dopo pochi mesi ribattezzato Lesignano Palmia, ma con sede tra il 1811 e il 1914 a Boschi di Bardone.\nIl centro abitato di Terenzo cadde in crisi a partire dal 1808, quando furono avviati i lavori di costruzione della strada della Cisa per volere di Napoleone; la nuova importante via di collegamento, completata nel 1859, spost\u00f2 il traffico di persone e merci dalla val Sporzana alla val di Taro, isolando Terenzo, che successivamente inizi\u00f2 a spopolarsi.\nIl regio decreto del 30 ottobre del 1924, pubblicato sulla \"Gazzetta Ufficiale del Regno d'Italia\" del 18 dicembre di quell'anno, rinomin\u00f2 il comune Terenzo, ove fu spostata definitivamente la sede municipale.\nMonumenti e luoghi d'interesse.\nArchitetture religiose.\nChiesa di Santo Stefano.\nEdificata originariamente prima del 1141, la chiesa fu distrutta da una catastrofica frana nel 1294; ricostruita nel 1494 in forme tardo-romaniche accanto all'oggi scomparsa Cappella Imperiale di Santa Maria degli Angeli, voluta nel 1355 dall'imperatore del Sacro Romano Impero Carlo IV di Lussemburgo, fu profondamente modificata in stile neoclassico nel 1789, conservando soltanto il campanile del precedente edificio.\nPieve di Santa Maria Assunta.\nEdificata originariamente in stile paleocristiano probabilmente gi\u00e0 nel VI secolo, la pieve fu ricostruita in stile romanico nel IX e modificata a pi\u00f9 riprese nel XIII, nel XVI e soprattutto tra il 1640 e il 1670; la chiesa conserva numerose sculture risalenti al XIII secolo, tra cui alcune parti dell'ambone romanico smembrato della pieve di Santa Maria Assunta di Fornovo di Taro; oltre alla coppia di leoni stilofori e alle statue di \"Santa Margherita\", \"San Pietro\" e \"San Paolo\", risultano di particolare pregio le due lastre della \"Glorificazione di Santa Margherita\" e della \"Deposizione dalla croce\", realizzate da un artista di scuola antelamica.\nPieve di San Michele Arcangelo.\nEdificata nel XIII secolo nei pressi del castello di Corniana, la pieve romanica fu ristrutturata nel XVIII con la ricostruzione della parte sommitale del campanile, l'aggiunta della cappella laterale e la decorazione della zona presbiteriale; sconsacrata nel 1931 in seguito alla costruzione della neoromanica chiesa di San Michele Arcangelo, fu per anni adibita a fienile; acquistata verso la fine del XX secolo da un abitante di Corniana, fu interamente restaurata e destinata a sede di mostre temporanee.\nChiesa di San Michele Arcangelo.\nEdificata in forme neoromaniche tra il 1930 e il 1931 sui resti di una cappella tardo-settecentesca, la chiesa di Corniana, progettata dall'architetto Tonino Talignani, fu dotata dell'alto campanile merlato nel 1935; colpita da un terremoto nel 2008, fu restaurata e consolidata strutturalmente tra il 2009 e il 2010. Il luogo di culto, rivestito in pietra, conserva al suo interno un baldacchino risalente al 1850 e due confessionali settecenteschi.\nChiesa dell'Assunzione di Maria Vergine.\nEdificata entro il XII secolo, la chiesa romanica di Cassio, menzionata per la prima volta nel 1230, fu quasi completamente ricostruita intorno al 1600; pesantemente danneggiata dai bombardamenti alleati della seconda guerra mondiale nel 1944, fu riedificata nella zona absidale nel 1950; ristrutturata tra il 1960 e il 1970 , fu restaurata e consolidata strutturalmente tra il 2010 e il 2012. Il luogo di culto, quasi interamente rivestito in pietra, conserva a lato del presbiterio un pregevole affresco raffigurante i \"Santi Giovanni Battista e Benedetto\", dipinto tra il 1425 e il 1430.\nChiesa di Sant'Apollinare.\nEdificata tra il 1568 e il 1577, la chiesa di Casola fu affiancata nel 1630 da un piccolo oratorio intitolato a san Rocco; ristrutturata in seguito, fu decorata internamente intorno al 1960. Il luogo di culto, affrescato sulle volte e sulle pareti, conserva vari arredi settecenteschi.\nChiesa dell'Annunciazione di Maria Vergine.\nEdificata originariamente nel 1493, la chiesa di Lesignano Palmia fu completamente ricostruita nella prima met\u00e0 del XVII secolo; dotata del campanile nel 1649, fu intonacata esternamente e decorata internamente tra il 1950 e il 1960; risistemata nelle coperture tra il 1970 e il 1975, fu completamente restaurata e consolidata strutturalmente tra il 2003 e il 2004. Il semplice luogo di culto, ornato con lesene e un affresco nella zona presbiteriale, conserva un antico altare maggiore in marmi policromi, ricollocato nel 2004 nella cappella sinistra.\nChiesa di San Martino.\nMenzionata per la prima volta nel 1230, la chiesa di Marzano, elevata a parrocchia autonoma nel 1564, fu lievemente modificata negli interni tra il 1755 e il 1778; dotata del campanile nel 1873, fu sottoposta a importanti restauri tra il 1919 e il 1950. Il luogo di culto dalle forme romanico-neoclassiche, esternamente rivestito in pietra, conserva in facciata un archivolto risalente al XIII secolo; al suo interno sono custodite un'acquasantiera duecentesca in arenaria e una statua seicentesca rappresentante la \"Madonna dei sette dolori\".\nChiesa di San Bartolomeo Apostolo.\nMenzionata per la prima volta nel 1230, la chiesa di Cella di Palmia, ormai degradata, fu risistemata completamente nel 1851; modificata e decorata internamente tra il 1876 e il 1880, fu ristrutturata in forme liberty nel 1952 con la realizzazione della nuova facciata e la sopraelevazione del campanile. Il luogo di culto, affiancato da tre cappelle aggiunte tra il 1684 e i primi anni del XX secolo, \u00e8 decorato con lesene e paraste doriche.\nArchitetture militari.\nCastello di Selva Smeralda.\nIdentificabile probabilmente col fortilizio di \"Niviano di Rosi\", raffigurato nell'affresco di Benedetto Bembo della \"Camera d'Oro\" del castello di Torrechiara, il castello di Selva Smeralda apparteneva nel XIII secolo alla famiglia Draghi; conquistato in epoca imprecisata dai Rossi, che lo mantennero quasi ininterrottamente fino alla fine del XV secolo, fu in seguito acquisito dal colonnello Lorenzo Smeraldi di Parma; saccheggiato nel 1552 durante la guerra di Parma, il maniero, abbandonato dalla casata, rimase comunque in possesso ai conti Tarasconi Smeraldi fino al 1805; acquistato successivamente dalla famiglia Folli e poi dagli ungheresi Orb\u00e0n, fu completamente restaurato e trasformato in un agriturismo; oggi dell'antica costruzione si conservano quasi intatti il mastio e alcuni edifici in pietra adiacenti.\nCastello di Casola.\nMenzionato per la prima volta nel 1250, il maniero di Casola, appartenente all'epoca ai marchesi Pallavicino, dipendeva nel XIV secolo dal vicino castello di Ravarano; abbandonato nei secoli successivi, scomparve completamente fino alla fine del XX secolo, quando, con la riapertura del sentiero della via Francigena, ne furono riportati alla luce pochi ruderi ad alcune centinaia di metri dalla chiesa di Sant'Apollinare.\nCastello di Palmia.\nEdificato entro l'XI secolo per volere di una delle casate \"de Comitatu Parmensi\", il castello di Palmia fu alienato nel 1054 da Alberto da Viarolo al suo familiare Rodolfo da Viarolo; pervenuto in seguito ai da Palmia, nel 1343 fu acquistato dai conti Rossi; assegnato nel XVI secolo ai conti Bajardi, che ne mantennero il possesso fino al 1805, fu radicalmente alterato nei secoli. Dell'antico importante maniero medievale sopravvive solo la parte inferiore di un torrione, all'interno di una corte in pietra sviluppata su due ali; al suo interno \u00e8 conservato un affresco risalente al XV secolo.\nGeografia antropica.\nFrazioni.\nBardone, Bocchetto, Boschi di Bardone, Campero, C\u00e0 Sana, Case Castellani, Case Cattani di Casola, Cassio, Castello, Castello di Casola, Cazzola, Cella di Palmia, Corniana, Fornace, Goiano, Lesignano Palmia, Lughero di Casola, Marzano, Ozzanello, Palmia, Puilio di Casola, Selva Castello, Selva del Bocchetto, Selva Grossa, Selva Stazione, Villa, Villa di Casola, Viola.\nInfrastrutture e trasporti.\nIl territorio comunale \u00e8 attraversato dalla strada statale 62 della Cisa, che tuttavia non interessa il capoluogo; Terenzo e Bardone sorgono sull'antica via di monte Bardone, meglio nota come via Francigena.\nFino al 2014 era in funzione all'interno del territorio comunale la stazione ferroviaria nella frazione di Selva del Bocchetto, definitivamente soppressa in seguito all'apertura della variante di tracciato Solignano-P.P. Osteriazza della ferrovia Pontremolese.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29581", "revid": "1969723", "url": "https://it.wikipedia.org/wiki?curid=29581", "title": "Tizzano Val Parma", "text": "Tizzano Val Parma (\"Tis\u00e0n\" in dialetto parmigiano) \u00e8 un comune italiano di abitanti della provincia di Parma in Emilia-Romagna.\nOrigini del nome.\nTizzano, dialettale \"Tis\u00e0n\", secondo il Dizionario di toponomastica UTET, citato nella bibliografia, \u00e8 formato dal personale latino Titius con il suffisso -\"anus\". .\nGeografia fisica.\nIl paese \u00e8 situato sulla parte alta di un'altura coperta di vegetazione, dominata dai ruderi dell'antico castello duecentesco. Dalla parte alta del vecchio borgo si pu\u00f2 avere un ampio panorama che spazia fino al monte Fuso e alla lontana rocca di Canossa. L'impianto denuncia la sua origine medievale, bench\u00e9 la scoordinata attivit\u00e0 edilizia degli ultimi decenni ne abbia alterato parecchio l'impronta. Sono ancora visibili bei portali antichi, mentre il fronte di edifici a sud del paese pare rievocare uno scopo difensivo. Una piazza allungata con la chiesa rappresenta il centro dell'abitato, da cui una rampa sale al nucleo probabilmente pi\u00f9 antico, con un vicolo stretto e case addossate. Pi\u00f9 in alto si raggiungono i resti della rocca, nel bosco, dove si pu\u00f2 ancora notare un bel portale in arenaria.\nStoria e descrizione.\nTizzano fu sede di pieve, intitolata a san Pietro. La localit\u00e0 appare citata nel 991 (\"ad locas et fundas quae dicitur Ticiano\"). L\u2019antico edificio della pieve di San Pietro, a tre navate, di forme romaniche, di remota origine, \u00e8 citato una prima volta in un atto di donazione del vescovo di Parma Sigifredo II nel 1005. Si scopre isolato sull\u2019alto di un colle. Una porta laterale mostra ancora un arco a tutto sesto in unico blocco di pietra, con decorazioni.\nIl Tizzano fu possesso di Giberto da Correggio sino al primo quarto del secolo XIII. In seguito fu assegnato in feudo ai Terzi di Parma, investiti da Federico II di Svevia, nel 1247, in virt\u00f9 della loro discendenza dai da Cornazzano, quali conti di Tizzano Val Parma e di Belvedere (oggi Castelnuovo Fogliani) e di altre terre nel Parmigiano. Il dominio di quella casata continu\u00f2 con fasi alterne sino al 1448 passando da Niccol\u00f2 Terzi il Vecchio ai suoi discendenti Ottobuono, Giacomo Terzi e Niccol\u00f2 de' Terzi, il Guerriero, tutti infeudati dai Visconti col titolo di conti di Tizzano.\nNel 1364, i fratelli Niccol\u00f2 Terzi il Vecchio e Giberto, figli di Guido, prestarono giuramento di fedelt\u00e0 a Bernab\u00f2 Visconti per il Castello di Tizzano Val Parma e quello di Belvedere, poi rinominato Castelnuovo, l\u2019odierno Castelnuovo Fogliani).\nQueste concessioni in feudo furono confermate da Gian Galeazzo Visconti nel 1386 riconobbe ancora pi\u00f9 larghe immunit\u00e0 a Tizzano.\nNell\u2019agosto 1386, Gian Galeazzo Visconti, investi nuovamente di Tizzano e di altre terre nel Parmense Niccol\u00f2 Terzi il Vecchio i suoi eredi diretti. Le investiture feudali furono sancite dall\u2019imperatore Venceslao di Lussemburgo sigillato a Norimberga il 19 agosto 1387.\nDopo che Ottobuono, signore di Parma, Reggio e Piacenza fu assassinato a tradimento il 27 maggio 1409 nell\u2019agguato di Rubiera ordito da Niccol\u00f2 III d'Este, i Terzi persero, con il potere, anche gli amici che passarono prontamente sotto i vessilli del nemico. Tra questi ci furono i Fieschi che s\u2019impadronirono presto del feudo di Tizzano.\nRitorn\u00f2 alla famiglia parmense il feudo con Niccol\u00f2 il Guerriero, figlio naturale di Ottobono, che al servizio trentennale di Filippo Maria Visconti, quale strenuo capitano d'armi, diplomatico e membro del Consiglio, si merit\u00f2, oltre l'amicizia del Duca di Milano, la restituzione di molte terre perse nel 1409. Quel nuovo riacquisto ebbe inesorabilmente fine con la morte di Filippo Maria Visconti, nel 1447, e con la salita al potere Francesco Sforza, quale nuovo signore di Milano. Nel 1449 Niccol\u00f2 Terzi il Guerriero fu costretto ad abbandonare tutti i suoi feudi parmigiani per essere accolto presso la corte mantovana dei Gonzaga.\nNel 1551 Tizzano venne bombardata dai Gonzaga, subendo danni. Ai primi dell'Ottocento era gi\u00e0 in rovina e dopo vari crolli anche a causa dei terremoti ora ne rimangono malmessi ruderi. Mancano notizie del luogo in epoca romana, ma si suppone che fosse la sede della prima Statio o mansio della via detta strada delle cento miglia citata su \"Itinerarium Antonini\", trovandosi a XXV miglia romane da Parma, rispettando in questo modo la tipologia delle vie di comunicazione romane, inoltre nella localit\u00e0 Piantalfumo un grande spiazzo permetteva di ospitare una legione completa di vettovagliamento ed era facilmente difendibile fortificando l'altura dove si trovano le rovine del castello.\nSignificativo \u00e8 anche il toponimo Vertara, che rimanda al Dio Vertum romano. L'antica via che conduceva al Malpasso oggi Passo del Lagastrello, ed anche il paese stesso, ebbe probabilmente importanza anche in epoca longobarda e sepolture di probabile origine longobarda di rito ariano, sono state rinvenute nel sito dell'antica chiesa intitolata a San Giorgio, in localit\u00e0 \"chiesa vecchia\" durante lo scavo effettuato negli anni settanta del secolo scorso, della strada che mette in comunicazione le localit\u00e0 di Fontanafredda e Treviglio. Nella localit\u00e0 Fontanafredda e Lasagnana vi erano edifici di architettura alto-medievale, ora se ne conservano solo foto e disegni, mentre risultano significativi gli altissimi portali, sempre di origine medievale, che si trovano in localit\u00e0 Siola o Slola, denotano una probabile statura elevata, rispetto alla media del tempo, degli antichi costruttori, probabilmente di origine non italica, forse longobarda. Curioso \u00e8 il fatto che la localit\u00e0 di Slola, oltre a trovarsi sul percorso della Strada delle cento miglia, possa derivare il suo nome dal latino \"sellula\", piccola portantina (dizionario latino-italiano, C. E. Georges, Torino, 1901), un servizio offerto lungo le vie romane per l'attraversamento dei guadi sui fiumi presente anche lungo la via Aurelia. Antesica potrebbe riferirsi ad \"ante sellula\", trovandosi appunto di fronte alla localit\u00e0 di Slola, dalla parte opposta del guado, difeso in epoca medievale da un possente castello, erroneamente locato a Ronciliano, borgata di Antesica.\nLa penetrazione etrusca.\nNegli ultimi anni sono stati scoperti insediamenti etruschi di un certo interesse nelle province di Parma e Reggio nell'Emilia, una presenza abbastanza numerosa, nonostante gli scarsi reperti di cui si disponeva fino ad alcuni decenni fa. Gli etruschi vivevano in pace con i Galli che gi\u00e0 popolavano la pianura e le prime colline, ma mancando dati archeologici per provare una loro presenza anche nelle terre del comune di Tizzano Val Parma, si pu\u00f2 basare l'ipotesi di una eventuale presenza etrusca sul territorio solo sui toponimi. Vista la rilevante importanza delle colonie della Pianura Padana, esisteva sicuramente una rete stradale che metteva in comunicazione l'Etruria con la valle del fiume Po, ma per ci\u00f2 che riguarda l'Appennino esistevano strade di minore importanza che servivano per i commerci con la Lunigiana etrusco-ligure, una terra povera e di confine.\nComunque interessanti sono i toponimi che troviamo nelle terre alte parmigiane e reggiane, stranamente riferibili alla citt\u00e0 di Chiusi, in provincia di Siena. Gli idronimi Parma e Parmossa sono da collegare ai gentilizi maschili \"Parna\" e \"Perna\", mentre per l'idronimo Enza si pu\u00f2 pensare al collegamento con il gentilizio chiusino maschile \"Ezna\". Interessante il toponimo Carzaga, da collegare ai gentilizi maschili \"Carsna\" e \"Canza\", mentre Ranzano lo accosto (((chi?))) al gentilizio \"Ranazu\" (maschile), \"Ranazunia\" (femminile), \"Ranazunias\" (genitivo). Palanzano potrebbe derivare dal gentilizio \"Patislani\" (femminile), \"Patislane\" (maschile), \"Patislane\" (genitivo), interessante l'affinit\u00e0 con il suffisso -ano ed il genitivo etrusco -ane. \"Musunia\" (femminile) potrebbe essere attinente a \"Musiara\", mentre \"Vernei\" (femminile) anch'esso gentilizio, con Vairo.\nCi\u00f2 che pi\u00f9 stupisce per\u00f2 \u00e8 il toponimo Rusino, che troviamo sempre nell'area di Chiusi, come gentilizio \"Rusina\" (maschile), \"Rusinei\" (femminile), \"Rusinal\" (genitivo), lo troviamo attestato anche come \"Macni\" (prenome) \"Arusni\", ed anche \"Rusina Anu\". Lo studio che present\u00f2 (((chi?))) verte a dimostrare un'influenza politico-economica consistente della citt\u00e0-stato etrusca di Chiusi nelle vallate comprese tra il torrente Parma ed il torrente Enza, in un futuro auspicabilmente confortata da prove anche archeologiche.\nIl \"Castrum\" di Pratolungo.\nSeguendo l'antico percorso della strada che sale dal torrente Bardea si penetra in ci\u00f2 che resta del borgo fortificato, dall'architettura si evince che si trattava di un piccolo castrum, infatti il toponimo presente nella parte bassa a est dell'abitato \u00e8 appunto \"casti\u00f2n\". La struttura originale \u00e8 quella di una corte longobarda, posta a guardia del crinale tra val Parmossa e val Bardea, baluardo di difesa contro eventuali incursioni bizantine provenienti dalla val d'Enza e mirate a interrompere la viabilit\u00e0 della strada delle cento miglia. Non si hanno notizie della famiglia che abit\u00f2 il luogo, nell'Estimo del sale del 1415 vengono citate solo due famiglie con modeste case ed alcune stamberghe. Fino ad alcuni anni fa erano visibili pietre lavorate inserite nei muri ed antichi portali, provenienti dai vari rimaneggiamenti degli edifici.\nPiano di Castello.\nNon sono state trovate tracce di fortificazione tali da giustificare la presenza di un castello in tale zona posta a valle dell'abitato di Groppizioso, ma in direzione nord-est si trova un'altura che probabilmente \u00e8 stata adattata a punto di osservazione essendo collegata a vista a nord col castello di Tizzano, a est con la torre di Belvedere e posta all'incrocio delle strade che salgono da Treviglio ed Anzolla in direzione del Monte Caio e della Valle dei Cavalieri. Proprio per sventare eventuali incursioni dei Vallisneri dalla val d'Enza nella val Parmossa, diventa di importanza strategica poter avere un punto d'osservazione a Piano di Castello.\nFontanafredda e la sua chiesa.\nScarse sono le notizie del paese, per la prima volta \u00e8 citata la chiesa in un documento del 1230 \"Ecclesie de Casellis\" e nel 1354 sar\u00e0 citata come \"Ecclesie de Casellis fontane frigide\". L'antica chiesa dipendeva dall'abbazia di San Giovanni Evangelista di Parma, tenuta dai benedettini come l'ospitale di San Matteo del Monte Caio, ma le origini dell'edificio sacro, posto sull'antica via romana detta strada delle cento miglia si possono far risalire alla presenza longobarda in quanto durante lo scavo della strada che mette in comunicazione Fontanafredda con Treviglio emersero alcune sepolture di epoca longobarda, di rito ariano. Risalente a prima dell'anno mille era anche l'antica casa torre posta nella parte alta del paese e demolita agli inizi degli anni settanta del secolo scorso, se ne conservano alcune preziose e rare fotografie. Nel borgo vi era anche un'altra antica casa, ora pesantemente ristrutturata, chiamata la \"c\u00e0 dal pret\", in quanto il parroco risiedeva a Fontanafredda almeno fino al primo decennio del Cinquecento, quando la chiesa and\u00f2 in rovina e venne riedificata un po' pi\u00f9 a monte, nel paese di Musiara inferiore che ancora era chiamato \"Villa casellarum\". Che la zona fosse frequentata da popolazioni longobarde lo dimostrano anche alcuni toponimi, significativo \u00e8 \"Gr\u00f9nd\u00e8l\", dal nordico \"grun\", verde. A valle della casa torre vi era un importante nucleo di case, protetto dal fortilizio, che porta ancora il toponimo di \"casam\u00e8nt\". Presenti in molti edifici pietre e finestre in arenaria provenienti dalle macerie dell'antica chiesa posta in localit\u00e0 chiesa vecchia.\nIl Contado di Belvedere.\nNon esistono notizie risalenti a prima del 1400 che possano aiutarci a determinare l'anno di costruzione della rocca di Belvedere, nota anche come castello di Rusino; si sa per certo che Ottobuono de' Terzi, signore anche della vicina Tizzano nel periodo della sua massima potenza (1404-1409) volle consolidare il suo dominio costruendo un avamposto fortificato che controllasse la valle dell'Enza. Negli anni successivi, dopo l'assassinio di Ottobono, la rocca passa prima ai Pallavicino, poi agli Estensi soltanto nel 1441 ne torna proprietaria la famiglia Terzi di Sissa. Nel 1447-48, durante il fiorire delle libert\u00e0 comunali, a Belvedere viene nominato un podest\u00e0 in rappresentanza della Comunit\u00e0 di Parma. Col passaggio agli Sforza nel 1450, Belvedere viene elevato al rango di contea con le sue ville di Moragnano, Vezzano, Groppizioso, Lalatta, Treviglio e Musiara e i Terzi vengono insigniti di tale titolo.\nNel 1551, dopo centocinquanta anni di invincibilit\u00e0, il castello viene preso da Camillo Rossi durante la guerra di Parma. Belvedere cessa di essere una rocca strategica, viene abbandonata e cessa anche la storia della contea, inglobata nella lunga lista dei feudi rossiani. Nella contea di Belvedere, agli inizi del Cinquecento, \u00e8 presente un'importante e ricca famiglia di contadini: i Da Belvedere. Essi sono proprietari della munitissima, di uomini e cannoni, bastia di Moragnano, un complesso di edifici fortificato e munito di una torre. Il portale principale della casa padronale ora si trova inserito, gi\u00e0 dai primi anni del secolo scorso, nella torre di Lagrimone, al tempo anch'essa tenuta dai Da Belvedere. Interessante notare le allegorie che si trovano sul fregio inserito nella chiave di volta, tipiche del 1500-1600, le quali ci portano ad un'altra bastia minore, quella di Anzolla.\nArrivando da Lagrimone ed entrando nella frazione di Anzolla, oltrepassando la chiesa e la ex canonica, sul lato destro della strada si nota un'antica casa, che fino ad alcuni decenni fa aveva un muro che ne circondava il cortile, si pu\u00f2 notare sulla chiave di volta un fregio molto simile a quello di Lagrimone, non essendo nobili i Da Belvedere non hanno uno stemma vero e proprio, ma distinguono i due rami della famiglia con fregi differenti: i Da Belvedere di Anzolla ed i Da Belvedere di Moragnano. Ipotizzabile anche un terzo ramo della famiglia, infatti, anche se molto deteriorati dal tempo, si possono notare fregi classicheggianti probabilmente cinquecenteschi nella casa Banzi di Musiara Inferiore. Dal 1577 non si hanno pi\u00f9 notizie della famiglia Da Belvedere, dopo la morte dell'erede maschio, ipotizzabile che il ramo di Anzolla sia confluito nella famiglia Garsi ed il ramo di Musiara nella famiglia Banzi, con i relativi possedimenti terrieri, le bastie e le ville.\nLa fiera di Albazzano.\nIn una pergamena custodita in Archivio Vescovile di Parma, copia del XVI secolo di un documento originale, gi\u00e0 nel 989 veniva citata la villa \"de Albarano cum famulis\" apparteneva al vescovo Sigifredo II concessagli da Ottone III, questa \u00e8 la prima notizia storica di Albazzano. Il 4 ottobre 1389 Francesco Pallavicino conte di Tizzano:\"concede, statuisce et ordina che da qui innanzi ogni anno in perpetuo si debba fare nella terra di Tizzano una fiera libera et exempta da ogni dazio vendendo in fiera, eccetto che il dazio del vino qual si pagher\u00e0 nel modo usato; et che ciascuna persona possa fare osteria. La qual fiera si debba incominciare la vigilia di San Bartolomeo a d\u00ec 23 agosto et duri exempta come di sopra \u00e8 detto per tutto il mese di agosto. E perch\u00e9 ogni persona possa venire liberamente et senza sospetto et andare a detta fiera e tornare con le sue robbe et che per debito non possano essere detenute durante detta fiera, eccetto sel fosse ribelle al precetto del Signor Nostro, o all'Illustrissimo Signor Duca di Milano, i quali ribelli si intende non abbiano fidanza alcuna\". Questo \u00e8 il primo testo istitutivo ufficiale della fiera di Albazzano, anche se si potrebbe parlare del primo testo non che istituisce ma che regolamenta la fiera. Albazzano \u00e8 in posizione strategica, sul crinale spartiacque tra la valle del Parma e quella del Parmossa, sull'antica Strada delle cento miglia di origine romana e cadine dei commerci tra la Lunigiana e le terre della val Parma.\nDa Albazzano scende anche una strada che portava ad un guado sul torrente Parmossa e che metteva in comunicazione la Strada delle cento miglia con le vallate limitrofe. La fiera \u00e8 antichissima, punto di ritrovo per lo scambio di merci che rompeva l'isolamento dell'economia curtense tipica delle popolazioni longobarde, sopravvissuta anche dopo l'invasione dei Franchi. Indizio che fa risalire tale mercato ai primi secoli del cristianesimo \u00e8 anche il culto di san Genesio, patrono della fiera e del paese, in quanto l'etimologia di fiera (come anche di ferie e ferragosto) \u00e8 appunto festa, ma il Cristianesimo ha diviso i giorni in sacri (domenica) e feriali, cio\u00e8 lavorativi, cambiandone radicalmente il significato. Tornando a san Genesio proporrei (((chi?))) di staccarci dall'immagine del notabile francese come si usava in terra di Gallia dove tale culto era conosciutissimo, ma avvicinarci alla realt\u00e0 che ci offre un santo doppio, raffigurato e venerato come due personaggi profondamente diversi, come succede anche a badia Cavana, dove il san Basilide ex legionario romano, si contrappone alla figura del san Basilide fondatore dell'ordine eretico dei Basilidiani, molto attivo nel Vicino Oriente e ricordato per avere scritto una esegesi dei Vangeli in dodici volumi, perduta.\nSe ci spostiamo nella pieve di San Genesio nei pressi di San Secondo Parmense, scopriremo che anche l\u00ec san Genesio non \u00e8 raffigurato nelle vesti di notabile francese, ma in una tenuta tipica di un menestrello che probabilmente suonava anche uno strumento musicale simile ad un violino, menestrelli che era facile incontrare anche nelle fiere. Ma da cosa deriva la doppiezza del \"santo\"? \"Genesius\" deriva dal greco \"G\u00e8nesis\", e se scriviamo \"G\u00e8nesys\" con la lettera \"y\" da un suono di \"u\" chiusa e la pronuncia diventa molto simile a \"Genesius\". Lo sdoppiamento parte dal IV-V secolo, con l'inizio della devozione al santo, ma perch\u00e9 la necessit\u00e0 di farne un personaggio doppio? Quale era la divinit\u00e0 romana anch'essa doppia? Janus! Il Dio Giano bifronte. L'assonanza tra \"Genesius\" e \"Gianus\" \u00e8 indiscutibile e al Dio romano ci si rivolgeva prima di trattare affari, di ogni partenza o nuovo inizio, prima di ogni genesi, era anche il Dio degli incroci stradali. Fin dai tempi della romanit\u00e0 la Strada delle cento miglia ha attirato commerci nella vecchia Albazzano, crocevia delle strade che mettevano in comunicazione le valli parmensi e la Lunigiana, esisteva gi\u00e0 un tempio a Giano Bifronte al quale la gente faceva sacrifici per propiziare gli affari e come protezione sulle strade, la fiera di Albazzano \u00e8 dunque antichissima, ora solo l'archeologia potr\u00e0 darci una mano a scoprirne i segreti e non \u00e8 la prima volta che ad un culto \"pagano\" se ne sostituisce uno \"Cristiano\" con i medesimi scopi e riti.\nLe pietre erette.\nSulla sponda sinistra del torrente Parmossa, nel fitto della vegetazione vi \u00e8 una pietra eretta, forse dello stesso periodo di quelle trovate nel sito di \"chiesa vecchia\". Potrebbe trattarsi di un antico calendario celtico che serviva per determinare con precisione le date delle cerimonie religiose, delle semine e dei raccolti.\nLa guerra del sale del 1297.\nGrazie al fiorentissimo commercio del sale, i monaci Vallombrosiani di Badia Cavana godono di un periodo di prosperit\u00e0 economica e di potere politico senza precedenti. Le carovane del sale arrivano dal Tirreno attraversando il Malpasso, oggi Lagastrello, lungo il territorio delle Corti di Monchio per salire al Monte Caio per poi discendere verso Capriglio, Lagrimone, Vezzano seguendo la riva destra del torrente Parmossa, ad Orzale salgono fino a San Michele Cavana, percorrendo la strada che esiste ancora oggi fino a Badia Cavana. I Vallisneri che dominano l'alta valle del torrente Enza, genti ancora legate all'economia curtense longobarda e vivono, oltre che di agricoltura ed allevamento di bestiame, di ruberie e saccheggi anche a danno della stessa famiglia, con scorrerie di qua e di l\u00e0 dal torrente Enza, gi\u00e0 da tempo hanno messo gli occhi sul fiorente commercio dei monaci di Cavana. Vorrebbero imporre loro tasse alle carovane, ma queste sfortunatamente sfiorano solo i territori controllati dai Vallisneri.\nSarebbe facile attaccare Zibana e porre l\u00ec una dogana, ma la guarnigione del castello del Caio, proveniente dalla citt\u00e0 di Parma, fa buona guardia, sia alla strada che arriva dal Malpasso, sia sulle Corti di Monchio, che sulla comunit\u00e0 di monaci benedettini di San Matteo ed anche sui pellegrini, che non vengano vessati con incursioni banditesche dei Vallisneri. I rami vari della famiglia Vallisneri possono mettere in campo centinaia di uomini ed andarli a stanare nella loro valle risulterebbe difficile, non avendo manieri si asserragliano nelle loro corti fortificate, di tipico stampo longobardo ed i \"castelli\" che hanno costruito e dei quali si conserva memoria storica, non sono altro che accozzaglie di stamberghe erette con legno, pietra e paglia, sono pi\u00f9 che altro dei punti strategici di osservazione che vere e proprie fortezze, per essere esatti assomigliano molto a dei miseri castellieri bizantini. La famiglia Vallisneri ha mire ambiziose. Nel 1297, dopo aver avanzato assurde quanto inconsistenti pretese i Vallisneri occupano la rocca di Corniglio, con la mira di impossessarsi delle vie del sale, ma Parma non ci sta e nemmeno il potente Ordine dei Vallombrosiani che gi\u00e0 aveva dovuto modificare il tracciato della via del sale, non utilizzando pi\u00f9 il Malpasso, diventato pericoloso per le continue incursioni dei Vallisneri, ma risalendo la valle del Parma ed utilizzando i passi appenninici delle Guadine e del Cirone, allungando notevolmente il percorso e tagliando fuori dai commerci, con grave danno per la popolazione locale, la valle del Parmossa.\nL'Ordine Vallombrosiano teneva la chiesa di Casola di Tizzano, una tappa importante lungo la nuova via del sale. Nel 1327, per tenere buoni i Vallisneri, il vescovo di Parma Ugolino Rossi riconosce i fantomatici diritti della famiglia della val d'Enza sulla rocca di Corniglio e versa loro una notevole somma di denaro per evitare nuove e dispendiose guerre. I Vallisneri non sono riusciti a mettere le mani sul commercio del sale, ma in ogni caso hanno realizzato una discreta somma di denaro con uno sforzo minimo. Nel 1346 i Visconti, duchi di Milano, entrano in possesso di Parma e senza perdere tempo ridimensionano il potere delle bande dei Vallisneri che imperversano, pi\u00f9 o meno indisturbate, nell'alto Appennino. Impongono loro soprattutto di smetterla di vessare le genti della loro terra, ma essi in un crescendo di alleanze, facendo buon viso a cattiva sorte, aumentano in maniera subdola la loro potenza, nel 1441 ricomprano Succiso e Miscoso con le loro terre, ai Visconti. Nel frattempo i Vallombrosiani non accettano di essere vessati continuamente dai Vallisneri ed interrompono il commercio del sale, Badia Cavana verr\u00e0 abbandonata nel volgere di pochi decenni. Il 14 aprile 1448, il neonato Comune di Parma decide di farla finita coi Vallisneri, ormai diventati scomodi a molti ed aver cagionato enormi danni alle valli montane allontanando commerci e pellegrini, saccheggiando corti e borghi, attaccando il castellaro di Vairo distruggendolo completamente.\nTizzano nell'organizzazione militare farnesiana.\nIl territorio del Ducato di Parma era diviso in dieci \"terzi\", quelli parmensi erano: Parma, Colorno, Busseto, Borgo San Donnino, Belforte e Tizzano. Nel \"terzo\" di Tizzano, oltre alla compagnia facente parte della \"divisione d'infanteria forense\", vi era un colonnello che aveva un \"Salario mensuale a moneta di Parma\" di L. 157,10; un capitano aiutante che percepiva L. 80 al mese ed un capitano delle Corti di Monchio che percepiva L. 40 al mese. Vi erano anche compagnie di soldati a cavallo: corazzieri di Parma, carabinieri di Parma, Colorno, Borgo San Donnino, Busseto, Cortemaggiore, Belforte e Tizzano, i quali \"\u00e0nno l'obbligo, senza stipendio, di mantenere del proprio armi e cavallo\". Il 7 maggio 1736, il colonnello di Tizzano Giovanbattista Chiesa giur\u00f2 fedelt\u00e0 al nuovo governo austriaco.\nOnorificenze.\nIl Comune di Tizzano Val Parma \u00e8 tra le citt\u00e0 decorate al valor militare per la guerra di liberazione, insignito il 5 ottobre 1994 della medaglia di bronzo al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nI comuni nel territorio tizzanese nel 1415.\nComune di Fontanafredda.\nPrendendo sempre come spunto la preziosissima fonte del \"Estimo del Sale\" del 1415, leggiamo che in tale anno era \"ministralem\", cio\u00e8 responsabile del Comune, Guilielmus de Garsiis che abita in una casa di paglia, o coperta di paglia con struttura in legno alla moda dei barbari post-romani, con la moglie Andriola ed i figli Iohanes, Iohana Baptista e Masina. La loro casa ha un pezzo di terreno circostante ed un orto, posseggono due biolche di pascolo sul monte Caio ed altre due biolche lavorate a Fontanafredda, dove hanno anche un pezzo di terra a canneto, o giuncaia. Secondo il redattore del testo, posseggono anche delle \"massariciis\" (attrezzi e mobili) di un certo valore e di una certa consistenza, oltre che possedere un paio di mucche con un vitello, due pecore, una capra e due maiali.\nZanetus de Fontanafrigida abita con il figlio Anthonius, con la seconda moglie Elena dalla quale ha avuto due figlie, Maria ed Andriola. Abitano in una casa in muratura con terreno circostante ed orto, posseggono un pezzo di terra a pascolo sul monte Caio e due pezzi di terra coltivati. Posseggono una buona dotazione di attrezzi e mobili, una mucca, un bue, tre pecore, due capre e un maiale.\nIacopina \u00e8 vedova di Pedrezoli de Aradis de Musaria (Musiara), ha tre figli: Anthonius, Catherina e Margarita. Nessuna notizia specifica sulla loro casa, dal valore stimato deve essere di paglia o legno, praticamente priva di mobili ed attrezzi. Hanno un pezzo di terreno adibito a pascolo che circonda la casa, un pezzo di terreno boschivo, di scarso valore, una vacca con un vitello, tre pecore ed un maiale con tre porcellini.\nLaurentius Fontana vive con la moglie Cortesia ed il figlio Georius in una casa di paglia con terreno circostante. Posseggono un pezzo di terreno adibito a pascolo sul monte Caio ed un pezzo di terra coltivato, attrezzi e mobili di valore medio. Gerardus de Toresanis (Tizzano) vive con la moglie Andrea (Domina Andrea), con il figlio Zaninus e con sua moglie Maria dalla quale ha avuto due figli: Iacominus e la neonata Magdalena. Hanno una casa con fienile e terreno circostante, con l'orto. Hanno anche loro un pezzo di pascolo sul monte Caio e due pezzi di terra coltivati, oltre ad essere proprietari di quattro biolche lavorative ed un appezzamento di una biolca e mezza, ambedue situati a San Michele Tiorre. Posseggono due muli, un asino, una mucca ed un bue.\nAlbertus de Andreis vive con la moglie Symonia e le figlie Iacobina e Catherina, abitano in una casa in muratura, coperta di fasci di paglia con un terreno circostante, l'orto ed un terreno coltivato. Hanno un terreno adibito a pascolo sul monte Caio, pochi mobili e attrezzi, due mucche, due maiali e due capre. Pedrezolus de Aradis, probabilmente omonimo dell'ex marito di Iacopina da Musiara, vive con la moglie Maria e la figlia Agnes, vive in una casa in muratura e coperta di lastre di pietra, possiede un pezzo di terreno in localit\u00e0 Campo Lasso, un terreno a Fontanafredda ed un pascolo sul monte Caio, attrezzi e mobili di scarsissimo valore, una mucca col vitello, quattro pecore, cinque capre e un maiale.\nIohanes de Armanis \u00e8 mezzadro della chiesa di Fontanafredda, vive con la moglie Philippina, non hanno figli. Posseggono tre biolche di terra lavorativa, attrezzi e mobili e due mucche. Copellinus de Fontanafrigida \u00e8 sicuramente un benestante, abitava nella casa torre di Fontanafredda ora demolita, con la moglie Erisa, il figlio Pietro con la moglie Iohana ed i loro figli Anthonia, Catherina, Iohanes, Christoforus e Anthonius. L'altro figlio di Copellinus si chiama Gerardus, sua moglie Albertina che ha gi\u00e0 un figlio Symonetus. Altro figlio di Copellinus \u00e8 Anthoniolus, che \u00e8 sposato con Bartholina ed hanno una figlia, Francisca. Abitano in una casa in muratura coperta con lastre di pietra, posseggono quasi trenta biolche di terra, una vigna, una seconda casa coperta a coppi con terreno circostante, buone attrezzature, due mucche con due vitelli e due muli.\nVi sono altre famiglie che hanno case non censite, probabilmente prive di valore, con pochi terreni. Iohannes Petri, con la moglie Ziliola, \"Habet bona immobilia, videlicet domus et terras\", ma il valore indicato \u00e8 scarso. Bertholinus de Bovis con la moglie Iacobina, sono mezzadri di Iohanis de Lalatha, mentre Rombellus de Canigis con la moglie Nastasia ed il figlio Iacopinus, posseggono solo una casa e pochi attrezzi e mobili, il tutto di scarso valore. Camporetus de Camporellis (forse da Carpaneto), con la moglie Iohana ed il figlio Iohanetus con la moglie, vivono in una casa non descritta e posseggono due appezzamenti di terreno: uno a prato, l'altro lavorativo, il tutto di discreto valore, compreso attrezzi, mobili e due mucche.\nComune di Albazzano.\nIl toponimo \"Albazano\" o \"Alba\u00e7ano\", che gi\u00e0 aveva la pronuncia \"Alba\u00e7\u00e0n\", ci richiama alla conquista da parte dei Franchi dell'VIII secolo ed alla successiva immigrazione dalla Francia. Anche nella Pieve di Tizzano \"Il clocher-porche \u00e8 confrontabile (a livello solo comparativo) con le tipologie dell'area borgognona del XI-XII secolo\" \u00e8 ci\u00f2 che afferma Alessandra Leporati nel suo interessantissimo e prezioso volume \"Le Chiese di Tizzano Val Parma\" (1989), quindi un'influenza non solo linguistico-toponomastica ma anche riscontrabile nell'architettura. Non ho citato a caso la Pieve di Tizzano, in quanto essa ricadeva nel comune di Albazzano, che spingeva i suoi confini fino alla Costa, dove iniziava il comune di Fontanafredda.\nPrimo Cittadino, \"ministralem\" del Comune era Cristoforus de Monte ministralis, benestante, viveva con la moglie Divita nella localit\u00e0 di Monte Ministrale, in una casa in muratura e coperta con lastre di pietra, possedeva mezza biolca di vigneto, oltre a tre biolche di terreno lavorativo, un appezzamento boschivo di discreto valore, una manza, una mucca, una scrofa e due maiali, quattro capre e tre pecore.\nPetrus de Monte tabernarius, localit\u00e0 identificata come stazione di posta romana (tabellarius) che doveva trovarsi sulla Strada delle cento miglia, nella frazione della Costa, sull'incrocio della strada che porta a Reno, quindi al guado nel torrente Parma e dalla parte opposta la strada che scende verso la localit\u00e0 di Cozzo, quindi al guado sul torrente Parmossa. Petrus vive con la moglie Anthonia, la figlia Andriola ed un figlio del quale non ci \u00e8 pervenuto il nome. Vivono in una casa in muratura con il tetto in lastre di pietra, posseggono cinque biolche di terra e mezza biolca di vigna, due buoi e due maiali.\nLarietus de la Casa vive con la madre Guielina e con la sorella di lui Gerardina che ha un figlio del quale non ci \u00e8 pervenuto il nome. Posseggono una casetta in muratura e con il tetto in lastre di pietra, una biolca abbondante di terra, due capre, un maiale, due buoi e dieci pecore. Seguono un elenco di mezzadri di un certo Iohannis de Lalata, tutti hanno una casa ed hanno un po' di terra da coltivare e qualche animale. Tali famiglie sono: Iacopinus de Aveto; Symon de Caciis con la moglie Maria; Michael de Albazano con la moglie Gerardina, il loro figlio Petrus con la moglie Catherina ed il figlioletto Ilarius; Iohanes Comelli, con la moglie Lucia ed il loro figlio Petrus ed il fratello di Iohanes, Doninus; Iohanetus de Albazano con la moglie Anthonia (probabilmente la seconda moglie) in quanto la figlia Dominica sembra dal testo solo prole di Iohanetus, mentre gli altri due, Christoforus ed il piccolo Franciscus risultano figli di entrambi.\nIlarius de Cusa \u00e8 mezzadro del \"presbiter\" di Albazano, con la moglie Francisca il loro figlio Christoforus e la sorella di Ilarius.\nSymonetus de Cassanis \u00e8 mezzadro di Branchi de Cassanis che abita a Pupilio (Poviglio), con la moglie Margarita, anche lei seconda moglie in quanto i figli Petrus e Lucia figurano come prole del solo Symonetus. Franceschina de la Ch\u00e0, Capeletus Bosius e Maria de Missadego vivono soli, in misere case con poca terra, nessun animale e pochissimi attrezzi, forse sono anziani.\nTradizioni e folclore.\nLa festa di San Matteo sul Caio.\nIl culto di San Matteo ha origini antichissime, l'eremo Sul Monte Caio era tenuto dai Monaci Benedettini dell'Abbazia di San Giovanni a Parma fin dal 1230, come la chiesa di San Giorgio a Fontanafredda. Un valido aiuto ed una tappa per il riposo dei pellegrini che salivano sul Caio provenienti o diretti a Roma, lungo il percorso dell'antica Strada delle cento miglia la via romana che collegava Parma a Luni. Antichissime sono anche le origini della festa che salutava l'estate ed i suoi verdi pascoli montani lasciando il posto alle mille tonalit\u00e0 dei colori autunnali. Il grande piano erboso posto oltre quota 1400\u00a0m. s.l.m. da tempi immemori \u00e8 luogo di appuntamento di genti provenienti dalla val Parmossa, val Parma, val d'Enza, val Cedra, val Bratica e val bardea che il 21 settembre si radunano attorno ai fuochi che salutavano il migrare delle mandrie e delle greggi verso valle a svernare nelle stalle. Il convergere di antiche strade verso questa meta ne testimonia l'importanza attraverso i tempi, oltre che strategico-militare, anche culturale e ludica, dai \"saturnali\" romani, dove schiavi e padroni invertivano i ruoli, festeggiati dal 17 al 23 settembre, alle moderne e chiassose feste percorse dai mezzi a motore. San Matteo al Caio \u00e8 una delle pochissime feste che ha mantenuto intatto nei secoli il suo fascino.\nIl trambusto di San Martino.\nEra consuetudine far terminare i contratti di mezzadria il giorno 11 novembre giorno dedicato a San Martino. Va ricordato che il giorno che coincide con il 12 novembre del nostro calendario era dedicato alle feste in onore del Dio Giove che era anche arbitro delle controversie, quindi anche della regolazione dei contratti. In detto giorno si caricavano le masserizie sul carro, si facevano uscire gli animali dai recinti e si partiva per la nuova destinazione, non senza disagio vista anche le pessime condizioni atmosferiche che a volte accompagnavano i traslochi, ma vi era la necessit\u00e0 di scegliere un periodo nel quale si chiudevano i raccolti e di conseguenza i contratti. Unica eccezione fu nel 1737, quando un'ordinanza degli Stati Parmensi proibiva ogni trasloco, soprattutto di bestiame, visto lo scatenarsi di una terribile epidemia bovina che era necessario tenere sotto controllo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAmbiente.\nErbe medicinali.\nSui poggi incolti, aridi ed assolati delle nostre valli \u00e8 possibile trovare lo straordinario Foeniculum Vulgare Miller, conosciuto come finocchio selvatico. Di questo regalo della Natura, Santa Ildegarde di Bingen (1098-1179, Badessa, Santa e Mistica) scriveva: \"Il finocchio ha un piacevole colore e non \u00e8 n\u00e9 di natura secca n\u00e9 fredda. Se lo si mangia crudo non nuoce. E comunque lo si mangi rende allegro l'uomo e gli conferisce un piacevole calore e un buon sudore e favorisce la digestione. Anche il suo seme \u00e8 di natura calda ed \u00e8 utile per la salute dell'uomo quando \u00e8 aggiunto nei farmaci ad altre erbe. Infatti a chi mangia quotidianamente del finocchio o i suoi semi a digiuno si riducono il muco cattivo o le putrefazioni in lui e scaccia l'odore cattivo del suo alito e porta i suoi occhi a vedere bene, (conferendo ad essi) buon calore e buone forze\". Pianta di genere maschile, legata al pianeta Mercurio ed alle divinit\u00e0 Dioniso e Prometeo.\nHa come elemento il fuoco. Negli usi rituali, il tirso cos\u00ec come appare nelle cerimonie dionisiache, spesso era preparato con gambi di finocchio selvatico e con pigne legate alle estremit\u00e0. Le antiche superstizioni insegnavano che mettere un pezzetto di finocchio nella scarpa sinistra protegge dalle punture di insetti, seminato attorno alla casa dona protezione, appeso alle porte ed alle finestre allontana gli spiriti malvagi. Nell'erboristeria moderna, la pianta erbacea biennale e perenne del finocchio selvatico viene usata per i disturbi gastro-intestinali, riduce la flatulenza, masticare i semi scaccia l'alito cattivo. Ad esperienza dello scrivente, il finocchio selvatico \u00e8 ottimo come base per i liquori d'erbe, si pu\u00f2 ottenere un ottimo liquore, con un delicato sapore di anice, anche mettendolo in infusione singolarmente."}
{"id": "29582", "revid": "1543377", "url": "https://it.wikipedia.org/wiki?curid=29582", "title": "Tornolo", "text": "Tornolo (pronuncia \"T\u00f3rnolo\", : ; \"T\u00f9rneru\" in ligure e \"Tornol\" in dialetto parmigiano) \u00e8 un comune italiano di abitanti della provincia di Parma. \u00c8 il comune dell'Emilia-Romagna pi\u00f9 vicino al mar Ligure, infatti la frazione di Santa Maria del Taro si trova solo a 35\u00a0km dal mare.\nGeografia fisica.\nTerritorio.\nIl comune di Tornolo si trova in Val di Taro a circa 90\u00a0km da Parma. Il territorio comunale si sviluppa attorno al fiume Taro comprendendone anche le sorgenti poste sul versante meridionale del monte Penna, poco a nord dell'abitato di Santa Maria del Taro. Il fiume ha sempre rivestito un ruolo di primaria importanza nell'economia del territorio non solo per la pesca, ma anche perch\u00e9 fornisce elettricit\u00e0. I rami sorgentizi del fiume Taro, infatti, alimentano un bacino che fornisce l'acqua tramite condotte forzate alla centrale idroelettrica di Strinabecco, attiva gi\u00e0 dal lontano 1919.\nInteramente montuoso il territorio presenta escursioni altrimetriche considerevoli, passando dai 475 m.s.l.m lungo il fiume Taro al confine con il comune di Bedonia ai 1735 m.s.l.m della vetta del monte Penna, con un'escursione di 1260 metri complessivi. Il capoluogo \u00e8 posto ad un'altezza di 620 m.s.l.m in posizione panoramica poco a sud del fiume Taro.\nLa forma del territorio comunale \u00e8 particolare ricordando le ali di farfalla: la parte a est comprende il capoluogo e le frazioni di Tarsogno e Casale Val Taro, mentre la parte a ovest, al confine con la citt\u00e0 metropolitana di Genova, la frazione di Santa Maria del Taro. Il punto di minima larghezza del comune coincide con la porzione di territorio dove il confine provinciale e regionale abbandona il crinale per attestarsi sul fiume Taro.\nIl territorio \u00e8 in larga parte coperto di boschi, lasciando spazio al coltivo solo in prossimit\u00e0 dei centri abitati e alle quote inferiori. Tornolo fa parte della Comunit\u00e0 Montana Valli del Taro e del Ceno insieme ad altri comuni parmensi e fa parte dell'itinerario gastronomico della Strada del Fungo Porcino di Borgotaro. Il comune confina a nord con i comuni parmensi di Bedonia e Compiano, a est con il comune di Albareto, a sud con il comune di Varese Ligure, situato in provincia di La Spezia, e con i comuni appartenenti alla citt\u00e0 metropolitana di Genova di Borzonasca e Mezzanego, mentre a ovest confina con il territorio di Santo Stefano d'Aveto.\nClima.\nSituato nell'alta Val di Taro, il comune di Tornolo gode di un clima caldo e temperato caratterizzato da inverni piuttosto rigidi ed estati calde. La temperatura media annua \u00e8 di circa 11,3\u00a0\u00b0C, il mese pi\u00f9 caldo \u00e8 luglio con una media di 20,7\u00a0\u00b0C, il pi\u00f9 freddo gennaio dove in media si hanno 2,2\u00a0\u00b0C.\nLa piovosit\u00e0 media annua si attesta intorno agli 913\u00a0mm, le precipitazioni pi\u00f9 intense avvengono in autunno, soprattutto in ottobre e novembre, mentre i periodo pi\u00f9 secco \u00e8 l'estate anche se l'orografia e la posizione del territorio \u00e8 tale da garantire anche nei mesi estivi una discreta piovosit\u00e0.\nDi seguito si riporta una tabella riassuntivi dei principali dati meteorologici:\nOrigini del nome.\nL'origine del toponimo non \u00e8 del tutto chiarita, una prima ipotesi avanzata da alcuni studiosi \u00e8 che il nome derivi dal latino \"turnus\" cio\u00e8 tornio, secondo altri invece \u00e8 pi\u00f9 verosimile che il nome derivi dal medioevale \"turna\", indicante un'unit\u00e0 di misura o addirittura dal termine \"torno\" indicante una collina dolce dalla forma tondeggiante.\nStoria.\nOccupato da insediamenti dei Liguri in epoca preromana.\nFin dall'epoca longobarda nella zona vi operano i monaci dell'Abbazia di San Colombano di Bobbio, il territorio con vari possedimenti era inserito nel grande feudo reale ed imperiale monastico; l'area dell'abitato venne fortemente influenzata dalla presenza dei monaci dell'abbazia di Bobbio che realizzarono vari insediamenti fra i quali quelli di Tornolo (\"Turnelli\") e di Santa Maria del Taro. Nella prima met\u00e0 del IX secolo il re d'Italia e futuro imperatore del Sacro Romano Impero Lotario I conferm\u00f2 ai monaci di Bobbio i diritti sul territorio e della corte di Calice (Bedonia), in cui era inserita la corte di Tornolo, menzionata nell'833 nelle \"Adbreviationes\" dell'abate Wala tra i possedimenti del monastero. La corte di Tornolo compare fra i possedimenti bobbiesi ancora alla fine del X secolo..\nFra il XII e il XIII secolo il territorio fu suddiviso fra il monastero di San Savino e l'abbazia di Borzone (Santa Maria del Taro). Numerose famiglie vantarono diritti sul territorio: i Malaspina, i Fieschi e infine i Landi i quali lo incorporarono nello Stato Landi seguendone il destino quando nel 1682 fu ceduto da Andrea III Doria Landi ai Farnese. Dal 1682 in poi Tornolo condivise le sorti del Ducato di Parma e Piacenza del quale era entrato a far parte.\nMonumenti e luoghi d'interesse.\nArchitetture religiose.\nChiesa di San Bernardino da Siena.\nEdificata originariamente in epoca medievale, la chiesa fu completamente ricostruita in stile barocco nel XVII secolo; arricchita del campanile intorno alla met\u00e0 del XVIII secolo e della facciata neoclassica nel 1804, fu interamente restaurata nel 2006; al suo interno il luogo di culto \u00e8 ornato con affreschi e pregevoli stucchi, tra cui in particolare quelli della terza cappella di sinistra raffiguranti i \"Misteri del Rosario\", risalenti all'incirca alla fine del XVII secolo o agli inizi del XVIII.\nSantuario della Madonna del Carmine.\nEdificato a Tarsogno a partire dal 1833 sui resti di una cappella dedicata alla Madonna delle Grazie, il santuario neoclassico fu completato nel 1870 con la costruzione del portico antistante alla facciata e riccamente decorato nel 1933 in occasione del centenario della sua fondazione; al suo interno la struttura conserva i grandi affreschi novecenteschi dipinti da Luciano Ricchetti; nella cappellina esterna \u00e8 ospitato un antico bassorilievo in marmo bianco di Carrara, dipinto con l'effigie della \"Madonna del Carmelo\" realizzata da Giuseppe Girardi, detto Giroldi.\nSantuario della Nativit\u00e0 di Maria Vergine.\nEdificato originariamente nell'VIII secolo dai monaci dell'abbazia di San Colombano di Bobbio, il luogo di culto di Santa Maria del Taro fu completamente ricostruito prima del 1150; elevato a santuario nel 1259, fu restaurato tra il 1393 e il 1399; affidato in gestione nel 1536 al clero secolare, fu abbattuto e riedificato in stile barocco tra il 1807 e il 1834 e arricchito del campanile tra il 1837 e il 1843; decorato con quattro statue in marmo nella facciata, il tempio \u00e8 ornato internamente con affreschi realizzati nel 1945 da Romeo Muse; l'edicola sull'altare maggiore accoglie una statuetta tardo-quattrocentesca raffigurante la \"Madonna col Bambino\", donata secondo la tradizione dalla santa Caterina Fieschi Adorno.\nOratorio di San Rocco.\nCostruito probabilmente intorno alla met\u00e0 del XVI secolo per volere di una confraternita, il piccolo oratorio rinascimentale fu internamente restaurato nel 2005; l'edificio conserva l'altare maggiore con ancona barocca.\nOratorio di San Rocco.\nEdificato a Tarsogno nel 1634 in segno di ringraziamento per la fine della peste del 1630, il piccolo oratorio fu arricchito con un ampio porticato neoclassico nel 1867; al suo interno \u00e8 collocato l'altare maggiore con ancona barocca, contenente una nicchia con la statua di \"San Rocco\".\nAltro.\nPonte dei Priori.\nIl ponte dei Priori \u00e8 un ponte in pietra sul fiume Taro costruito nella localit\u00e0 di Santa Maria. Di origini medioevali consta di due arcate in pietra e di un pilone centrale rinforzato con bastioni a forma di triangolo. \u00c8 situato appena a monte della confluenza nel fiume Taro del suo primo affluente: il torrente Tarola. Il ponte, soggetto alle piene rovinose del fiume, \u00e8 stato pi\u00f9 volte ristrutturato, gi\u00e0 nel 1765 il priore Ferioli si prodigava nell'interesse degli abitanti affinch\u00e9 la seconda arcata del ponte venisse restaurata. L'ultimo intervento di consolidamento \u00e8 stato realizzato nel 2010.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2014 la popolazione straniera residente era di 25 persone, pari al 2,47% della popolazione comunale. Le nazionalit\u00e0 sono complessivamente 7; quelle maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nTornolo possiede due scuole dell'infanzia, collocate nelle frazioni di Santa Maria del Taro e Tarsogno, due scuole primarie collocate sempre nelle frazioni di Santa Maria e Tarsogno e una scuola media, solo a Tarsogno.\nBiblioteche.\nNel comune di Tornolo \u00e8 presente anche una biblioteca.\nGeografia antropica.\nFrazioni.\nNel territorio insistono quattro localit\u00e0 principali: il capoluogo, Casale Valtaro, Santa Maria del Taro e Tarsogno, a loro volta centri di aggregazione di altre localit\u00e0 minori. Nello specifico afferiscono: \nEconomia.\nL'economia del territorio si fonda sul'agricoltura che prevalentemente produce foraggi, frumento e cereali e sulla zootecnia dove prevalgono gli allevamenti di bovini e quelli avicoli. Il settore secondario si basa su imprese che lavorano nell'ambito delle costruzioni e nel settore alimentare, mentre nel manifatturiero \u00e8 degna di menzione una storica fabbrica di sedie e nell'artigianato la lavorazione della pietra.\nIl settore terziario si compone di attivit\u00e0 di servizio e distribuzione, compreso quello bancario e farmaceutico, sufficiente per i fabbisogni della popolazione locale mentre per quanto concerne il turismo, Tornolo possiede strutture ricettive adatte alla ristorazione e al soggiorno.\nInfrastrutture e trasporti.\nStrade.\nLe strade principali che attraversano il territorio sono 2: la SP3 di Borgonovo che mette in comunicazione Campi d'Albareto col confine ligure costeggiando il Taro, e la SP523 del Colle di Centocroci da Sestri Levante a Berceto.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29583", "revid": "123406518", "url": "https://it.wikipedia.org/wiki?curid=29583", "title": "Torrile", "text": "Torrile (\"Toril\" in dialetto parmigiano) \u00e8 un comune italiano sparso di abitanti della provincia di Parma in Emilia-Romagna, nella zona nord-orientale della bassa parmense. La sede comunale non si trova nella localit\u00e0 omonima ma nella frazione di San Polo, il paese pi\u00f9 popoloso del territorio, sede delle maggiori industrie, dove \u00e8 presente anche la stazione ferroviaria.\nFa parte dell'Unione Bassa Est Parmense.\nGeografia antropica.\nFrazioni.\nSan Polo (sede comunale), Gainago, San Siro, Sant'Andrea, Frara, Bezze, Vicomero, Borgazzo, Rivarolo, Torrile.\nIndustrie.\nNel comune \u00e8 presente un importante polo industriale nei pressi di S. Polo, nel quale ci sono numerose ditte, tra cui alcune multinazionali: Erre\u00e0, GlaxoSmithKline e Mercurio.\nMonumenti e luoghi d'interesse.\nI monumenti d'interesse storico presenti nel comune si trovano principalmente nella frazione di Gainago.\nPieve di San Giovanni Battista.\nInnalzata probabilmente fra la fine dell'XI e l'inizio del XII secolo, la pieve fu ricostruita in stile romanico alla fine del XIII secolo; nel 1744 l'edificio fu completamente ristrutturato in forme neoclassiche, conservando intatta solo la zona absidale; nel 1932 la facciata fu ricostruita in stile neoromanico, mentre sulla navata destra interna furono riscoperti alcuni affreschi risalenti alla ricostruzione duecentesca e due figure maschili dipinte nel XVI secolo.\nChiesa parrocchiale di San Biagio.\nLa chiesa parrocchiale di Torrile fu ricostruita in forme neoclassiche nel XIX secolo, ma le sue origini sono ben pi\u00f9 antiche.\nVilla Balduino-Serra.\nI terreni che attualmente fanno parte della propriet\u00e0 Balduino-Serra furono, il 19 giugno 1438, acquistati da Antonio Cantelli da Barnaba Aliotti. Ulteriori terreni furono annessi a seguito di eredit\u00e0 (famiglia Zandemaria) ma nell'Ottocento questa propriet\u00e0 soccombe ai debiti e viene ceduta (25 giugno 1879) dal conte Girolamo Cantelli a Giuseppe Balduino, figlio di banchieri e armatore genovese. La villa in seguito sub\u00ec cambiamenti perci\u00f2 venne abilmente ristrutturata, e da grande casa di campagna divenne una villa degna di quel nome. Ora \u00e8 circondata da un parco ultracentenario, voluto proprio da Giuseppe Balduino, e meticolosamente curato dalla famiglia Balduino.\nLa Torre.\nAdottata come simbolo del comune, non si trova a Torrile ma a Gainago, \u00e8 una torre duecentesca voluta dal monastero di Valserena, che amministrava quei territori. In quella torre, che \u00e8 il pi\u00f9 vecchio monumento presente nel comune, nacque il cardinale Gerardo Bianchi. La Torre si trova da anni nei terreni appartenenti alla tenuta Balduino-Serra.\nAree naturali.\nVicino al capoluogo Torrile si trova l'oasi naturale della LIPU, e il pittoresco greto del torrente Parma."}
{"id": "29585", "revid": "287204", "url": "https://it.wikipedia.org/wiki?curid=29585", "title": "Trecasali", "text": "Trecasali (\"Tricas\u00e8\" in dialetto parmigiano) \u00e8 stato un comune di 3.413 abitanti della provincia di Parma. Dal 1\u00ba gennaio 2014 \u00e8 confluito nel nuovo comune di Sissa Trecasali.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29586", "revid": "124811596", "url": "https://it.wikipedia.org/wiki?curid=29586", "title": "Cervaro (comune)", "text": "Cervaro \u00e8 un comune italiano di abitanti della provincia di Frosinone nel Lazio.\nGeografia fisica.\nTerritorio.\nIl centro storico di Cervaro \u00e8 collocato in panoramica sulla piana cassinate; da qui si diparte la strada provinciale Cervaro-Viticuso.\nIl territorio comunale \u00e8 ricco di vegetazione e include vette superiori ai 1000 m che talvolta portano neve anche al paese. Il colle Aquilone, 1.268 m, domina Cervaro: . Si uniscono a quest'ultimo il Monte Rachis, Monte Porchio (284 m), Monte Chiaia (452 m) e Monte Trocchio (428 m).\nNumerosi sono i corsi d'acqua che solcano il territorio di Cervaro, come il Rio Ascensione e S. Stefano che discendono dal Monte Aquilone. Mentre, dal Monte Rachis sorge il torrente Acquacandida . A est della Casilina, infine, troviamo il Torrente del Faio che da Santa Maria di Trocchio va poi a sfociare nel Garigliano.\nClima.\nClassificazione climatica: zona D, 1527 GR/G\nStoria.\nOrigini leggendarie.\nUna leggenda vuole che Enea, approdato presso Gaeta, si sia diretto verso l'interno fondando varie citt\u00e0, tra le quali spiccava Cervaro.\nCi sono giunte due tradizioni popolari che spiegano l'origine del toponimo: la prima racconta del giovane patrizio Tertullo che nel VI secolo, cercando di difendere la citt\u00e0, fu ucciso dai Goti; il giovane fu sepolto presso un altare per sacrifici posto in una zona aspra, chiamato l\"'Acerba ara\", espressione trasformatasi poi in Cervaro. La seconda racconta di un cervo bianco che usava pascolare sul monte Pesculum, dove nacque l'acropoli e poi il castello; il cervo \u00e8 effigiato sullo stemma comunale.\nVicende storiche.\nNell'alto medioevo, l'abate di Montecassino Petronace fece erigere un castello detto \"Castrum Cerbari\".\nNel 757 vi si ritir\u00f2 come monaco benedettino il re longobardo Rachis, che vi fond\u00f2 una piccola comunit\u00e0 monastica ispirata al culto mariano e alla coltivazione dell'ulivo.\nI Saraceni, stabilitisi alle foci del Garigliano (880), assaltarono e diedero alle fiamme il monastero di Montecassino il 4 settembre dell'883. Per anni, fino alla battaglia del Garigliano (915) in cui gli infedeli furono rigettati in mare, tutto rimase incolto e devastato.\nI monaci tornarono nel 949, trovando le terre deserte e disabitate dato che le incursioni saracene non risparmiarono nulla. La popolazione contadina era fuggita o era stata massacrata dalle scorribande degli infedeli. Solo piccoli gruppi erano sopravvissuti: uno di quelli si era dato una difesa inespugnabile sulla rocca \"Torroculum\", l'odierno monte Trocchio sul quale cocuzzolo si vedono i resti della fortezza.\nPer lo spirito battagliero ed indomito i tenutari della fortezza che dopo il 915 si insediarono sulla collina di \"castrum cerbarii\", poi \"Cerbarium\" e quindi \"Cervaro\", furono sempre una spina nel fianco della Badia di Montecassino. La comunit\u00e0 monastica ristabilitasi a Montecassino ritenne poco opportuno lasciare le terre di sua propriet\u00e0 infruttuose ed incolte e cos\u00ec pens\u00f2 di ripopolare le zone del cassinate chiamando agricoltori dalle regioni vicine che non avevano terre da coltivare.\nPer maggiormente invogliarli, data la miseria dilagante, concessero a quelli disposti a venire grandi appezzamenti di terreno a condizioni assai vantaggiose. Si inserisce cos\u00ec nella storia l'Abbazia benedettina di Calena con annessa una chiesa, chiamata appunto Santa Maria di Calena che nel 1059, durante il Concilio di Melfi, il principe normanno Riccardo d'Aversa don\u00f2 al potente abate Desiderio di Montecassino.\nSuccessivamente, Cervaro fu importante centro artigianale, rinomato in particolare per l'oreficeria.\nAlla fine dell'Ottocento nel territorio si svilupp\u00f2 il fenomeno del brigantaggio, e numerose furono le ribellioni e saccheggi.\nCervaro nel corso della seconda guerra mondiale venne liberata il 12 gennaio 1944 dalla 34 divisione americana. Costitu\u00ec l'avamposto dei generali delle forze alleate durante la battaglia di Montecassino, ospitando i generali statunitensi Clark, Devers, Alexander, Eaker e Freyberg). In seguito ai bombardamenti venne distrutto al 98% e fu insignito della medaglia d'argento al merito civile.\nSociet\u00e0.\nReligione.\nLa popolazione professa per la maggior parte la religione cattolica e afferisce alla diocesi di Sora-Cassino-Aquino-Pontecorvo, ma fino all'anno 2014 faceva parte dell'abbazia territoriale di Montecassino.\nLingue e dialetti.\nIl dialetto di Cervaro si caratterizza per alcune peculiarit\u00e0. Dopo che i Saraceni assaltarono e diedero alle fiamme il monastero di Montecassino il 4 settembre del 883, tutto rimase incolto e devastato: pertanto, la comunit\u00e0 monastica ristabilitasi a Montecassino ritenne poco opportuno lasciare le terre di sua propriet\u00e0 infruttuose ed incolte e cos\u00ec pens\u00f2 di ripopolare le zone del cassinate chiamando agricoltori dalle regioni vicine che non avevano terre da coltivare.\nA causa del collegamento tra le due comunit\u00e0 benedettine di Montecassino e dell\u2019ex monastero benedettino di Calena, presso Peschici - il cui possesso da parte della Badia cassinese \u00e8 attestato da numerose bolle papali datate dal 1097 al 1474 - alcuni nuclei familiari di contadini dell'entroterra pugliese attraversarono la gola tra monte Sammucaro e l'Aquilone ed approdarono nelle terre promesse dal monastero di Montecassino, trovando terre collinari simili alla Murgia coltivabili a oliveti, prive di umidit\u00e0 e nebbia che soffocava il cassinate; Cervaro e la sua signoria ebbero cos\u00ec nuovi contadini, che contribuirono al ripopolamento dell\u2019area.\nCi\u00f2 ha fatto s\u00ec che il dialetto locale acquisisse alcune caratteristiche riconducibili ai dialetti pugliesi e molisani: esso pertanto differisce in parte dal vicino cassinate per la presenza dei cosiddetti \u201dfrangimenti vocalici\u201d.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 332 imprese operanti nel territorio comunale, che rappresentavano lo 0,99% del totale provinciale (33.605 imprese attive), hanno occupato 747 addetti, lo 0,70% del dato provinciale; in media, ogni impresa nel 2015 ha occupato poco pi\u00f9 di due addetti (2,26).\nInfrastrutture e trasporti.\nFerrovie.\nCervaro \u00e8 servita dalla stazione di Stazione di Fontanarosa-Cervaro. La stazione non viene utilizzata dal pubblico da almeno il 1991.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Cervaro pass\u00f2 dalla provincia di Caserta a quella di Frosinone.\nAltre informazioni amministrative.\nIl comune fa parte dell'Unione dei comuni delle Mainarde e della Comunit\u00e0 montana Valle del Liri\nSport.\nTennis.\n\u00c8 presente un circolo affiliato alla Federazione Italiana Tennis: \"ASD Le Querce Tennis Club\".\nImpianti sportivi.\nCampo da calcio \"Luigi Canale\" con pista di atletica e due campi, uno da tennis e uno da calcetto.\nPalazzetto dello sport in localit\u00e0 medaglia d'oro, .\nCampo di bocce. In prossimit\u00e0 della piazza principale e della villa comunale."}
{"id": "29587", "revid": "1543377", "url": "https://it.wikipedia.org/wiki?curid=29587", "title": "Valmozzola", "text": "Valmozzola (IPA: , \"Valm\u00f9sla\" in dialetto parmigiano) \u00e8 un comune italiano sparso di 517 abitanti della provincia di Parma in Emilia-Romagna. La sede comunale si trova nella localit\u00e0 Mormorola.\nSecondo i dati ISTAT di novembre 2018 risulta essere il comune meno popolato della provincia.\nStoria.\nLa storia antica della Val Mozzola \u00e8 legata alla storia della rocca di Gusaliggio del feudo degli Obertenghi, una delle principali dinastie del medioevo, dalla quale derivarono le famiglie Estense, Malaspina e Pallavicino.\nFin dall'epoca longobarda il territorio fu una pertinenza monastica dell'abbazia di San Colombano di Bobbio con il possedimento della corte di \"Medei\", inserita nel grande feudo reale ed imperiale monastico bobbiese con le celle monastiche di Mozzola (\"Mozolano\" o Mezolano\") e di Mariano, che per\u00f2 era inserita nella corte di Torresana (\"Turris\") oggi Borgo Val di Taro.\nNei pressi vi erano i collegamenti della via degli Abati, percorsa dagli abati di Bobbio per raggiungere la marittima e Roma. Il culto di san Colombano sorse e fior\u00ec con la cappella del castello di Gusaliggio dedicata al santo irlandese. Non lontano dalla rocca di Gusaliggio sorse tra il IX e X secolo la chiesa plebana.\nSecondo il manoscritto \"Historia Pallavicina\", con atto datato all'anno 981 l'imperatore Ottone II concesse ad Adalberto I Pallavicino Gusaliggio e la Val di Mozzola. La rocca di Gusaliggio fece da teatro al prologo e al triste epilogo dell'avventura del feroce condottiero Oberto II Pallavicino.\nPer l'anno 1398 Guido Platoni fu il Podest\u00e0 di Gusaliggio e di tutta Valmozzola, fu eletto per il suo morale alto, risiedette nella rocca di Gusaliggio a Valmozzola. Era il comandante dell'esercito e aveva una vasta esperienza nell'uso della padronanza che aveva sulle armi e sugli affari di guerra, qualit\u00e0 riconosciute della sua famiglia, che aveva anche grandi titoli come Marchesi e Conte di una dinastia millenaria della Casa dei Platoni, Questa conoscenza militare era un requisito per esercitare la posizione di podest\u00e0 .\nLa sua funzione era principalmente quella di regolare e mantenere l'ordine legislativo e sociale, aveva una grande rappresentanza che gli permetteva di governare. Il suo controllo dell'esercito fu convincente e diede tranquillit\u00e0 a Valmozzola, sebbene il cavaliere Platoni fosse un grande diplomatico e incoraggi\u00f2 la cultura e la diplomazia sulla guerra.\nLo stesso Guido Platoni, podest\u00e0 di Gusaliggio e Val Mozzola, deve aver dato l\u2019ordine al notaio Guglielmo Ferrario di Bardi di trarre copia del documento datato 26 luglio 1298 dalle imbreviature del notaio Gandolfo Ferrari. Si trattava della cessione in feudo di alcuni terreni situati a Tusca (Tosca) fatta da Ubertino Landi ai fratelli Antonio e Oberto di Tusca.\nIn seguito il feudo pass\u00f2 ai marchesi Pallavicino di Pellegrino. Nel 1428 il capitano di ventura Niccol\u00f2 Piccinino, per conto del duca di Milano Filippo Maria Visconti, conquist\u00f2 il castello di Pellegrino e arrest\u00f2 il marchese Manfredo Pallavicino, che sotto tortura confess\u00f2 di aver congiurato contro il duca; quest'ultimo lo condann\u00f2 a morte, incamer\u00f2 tutti i suoi beni e nel 1438 ne invest\u00ec il Piccinino. Nel 1450 la rocca di Gusaliggio fu riassegnata ai Pallavicino.\nNel 1472 il duca di Milano Galeazzo Maria Sforza concesse il feudo di Val di Mozzola al cugino Lodovico Fogliani, al quale concesse la facolt\u00e0 di aggiungere al proprio il cognome Sforza; il marchese, figlio di Corrado Fogliani d'Aragona e di Gabriella Gonzaga, era infatti marito di Margherita Pallavicino, ultima discendente della casata dei Pallavicino di Val di Mozzola.\nL'ultimo marchese Giovanni Fogliani Sforza d'Aragona, ambasciatore e capo del governo nel Regno di Napoli e vicer\u00e9 di Sicilia, non avendo discendenti diretti, adott\u00f2 e nomin\u00f2 suo erede il nipote Federico Meli Lupi di Soragna, figlio di sua sorella Lucrezia. Federico assunse dunque il casato Fogliani Sforza d'Aragona e le dignit\u00e0 gentilizie dello zio materno. Nel 1805 il figlio Carlo fu costretto a cedere i suoi beni a causa dei decreti napoleonici relativi all'abolizione dei diritti feudali.\nLa rocca di Gusaliggio fu poi acquistata dalla famiglia Conti, che dopo alcuni anni la smantell\u00f2, per realizzare nella vicina Pieve di Gusaliggio il palazzo di famiglia; quest'ultimo in seguito fu utilizzato quale sede del municipio di Valmozzola, prima del suo trasferimento agli inizi del XX secolo a Mormorola.\nMonumenti e luoghi d'interesse.\nPieve di Gusaliggio.\nLa pieve di Santa Maria Assunta fu costruita in forme romaniche nell'XI secolo e riedificata in forme barocche nel 1704; ristrutturata internamente in stile neogotico nel 1912, fu dotata della facciata neoromanica nel 1965; la chiesa, internamente decorata con affreschi, conserva la seicentesca pala dell\"'Assunta\", dipinta da Salvatore Pozzo, e alcune statue settecentesche. Accanto al luogo di culto si erge il Palazzo Conti, edificato nel 1851 e utilizzato fino agli inizi del XX secolo quale sede del municipio di Valmozzola.\nA circa 1\u00a0km dalla pieve sono inoltre visibili le rovine della medievale rocca di Gusaliggio, arroccate su una rupe ofiolitica a precipizio sul torrente Mozzola.\nA Sozzi di Gusaliggio \u00e8 presente l'oratorio di Sant'Antonio, edificato in stile rinascimentale nel XVI secolo per volere dei nobili De Mutio.\nMariano.\nLa chiesa dei Santi Gervaso e Protaso, edificata originariamente in forme romaniche in epoca medievale, fu completamente ricostruita in stile neoclassico nel XVIII secolo e ampliata tra il 1900 e il 1927; gli interni sono decorati con affreschi realizzati agli inizi del XX secolo dal pittore parmigiano Umberto Concerti.\nBranzone.\nDi interesse risulta la chiesa parrocchiale di San Giacomo Apostolo, con le vicine costruzioni rinascimentali; in localit\u00e0 San Siro di Branzone \u00e8 inoltre presente l'oratorio delle Grazie.\nSan Martino.\nLa chiesa di San Martino vescovo, edificata originariamente in forme romaniche in epoca medievale, fu in parte modificata tra il XVII e il XVIII secolo e nel 1852 ristrutturata nella facciata neoclassica; al suo interno le volte sono decorate con affreschi.\nIn localit\u00e0 Stazione di Valmozzola si trova l'oratorio della Beata Vergine Ausiliatrice della Stazione, edificato tra il 1950 e il 1954.\nGeografia antropica.\nFrazioni.\nArsina, Baghetti, Branzone, Bondi, Carzia, Cascina, Casa Matta, Case Gatto, Case Lamini, Casella, Castellaro, Castoglio, Corrieri, Costa, Costadasino, Dongola, Galella, Granara, Groppo San Siro, La Valle, Lennova, Maestri, Mariano, Mercati, Mormorola (sede comunale), Pieve di Gusaliggio, Roncotasco, Rovere, Rovina, San Martino, San Siro, Sorbetta, Sozzi, Stazione Valmozzola, Tessi, Vettola, Case Croci, Oppiedolo, Padella, Casale, Vei Sotto, Vei Sopra.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29588", "revid": "1543377", "url": "https://it.wikipedia.org/wiki?curid=29588", "title": "Varano de' Melegari", "text": "Varano de' Melegari (\"Var\u00e0n di Melg\u00e4r\" in dialetto parmigiano) \u00e8 un comune italiano di abitanti della provincia di Parma situato nella bassa valle del Ceno a circa 30\u00a0km dal capoluogo.\nStoria.\nIl territorio di Varano, legato strettamente al torrente Ceno, risultava abitato gi\u00e0 in epoca preistorica; sono infatti riemersi vari reperti in selce del Paleolitico e alcuni oggetti in ceramica dell'Et\u00e0 del bronzo.\nVerso il III secolo a.C. la zona ospitava alcuni insediamenti dei Liguri, che nel II secolo a.C. assorbirono la cultura dei Celti, dei quali si conservano i resti di una necropoli in prossimit\u00e0 della frazione di Vianino.\nL'arrivo dei Romani frazion\u00f2 il territorio varanese nelle due diverse giurisdizioni di Parma e Velleia, che furono collegate alla vallata attraverso nuove strade; risale proprio all'et\u00e0 imperiale l'origine del nome di Varano, derivato dalla gens Varia, che era proprietaria di numerose terre nei pressi del torrente Ceno.\nNel V secolo, in seguito al crollo dell'impero romano, la zona fu occupata dai Goti, ai quali subentrarono nel VI secolo i Longobardi.\nFin dall'epoca longobarda il territorio fu una pertinenza monastica dell'abbazia di San Colombano di Bobbio, era inserito come corte di \"Variano\" (o \"Variaco\") nella grande corte di Boccolo (Bardi), che si estendeva nella Val Ceno, il territorio con vari possedimenti era inserito nel grande feudo reale ed imperiale monastico. La corte monastica di \"Variano\" (o \"Variaco\") comprendeva il feudo di Varano de' Melegari e Varano dei Marchesi di Medesano ed era una domusculta gestita da 10 livellari del monastero ed altrettanti massari, le terre erano dedicate a grano, vigna ed a pascolo, era presente una selva per il pascolo dei maiali, e la \"domus coltilis\" del borgo. Il fondo agricolo rendeva al monastero di Bobbio annualmente 7 moggia di grano, met\u00e0 delle 22 \"carra\" (carra=10 brente, circa 500 litri) di vino prodotte, 60 denari, 10 polli e 100 uova.\nTra l'VIII e l'XI secolo iniziarono a sorgere i primi castelli ed edifici religiosi, tra cui la pieve di Serravalle, costruita sul luogo di un preesistente tempio pagano dedicato alla dea Diana, e la cappella di Careno, nata probabilmente nel 1044.\nNell'XI secolo l'importante famiglia dei Pallavicino estese i propri domini sulla zona, che fu inglobata nel vasto Stato Pallavicino, formalmente dipendente dal Sacro Romano Impero ma di fatto gestito in piena autonomia dai marchesi, che riedificarono il castello di Varano. Tra i notai al servizio della potente famiglia si ebbe la dinastia dei Melegari, donde il nome che fu aggiunto alla localit\u00e0 per distinguerla dalla non lontana Varano dei Marchesi, anch'essa appartenente ai Pallavicino.\nIl maniero, strategico per la sua posizione, fu ricostruito nel 1208 per volere del Comune di Parma, Nel 1249 l'imperatore del Sacro Romano Impero Federico II di Svevia invest\u00ec il marchese Oberto II Pallavicino del feudo di Varano.\nNel 1405 Rolando il Magnifico entr\u00f2 in guerra con i Rossi e i Terzi per il controllo di alcuni luoghi strategici della pianura parmense; il castello fu allora conquistato da Ottobuono de' Terzi, che lo consegn\u00f2 ai Visconti.\nNel 1431 Rolando Pallavicino fu investito del feudo di Varano dal duca Filippo Maria Visconti. Tuttavia nel 1441 Niccol\u00f2 Piccinino convinse il milanese del tradimento del marchese e si fece incaricare di conquistare lo Stato Pallavicino; attaccato su pi\u00f9 fronti, il Pallavicino fu costretto alla fuga e tutti i suoi feudi furono incamerati dal duca di Milano. Nel 1445 Rolando diede prova di lealt\u00e0 al Visconti, che acconsent\u00ec alla restituzione di quasi tutte le terre confiscate, a eccezione di Monticelli d'Ongina e alcuni altri feudi donati al Piccinino.\nNel 1480 il castello pass\u00f2 agli Sforza e fu subito alienato dal duca Gian Galeazzo al marchese Gianfrancesco I Pallavicino di Zibello. Nel 1526, alla morte del marchese Bernardino, il feudo fu frazionato tra i suoi due figli Pallavicino e Gian Francesco, i cui eredi si spartirono il territorio fino al 1588, quando lo Stato Pallavicino fu soppresso dal duca Alessandro Farnese, che ne annett\u00e9 il territorio al ducato di Parma e Piacenza; i marchesi tuttavia conservarono il possesso del castello e mantennero alcuni privilegi sulla zona, tra cui la facolt\u00e0 di promulgare leggi, amministrare la giustizia e nominare le cariche pubbliche.\nNel 1782 mor\u00ec l'ultimo marchese Ercole Pallavicino, arciprete della pieve di Cusignano, estinguendo il ramo di Varano della casata; tutti i suoi beni furono ereditati dai marchesi Bergonzi, che mantennero i diritti feudali fino al 1805, quando gli editti napoleonici sancirono la loro abolizione; fu nominato allora il primo sindaco (o \"maire\") del comune.\nIn seguito alla Restaurazione Varano entr\u00f2 definitivamente a far parte del ducato di Parma e Piacenza, alle dipendenze di Borgo San Donnino (l'odierna Fidenza); il territorio comunale fu esteso nel 1870 alle due frazioni di Vianino e Viazzano.\nDurante la seconda guerra mondiale nella zona si radunarono numerosi gruppi di partigiani; i rastrellamenti subiti dalle popolazioni da parte dell'esercito tedesco culminarono nell'eccidio del Dordia del 10 gennaio del 1945, in cui persero la vita 17 uomini.\nDal 1994 Varano de' Melegari fu inserita tra le citt\u00e0 decorate al Valor Militare per la Guerra di Liberazione, in quanto insignita della Medaglia di Bronzo al Valor Militare per i sacrifici delle sue popolazioni e per la sua attivit\u00e0 nella lotta partigiana.\nSimboli.\nLo stemma comunale deriva da un affresco medievale all'interno della pieve di San Lorenzo di Serravalle, dove eran dipinte pure le lettere C.A che lo fanno attribuire alla famiglia \nCastelletti, insigniti del titolo nobiliare nel 1463 da parte del duca di Milano Francesco Sforza.\nOnorificenze.\nIl Comune di Varano de' Melegari \u00e8 tra le citt\u00e0 decorate al valor militare per la guerra di liberazione, insignito della medaglia di bronzo al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nMonumenti e luoghi d'interesse.\nIl monumento storico pi\u00f9 importante di Varano de' Melegari \u00e8 il castello medievale, edificato originariamente forse nell'XI secolo, menzionato nella \"Cronaca Pallavicina\" del 1087 e ricostruito nel 1208 dai marchesi Pallavicino; caduto nelle mani dei Visconti agli inizi del XV secolo, il maniero fu fortificato e adeguato alle esigenze belliche dell'epoca; riconquistato da Rolando Pallavicino nel 1452, rimase all'importante casata fino al 1805, quando se ne impossess\u00f2 la nobile famiglia Grossardi; acquistato dalla famiglia Levacher, nei primi anni del XX secolo fu restaurato internamente dall'ingegner Rolando Levacher; alienato alla famiglia Tanzi nel 1965, il castello fu acquistato nel 2001 dal Comune di Varano de' Melegari che lo apr\u00ec al pubblico. Oltre alle numerose sale interne, la fortezza conserva le antiche prigioni, che nel 1442 ospitarono Annibale I Bentivoglio, liberato rocambolescamente il 6 giugno del 1443 da Galeazzo Marescotti e altri quattro guelfi bolognesi.\nIl borgo ospita anche la chiesa di San Martino, edificata originariamente in stile romanico nel 1453, ma completamente ricostruita nelle attuali forme barocche tra il 1725 e il 1769; il luogo di culto si sviluppa su un'unica navata affiancata da tre cappelle, tra cui quella dedicata al Santo Rosario, pregevolmente affrescata dal pittore Giuseppe Peroni.\nNella piccola frazione di Serravalle si trova l'antica pieve di San Lorenzo, edificata originariamente tra il X e l'XI secolo, ma ricostruita in seguito a un terremoto nel XIV secolo e ristrutturata tra il 1796 e il 1814. Di particolare pregio risulta il battistero adiacente, considerato il monumento religioso pi\u00f9 antico di tutto il Parmense; il piccolo edificio a pianta ottagonale, rivestito interamente in conci squadrati di arenaria, \u00e8 decorato sugli spigoli esterni con lesene, cui corrispondono all'interno quattro semicolonne alternate ad altrettanti pilastri; uno dei capitelli \u00e8 arricchito da due sculture raffiguranti un volto e un uccello, dai tratti antelamici; l'altare marmoreo poggia su due piedritti di reimpiego risalenti all'et\u00e0 longobarda, ornati con bassorilievi.\nNell'antico borgo di Vianino si trova una torre medievale, unica superstite del castello eretto nel X secolo e appartenuto a numerose importanti casate del Parmense.\nLa frazione di Viazzano conserva numerose case-torre d'epoca medievale, alcuni palazzi rinascimentali e la chiesa neoclassica di Sant'Ilario, d'origine duecentesca.\nNella piccola frazione di Riviano, sede nel XIII secolo di un \"castrum\" fortificato, si trova ancora la seicentesca chiesa di San Pietro, contenente la cappella della Madonna dei \"baler\", o Madonna delle castagne bollite.\nIl borgo di Montesalso, sede di un castello distrutto alla fine del XIII secolo, conserva la chiesa di San Prospero, costruita in epoca medievale ma ristrutturata in stile neoclassico nel 1762.\nGeografia antropica.\nFrazioni.\nAl Monte, Bertinelli, Boccolo, Boschi, Case Rosse, Case Turni, Faeto, Fontanelle, Gallo, Il Monte, Le Aie, Legnago, Maneia, Mazzini, Molino, Montesalso, Ombasini, Pagano, Pecorini, Pianelli, Piani Riva, Ponte Dordia, Ponte Vetrioni, Pradarolo, Riviano, Scarampi, Serravalle, Vianino, Viazzano, Volta.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nNel suo territorio sorge l'Autodromo Riccardo Paletti, circuito per automobilismo e motociclismo.\nIn ambito sportivo-dilettantistico nasce nel 1975 la societ\u00e0 USD Varanese."}
{"id": "29589", "revid": "297059", "url": "https://it.wikipedia.org/wiki?curid=29589", "title": "Varsi", "text": "Varsi (\"V\u00e4rz\" in dialetto parmigiano) \u00e8 un comune italiano di abitanti della provincia di Parma situato nella valle del Ceno. Fa parte dell'Unione dei Comuni Valli Taro e Ceno succeduta, nel 2014, alla Comunit\u00e0 Montana Valli del Taro e del Ceno.\nGeografia fisica.\nVarsi sorge in val Ceno ai piedi del Monte Dosso, su un altopiano alla destra del torrente. A nord-est del centro abitato si trova un piccolo lago, circondato da un filare di pioppi e cipressi; lo specchio d'acqua, alimentato da una sorgente, fu prosciugato nel 1724 e reso coltivabile, ma dopo circa 30 anni il canale di deflusso si ostru\u00ec e l'avvallamento fu nuovamente invaso dalle acque.\nStoria.\nIl territorio risultava abitato gi\u00e0 nel Mesolitico, epoca a cui risalgono le tracce di alcuni accampamenti di cacciatori rinvenute nei pressi del santuario di Nostra Signora della Guardia nella localit\u00e0 di Tosca.\nIl primo insediamento umano stabile di cui si conservano le testimonianze appartiene all'et\u00e0 del bronzo: nei pressi della frazione di Rocca si trovano i resti del villaggio protostorico di Groppo Predellara, sorto nel XVII secolo a.C. e abitato fino al 1200 a.C. circa.\nIn epoca romana la zona della media val Ceno estesa fino a Bardi era detta \"pagus Salutaris\", distretto cui appartenevano quelli che nella \"Tabula alimentaria traianea\" di Velleia sono indicati come \"saltus praediaque Varisto\", ossia i boschi e i fondi di \"Varisto\" o \"Varissio\", antico nome di Varsi; oggi il territorio comunale conserva varie tracce di insediamenti rustici romani, tra cui alcune vestigia nella localit\u00e0 Marsaia di Pessola, al confine col \"pagus Medutius\" dell'attuale comune di Valmozzola.\nFin dall'epoca longobarda il territorio fu una pertinenza monastica dell'abbazia di San Colombano di Bobbio, era inserito nella corte di Boccolo (Bardi), che si estendeva nella Val Ceno, citate anche le celle monastiche di Monte Dosso, Pessola, Tosca, Villora (\"Villolae\"), il territorio con vari possedimenti era inserito nel grande feudo reale ed imperiale monastico. L'importanza del luogo crebbe grazie ai monaci con lo sviluppo di una rete viaria di collegamento tra la pianura Padana e la Toscana, fu infatti tappa lungo la via degli Abati, il cammino che gli abati di Bobbio percorrevano per recarsi a Roma attraverso la val Nure, la valle del Ceno, la val di Taro e Pontremoli.\nVerso l'VIII secolo vi fu edificata la primitiva pieve di San Pietro Apostolo, la cui esistenza \u00e8 testimoniata da alcune delle 11 rarissime pergamene longobarde di Varsi, databili tra il 735 e il 774; i documenti, conservati presso l'Archivio Capitolare della cattedrale di Piacenza, contengono informazioni relative a nuclei abitati ancora esistenti, come Vianino e Golaso, ma anche a insediamenti oggi scomparsi.\nCol tempo l'autorit\u00e0 ecclesiastica aument\u00f2 notevolmente e il territorio divenne feudo della diocesi di Piacenza, che probabilmente nel X secolo vi edific\u00f2 l'originario castello. Nella seconda met\u00e0 del XIII secolo i Malaspina conquistarono il forte, che nel 1294 fu espugnato dal guelfo Alberto da Fontana e restituito al vescovo di Piacenza.\nNel 1303 il vescovo Ugo Pelosi, autorizzato dal papa Bonifacio VIII, cedette il feudo al conte di Fombio Giovanni Scotti, permutandolo con quello di Sant'Imento.\nNel 1445 Obietto Fieschi conquist\u00f2 il maniero e lo assegn\u00f2 in dote alla sorella Donella, che spos\u00f2 il marchese di Fosdinovo Spinetta Malaspina. Negli anni seguenti il territorio fu conteso dalle famiglie Malaspina e Scotti e nel 1469 Galeazzo Sforza lo assegn\u00f2 alla seconda; tuttavia nel 1473 i fratelli Tristano e Giovanni Scotti furono accusati di tradimento dal duca di Milano e i loro beni furono confiscati; il castello e le sue pertinenze furono poi acquistati dal conte di Fombio Alessio Scotti.\nNel 1720 Varsi fu acquistata dai conti Rugarli, che ne mantennero la potest\u00e0 fino all'abolizione dei diritti feudali sancita da Napoleone nel 1805 nell'ex ducato di Parma e Piacenza.\nMonumenti e luoghi d'interesse.\nArchitetture religiose.\nChiesa di San Pietro Apostolo.\nInnalzata originariamente al termine dell'attuale via della Pieve agli inizi dell'VIII secolo, la pieve, documentata dalle 11 pergamene longobarde di Varsi, fu distrutta in un incendio intorno all'880; ricostruita successivamente, fu abbandonata nel XIV secolo e riedificata all'interno delle mura del castello in stile romanico; tra la fine del XVI e gli inizi del XVII secolo il luogo di culto fu nuovamente ricostruito in forme barocche in adiacenza alla torre nord del maniero, che ne divenne il campanile fino al 1926, prima dell'edificazione della nuova torre campanaria neoromanica a ovest della facciata; nel 1932 la chiesa fu allungata anteriormente di una campata, con la costruzione dell'attuale prospetto neoromanico; decorata internamente in stile barocco, la pieve conserva della struttura trecentesca soltanto una chiave d'arco decorata con un bassorilievo raffigurante una mano benedicente.\nChiesa di San Leonardo.\nMenzionata per la prima volta nel 1352, la chiesa medievale di Contile, dedicata a san Leonardo, fu ampliata e ristrutturata in forme neoclassiche tra il 1787 e il 1794; allungata di una campata probabilmente nel 1831, fu restaurata nel 1899; modificata agli inizi del XX secolo con la realizzazione delle cappelle laterali, fu risistemata e decorata tra il 1953 e il 1985. La chiesa in pietra, sviluppata su un impianto a croce latina, \u00e8 ornata internamente con lesene doriche e affreschi sulle volte e accoglie alcuni dipinti risalenti al XVI, XVII e XVIII secolo.\nChiesa di San Filastrio Vescovo.\nEdificata originariamente entro il IX secolo, la chiesa originaria di Tosca fu distrutta nel XVIII secolo da una frana; ricostruita in forme barocche nel 1777 e dotata del campanile nel 1821, fu restaurata e consolidata strutturalmente tra il 1983 e il 1984. Il luogo di culto, caratterizzato dall'elaborata facciata preceduta da un protiro e dagli interni riccamente decorati con stucchi e affreschi, conserva due pilastrini e tre frammenti di lastre in arenaria scolpiti con bassorilievi, provenienti da un pluteo o ambone del VII o VIII secolo distrutto in epoca imprecisata.\nChiesa di Santa Maria Immacolata.\nMenzionata per la prima volta nel 1352, la chiesa originaria di Pessola fu ricostruita nel corso del XVII secolo; danneggiata pesantemente da una frana nel 1856, fu in seguito abbattuta e completamente riedificata in forme neoclassiche tra il 1859 e il 1860; restaurata nel 1957, fu risistemata nella zona del presbiterio nel 1976. Il luogo di culto, caratterizzato dalla facciata a salienti ornata con lesene ioniche e grandi statue in cemento, \u00e8 decorata internamente con paraste doriche e affreschi.\nOratorio della Madonna della Canala.\nEdificato in stile barocco nel XVII secolo sul margine orientale della centralissima piazza Monumento di Varsi, il piccolo oratorio presenta una facciata decorata con lesene e cornici che delimitano un portale architravato da mensoloni sagomati; all'interno l'edificio conserva gran parte dell'arredo originale databile presumibilmente al XVIII secolo.\nArchitetture militari.\nCastello di Varsi.\nEdificato probabilmente nel X secolo per volere della diocesi di Piacenza, il castello, dopo una breve parentesi di possesso da parte dei Malaspina, fu ceduto nel 1303 al conte di Fombio Giovanni Scotti, che lo ricostru\u00ec su un impianto quadrangolare, con torri angolari circolari e, all'interno, il mastio centrale, l'abitazione del castellano e la nuova pieve di San Pietro Apostolo; conteso tra il 1445 e il 1469 dalle famiglie Scotti e Malaspina, fu poi assegnato da Galeazzo Sforza alla prima; alienato nel 1720 ai conti Rugarli, dopo il 1805 il maniero fu acquistato dalla famiglia Corsini, alla quale seguirono gli Zanetti e infine i Moruzzi, attuali proprietari di un'ala residua; quasi completamente demolito verso la fine del XIX secolo, oggi rimangono dell'antico forte solo tre torri angolari, il corpo posteriore abitativo, modificato nel XX secolo, e l'ala centrale a esso perpendicolare, realizzata nel XVIII secolo.\nCastello di Golaso.\nEdificato originariamente forse gi\u00e0 nel VI o VII secolo, il castello medievale fu trasformato intorno al XVI o XVII secolo in una signorile casa-forte tardo-rinascimentale, sede di una tenuta agricola; acquistato in epoca imprecisata dai conti Rugarli, fu alienato agli inizi del XIX secolo alla famiglia Corsini, tuttora proprietaria dell'ampia struttura; sviluppato su una superficie di circa 5000\u00a0m\u00b2 attorno a due cortili concentrici, il complesso fortificato, interamente realizzato in pietra, \u00e8 costituito da un lungo fabbricato d'ingresso con tre torri, da due ali a esso ortogonali, comprendenti le scuderie, la cappella e alcune abitazioni, e da un massiccio edificio padronale, noto come il \"Palazzo\".\nCastello di Pessola.\nEdificato probabilmente intorno alla met\u00e0 del XIII secolo da Armando da Pessola, il castello di Pessola fu da questi alienato nel 1271 al Comune di Piacenza; acquisito successivamente dai marchesi Pallavicino di Pellegrino, fu assegnato nel 1348 a Niccol\u00f2 Piccinino; concesso in feudo nel 1472 a Ludovico Sforza Fogliani, fu ereditato nel 1759 da Federico Meli Lupi di Soragna; abbandonato da tempo, cadde in completa rovina fino alla sua completa scomparsa tra il XIX e il XX secolo.\nSiti archeologici.\nCitt\u00e0 d'Ombria.\nPosizionata nei pressi delle frazione di Tosca all'interno di una faggeta alle pendici del monte Barigazzo, Citt\u00e0 d'Ombria \u00e8 un sito archeologico di origine ancora non completamente chiara; fondato probabilmente tra il III e il II secolo a.C. dai Liguri o dagli Umbri, l'insediamento fu quasi certamente fortificato nel VI o VII secolo dai Bizantini; le rovine, rinvenute durante una campagna di scavi condotta nel 1861 dall'archeologo Alessandro Wolf, appartengono, secondo le indagini svolte nel 2012, alla seconda fase costruttiva; si conservano i resti di due tratti delle mura di cinta e la base quadrata di un torrione d'angolo, mentre sono scarsissimi i reperti provenienti dall'interno della citt\u00e0.\nGeografia antropica.\nFrazioni.\nBaghetti, Bianchi, Busi, Casa Carnevale, Ca' Pesatto, Casa Tron, Case Marianna, Contile, Corticella, Ferr\u00e8, Franchini, Golaso, Groppo, Lagadello, Leonardi, Lubbia Sopra, Lubbia Sotto, Manini, Marsaia, Michelotti, Minassi, Molinazzo, Peracchi, Peretti, Perotti, Pessola, Pietracavata, Pietrarada, Ponte Vetrioni, Rocca Barborini (Rocca Vecchia), Rocca Nuova, Scaffardi, Scortichiere, Sgui, Tognoni, Tosca, Villora, Volpi.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29590", "revid": "123449472", "url": "https://it.wikipedia.org/wiki?curid=29590", "title": "Zibello", "text": "Zibello (\"Zib\u00e8l\" in dialetto parmigiano) \u00e8 una frazione del comune sparso di Polesine Zibello, nella provincia di Parma in Emilia-Romagna.\nFino al 31 dicembre del 2015 costitu\u00ec un comune autonomo, comprendente anche la frazione di Pieveottoville e parte di quella di Ardola, prima della fusione col comune di Polesine Parmense. A Zibello \u00e8 situata la sede municipale dell'ente unificato.\nIl borgo \u00e8 rinomato per la produzione del culatello di Zibello.\nGeografia fisica.\nZibello sorge nella bassa parmense sulla riva destra del fiume Po, in adiacenza al suo argine maestro.\nOrigini del nome.\nLa localit\u00e0 era anticamente chiamata \"Gibello\", che potrebbe aver origine da \"gibbo\", in riferimento alla posizione leggermente sopraelevata del borgo rispetto ai terreni limitrofi. Secondo altre ipotesi il toponimo potrebbe derivare da \"zobello\", dal latino \"iugum\" (ossia \"giogo\", \"passaggio\"), col significato di \"argine di passaggio\". Il nome potrebbe aver infine origine da \"Ghibello\", in riferimento ai suoi feudatari Pallavicino, di tradizione ghibellina.\nStoria.\nLa zona di Zibello risultava abitata gi\u00e0 in epoca preromana e romana, come testimoniato dal rinvenimento di alcuni reperti e dalla suddivisione territoriale che in parte ricalca ancora l'antica centuriazione; secondo la tradizione Marco Bruto, pretore della provincia di Cremona, vi avrebbe fatto costruire una fortificazione difensiva, dotata di quattro torrioni.\nIn epoca medievale Zibello era soggetta alla vicina corte regia di Cucullo, assegnata intorno all'800 alla diocesi di Cremona dall'imperatore del Sacro Romano Impero Carlo Magno.\nIntorno alla met\u00e0 del XII secolo il feudo di Zibello fu assegnato ai marchesi Cavalcab\u00f2, che gi\u00e0 vi possedevano numerose terre alla pari dei Pallavicino e dei Sommi; risale forse a quell'epoca la costruzione del castello, citato per la prima volta nel 1194 in occasione del matrimonio della figlia del marchese Sopramonte Cavalcab\u00f2.\nNel 1218 il possente maniero fu vittoriosamente difeso dalle truppe cremonesi e parmigiane in un'aspra battaglia contro le forze milanesi e piacentine.\nNel 1249 l'imperatore Federico II di Svevia invest\u00ec il suo condottiero Oberto II Pallavicino di numerose terre del Parmense, tra cui Zibello. Tuttavia, nel 1268 le truppe cremonesi attaccarono e conquistarono il maniero, distruggendolo.\nCon la presa del potere da parte dei Visconti nel ducato di Milano, nel XIV secolo i Pallavicino rientrarono in possesso dei loro territori nell'Oltrep\u00f2 cremonese. Nel 1348 Donnino Pallavicino eredit\u00f2 dal padre Manfredino, in seguito alla divisione col fratello Oberto, i feudi di Zibello, Ravarano, Casola, Monte Palerio, Sant'Ilario Baganza, Cella e Parola.\nNel 1395 Niccol\u00f2 Pallavicino ricevette conferma dell'investitura dall'imperatore Venceslao di Lussemburgo.\nNel 1417 l'esercito del marchese di Ferrara Niccol\u00f2 III d'Este, condotto da Uguccione dei Contrari con l'aiuto dei capitani Cabrino Fondulo, Bartolomeo Arcelli e Pier Maria I de' Rossi, pose l'assedio al castello di Zibello, che capitol\u00f2 il 7 gennaio del 1418. Antonio e Donnino Pallavicini, con i figli, furono confinati a Parma, ma riuscirono a fuggire e contrattaccarono, invano, il maniero; l'Estense decise quindi di assegnare il feudo a Cabrino Fondulo.\nAlla fine del 1420 Parma e il Parmense furono cedute al duca di Milano Filippo Maria Visconti, che nel 1424 fece catturare il Fondulo, confiscando le sue terre. Nel 1428 i contrasti tra i Rossi, i Pallavicino e altre famiglie insanguinarono il Parmense; al termine degli scontri, il duca Filippo Maria decise di restituire a vari ex-feudatari le terre perse negli anni precedenti; ad Antonio Pallavicino, marchese di Ravarano, fu riassegnato il feudo di Zibello, ma l'anno seguente il cugino Rolando il Magnifico se ne impossess\u00f2. Nel 1431 il Visconti riconobbe a Orlando il possesso delle sue terre, comprendenti anche il feudo di Zibello con Pieve Altavilla; l'anno seguente Antonio alien\u00f2 ufficialmente la met\u00e0 da lui posseduta di Zibello a Rolando, ma il contratto fu formalizzato solo nel 1434.\nNel 1441 Niccol\u00f2 Piccinino convinse il duca Filippo Maria del tradimento da parte di Rolando il Magnifico e si fece incaricare di conquistarne lo Stato Pallavicino; attaccato su pi\u00f9 fronti, il Pallavicino fu costretto alla fuga e tutti i suoi feudi furono incamerati dal Duca. Nel 1445 il Marchese diede prova di lealt\u00e0 al Visconti, che acconsent\u00ec alla restituzione di quasi tutte le terre confiscate, a eccezione di Monticelli d'Ongina e alcuni altri feudi donati al Piccinino.\nAlla morte di Rolando nel 1457 il marchesato di Zibello, unitamente a met\u00e0 di Solignano, fu ereditato dal figlio Giovanfrancesco; il Marchese, investito al termine della guerra dei Rossi del 1482 anche del feudo di Roccabianca, trasform\u00f2 il borgo di Zibello nella capitale del suo piccolo Stato, ricostruendo il castello e avviando nel 1494 i lavori di edificazione del convento dei Domenicani. L'anno seguente fu confermato nell'investitura feudale dal duca di Milano Ludovico il Moro, ma nel 1497 mor\u00ec, nominando suo successore a Zibello il figlio Federico e incaricandolo di completare la costruzione del convento e di edificare una chiesa da destinare a cappella gentilizia per la famiglia.\nNel 1502 scomparve Federico, nominando eredi i figli Giovan Francesco II, Ippolita, Giacoma e Argentina e la moglie Clarice Malaspina; nel 1514 mor\u00ec anche il marchese Giovan Francesco, testando a favore delle sorelle. Il marchese di Cortemaggiore Gian Lodovico II Pallavicino, marito di Ippolita, prese possesso del castello, senza considerare le quote sul feudo detenute dalle cognate e da Bernardino e Rolando, fratelli di Federico, i quali nel 1515 strinsero d'assedio il maniero fino alla sua capitolazione dopo oltre due mesi.\nNel 1526 Bernardino lasci\u00f2 la sua met\u00e0 di Zibello al figlio Uberto, che nel 1529 eredit\u00f2 anche la quota dello zio Rolando; il Marchese fu per\u00f2 scomunicato dal papa Clemente VII e nel 1530 il marchese Ludovico Rangoni, genero di Rolando Pallavicino, con l'aiuto delle truppe pontificie espugn\u00f2 il maniero dopo un assedio; Ludovico si impossess\u00f2 cos\u00ec dei feudi di Zibello e Roccabianca, dando avvio alla lunghissima lite giudiziaria nota come \"Causa Parmensis Status\". Nel 1546 il nuovo duca di Parma e Piacenza Pier Luigi Farnese invest\u00ec ufficialmente di entrambi i feudi Giulio e Pallavicino Rangoni, figli di Ludovico, che ne ricevettero conferma anche dal duca Ottavio.\nLa lite giudiziaria tra i Pallavicino e i Rangoni si concluse soltanto nel 1630 con una transazione, trascritta in sentenza nel 1632; Zibello torn\u00f2 ai primi, mentre Roccabianca fu assegnata ai secondi, con la clausola che se questi ultimi si fossero estinti anche quel feudo sarebbe tornato ai Pallavicino di Zibello, come effettivamente avvenne nel 1762.\nI Pallavicino mantennero l'investitura fino all'abolizione dei diritti feudali sancita da Napoleone nel 1806, quando l'ultimo marchese Antonio Francesco fu costretto a ritirarsi a Firenze. Zibello divenne quindi capoluogo di cantone, con giurisdizione anche sulla vicina Pieveottoville, e con l'Unit\u00e0 d'Italia sede di comune autonomo.\nNel 2010 furono aperte le consultazioni per fondere i due comuni di Polesine Parmense e Zibello in una singola entit\u00e0; l'11 ottobre del 2015 il referendum diede esito positivo alla costituzione del nuovo comune di Polesine Zibello, che nacque ufficialmente il 1\u00ba gennaio del 2016.\nSimboli.\nLo stemma di Zibello era stato riconosciuto con D.P.C.M. del 16 aprile 1953.\nLo stemma riprende, con alcune varianti, quello della famiglia Pallavicino che era \"scaccato di 5 punti di rosso equipollenti e 4 d'argento col capo d'oro, all'aquila coronata spiegata di nero\".\nIl gonfalone \u00e8 stato concesso con D.P.R. del 13 febbraio 1954.\nLa bandiera del comune \u00e8 stata concessa con D.P.R. del 12 gennaio 2007.\nMonumenti e luoghi d'interesse.\nArchitetture religiose.\nChiesa dei Santi Gervasio e Protasio.\nEdificata a partire dalla prima met\u00e0 del XVI secolo per volere del marchese Uberto Pallavicino, la chiesa tardo-gotica fu completata intorno al 1580; consacrata nel 1620, fu arricchita del campanile nel 1677; la facciata in mattoni rossi \u00e8 decorata con lesene, pinnacoli, statue e, sul contorno del rosone e delle monofore, formelle in terracotta realizzate da Jacopo de Stavolis intorno al 1484; all'interno le cappelle del battistero e di san Carlo sono ornate con affreschi ottocenteschi eseguiti da Girolamo Magnani, mentre quella del Sacro Cuore \u00e8 arricchita da affreschi novecenteschi dipinti da Giuseppe Moroni, autore anche delle vetrate della zona absidale; il presbiterio conserva infine una tela del 1723 raffigurante \"Maria Immacolata, Maria Maddalena, santa Caterina d'Alessandria e vari santi domenicani\" dell'artista Ignaz Stern.\nChiesetta della Beata Vergine delle Grazie.\nEdificata probabilmente nel XIV secolo in stile gotico, la chiesetta, originariamente dedicata ai santi Gervasio e Protasio, fu intitolata alla Vergine delle Grazie in seguito alla costruzione della nuova chiesa cinquecentesca; modificata internamente nel XVII secolo in forme barocche, fu dotata di campanile nel 1866; restaurata nel corso del XX secolo, fu interamente riportata alla sua veste gotica, riscoprendo gli antichi affreschi nascosti dagli intonaci seicenteschi; la facciata in mattoni rossi \u00e8 decorata con lesene, bifore, archi ogivali e fregi; gli interni conservano numerose tracce degli affreschi realizzati fra il XIV e il XV secolo.\nConvento dei Domenicani.\nCostruito a partire dal 1494 per volere di Gianfrancesco I Pallavicino, il convento rinascimentale fu completato verso il 1510 dalla nuora Clarice Malaspina; sopraelevato nel XVII secolo dai domenicani, fu arricchito della facciata orientale neoclassica nel XVIII secolo; espropriato nel 1769 per effetto delle leggi ducali, fu riacquistato dai frati nel 1777, allontanati definitivamente nel 1805 in base ai decreti napoleonici; parzialmente abbattuto, il complesso fu trasformato nel 1822 in ospedale per volere della duchessa Maria Luigia e dotato di una nuova ala; alienato nel 1972 al Comune di Zibello, fu adibito a scuola e successivamente, al piano terreno, a sede del museo della civilt\u00e0 contadina \"Giuseppe Riccardi\" e del museo \"Il cinematografo\".\nArchitetture militari.\nCastello.\nMenzionato per la prima volta nel 1194 quale possedimento dei Cavalcab\u00f2, il possente castello sub\u00ec un violento attacco nel 1218, ma resistette; assegnato nel 1249 a Oberto II Pallavicino, fu distrutto nel 1268 dalle truppe cremonesi; ricostruito dai Pallavicino nel XIV secolo, fu assediato nel 1417 dall'esercito del marchese di Ferrara Niccol\u00f2 III d'Este e destinato l'anno seguente a Cabrino Fondulo; confiscato nel 1424 dal duca di Milano Filippo Maria Visconti, fu restituito nel 1428 ad Antonio Pallavicino, che l'anno seguente fu costretto a cederlo al cugino Rolando il Magnifico; riedificato alla fine del XV secolo dal primo marchese di Zibello Gianfrancesco I Pallavicino, fu occupato nel 1530 da Ludovico Rangoni e reso ai Pallavicino soltanto un secolo dopo, al termine di un'aspra lite giudiziaria; abbandonato in seguito, fu completamente demolito nel 1844 per riutilizzarne i materiali da costruzione.\nArchitetture civili.\nPalazzo Pallavicino.\nEdificato a partire dal corpo a nord-est nella seconda met\u00e0 del XV secolo durante il marchesato di Gianfrancesco I Pallavicino, il palazzo gotico fiorito fu completato nei primi anni del XVI secolo, all'epoca della reggenza della nuora Clarice Malaspina; modificato internamente nel 1804 con la costruzione del neoclassico Teatro Pallavicino commissionato dal marchese Antonio Francesco Pallavicino, l'edificio fu in parte restaurato nei primi anni del XXI secolo, recuperando alcune tracce delle antiche decorazioni; la facciata in mattoni rossi \u00e8 caratterizzata dal lungo porticato ad archi ogivali retti da pilastri ottagonali coronati da capitelli a cubo scantonato; le finestre del piano superiore sono delimitate da archi a sesto acuto realizzati con formelle in cotto della bottega di Rinaldo de Stavoli.\nTeatro Pallavicino.\nEdificato al primo piano della porzione sud-ovest del palazzo Pallavicino per volere del marchese Antonio Francesco Pallavicino, il piccolo teatro neoclassico fu completato nel 1804; decorato e ampliato nel 1827, fu sopraelevato nel 1872 con la seconda fila di palchi; acquistato nel 1905 dal Comune di Zibello, fu ristrutturato tra il 1910 e il 1913 aggiungendo il loggione ligneo ed eliminando molte delle decorazioni ottocentesche; adibito a sala cinematografica nel 1930, fu chiuso nel 1963; sottoposto a pi\u00f9 riprese a lavori di restauro tra il 1978 e il 2003, fu riaperto al pubblico al termine dei lavori.\nSociet\u00e0.\nEvoluzione demografica.\nSono qui riportati gli abitanti del comune autonomo di Zibello dal 1861 al 2011, che comprendeva oltre al capoluogo anche le frazioni di Ardola e Pieveottoville.\nCultura.\nMusei.\nMuseo della civilt\u00e0 contadina \"Giuseppe Riccardi\".\nAllestito nel 1985 da Giuseppe Riccardi al piano terra del convento dei Domenicani, il museo raccoglie numerosi oggetti e attrezzi legati al lavoro nei campi e alla vita contadina, provenienti dal territorio comunale e dalle zone limitrofe.\nMuseo \"Il cinematografo\".\nFondato da Luciano Narducci al piano terra del convento dei Domenicani, il museo raccoglie circa 600 oggetti relativi al mondo della cinematografia.\nCucina.\nLa localit\u00e0 \u00e8 nota per la produzione del culatello di Zibello, salume a denominazione di origine protetta catalogato tra i Presidi di Slow Food dell'Emilia-Romagna.\nBench\u00e9 prodotto probabilmente fin dal Medioevo, il culatello fu citato per la prima volta solo nel 1735, in un documento del Comune di Parma.\nEventi.\nFesta del culatello.\nDal 1986 il centro di Zibello \u00e8 sede tra i mesi di maggio e giugno della festa del Culatello, sagra dedicata al salume zibellino, accompagnata da musiche, stand gastronomici e mostre.\nNovember Porc.\nDal 2002 a Zibello \u00e8 sede nel mese di novembre di una tappa della manifestazione November Porc, nata con l'iniziativa \"Ti vendiamo un maiale\". Nel corso dell'edizione del 2003 uno strolghino della lunghezza di 500\u00a0m consent\u00ec a Rino Parenti e ai suoi collaboratori di entrare nel Guinness dei primati.\nInfrastrutture e trasporti.\nPosta lungo la strada provinciale 10, fra il 1893 e il 1939 Zibello era servita da una stazione della tranvia Parma-San Secondo-Busseto, esercita a vapore, che percorreva tale direttrice stradale.\nIl collegamento pubblico con Parma \u00e8 da allora svolto mediante autoservizi gestiti da TEP.\nAmministrazione.\nInsieme a Polesine Parmense, Zibello costituiva l'unione civica Terre del Po. Sulla scia di questa unione, nel mese di aprile del 2010 furono aperte le consultazioni per fondere i due comuni all'interno di una singola entit\u00e0. Tuttavia, l'unione civica si sciolse, con il recesso di entrambi i comuni, nel mese di novembre del 2012.\nL'11 ottobre del 2015 si svolse un referendum per la fusione tra i due comuni, che fu approvata dal 51% dei votanti; il 1\u00ba gennaio del 2016 il sindaco fu sostituito dal commissario prefettizio, incaricato dell'amministrazione fino alle elezioni del 5 giugno dello stesso anno.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29591", "revid": "122950977", "url": "https://it.wikipedia.org/wiki?curid=29591", "title": "Colfelice", "text": "Colfelice \u00e8 un comune italiano di abitanti della provincia di Frosinone nel Lazio.\nGeografia fisica.\nTerritorio.\nSituato fra le colline fra il fiume Liri a ovest e il fiume Melfa a est, comprende una parte pianeggiante, solcata dal Rio Proibito e dal Rio Sottile, affluenti del Liri.Il nome del comune nasce da una crasi fra i nomi dei due borghi che lo compongono: Coldragone e Villafelice. Tuttavia Coldragone, dove si trova il municipio, ha ormai assunto, come si legge nello statuto e nei segnali stradali di delimitazione del centro abitato, la denominazione di Colfelice, per cui non si tratta di un comune sparso.\nClima.\nIl clima di Colfelice \u00e8 un clima di tipo mediterraneo di transizione al continentale, quindi con spiccate caratteristiche continentali, questo dovuto alla distanza dal mare separata da una modesta elevazione di una catena montuosa ben organizzata: i monti Aurunci. Chiusa in una vallata della media valle del liri ad ovest dal antiappennino ed a est l'Appennino, facilita a differenza della costa un'elevata escursione termica sia nelle ore diurne che stagionali, con escursioni giornaliere di una giornata soleggiata anche oltre i 15\u00a0\u00b0C.\nUn'altra caratteristica continentale \u00e8 la formazione di nebbie anche persistenti con conseguente contenimento termico. In estate \u00e8 facile assistere a fenomeni temporaleschi spesso brevi e con grandine dovuto allo sviluppo verticale termocomvettive delle nubi che si originano dai monti e si estendono verso la costa.\nFrequenti sono le formazioni di gelate notturne specie nei mesi invernali le piogge sono pi\u00f9 abbondanti nei mesi autunnali e invernali, scarsi i quelli estivi con in genere totale assenza a cavallo dei mesi tra luglio ed agosto l'accumulo si stima intorno ai 1299mm annui con picco a novembre 202mm.\nI venti seguono i regimi morfologici del territorio mai troppo forti le raffiche restano contenute intorno ai 30/40\u00a0km/h salvo eccezioni i venti pi\u00f9 importanti sono la tramontana (N - NE) secca e gelida, il grecale (E - SE) secco e mite il libeccio (SW - O) umido e piovoso ed il maestrale (NO) tende a disciogliere le nubi.\nI fenomeni nevosi sono i pi\u00f9 incostanti ma dal rischio reale di manifestazioni anche con grossi accumuli, ultimo di recente nel mese di febbraio 2012 con oltre 50\u00a0cm in genere si manifestano a distanza di due tre anni con accumuli superiori ai 5\u00a0cm in genere l'accumulo \u00e8 stimabile tra 1\u00a0cm a 10\u00a0cm annui.\nClassificazione climatica: zona D, 1425 GR/G\nStoria.\nIl territorio rimase sempre legato a Rocca d'Arce, di cui segu\u00ec le vicende, prima sotto il dominio dei Della Rovere (1475) e poi dei Boncompagni (1579).\nIl centro del paese, Coldragone, fu costruito per volont\u00e0 del duca Giacomo Boncompagni e sostanzialmente ultimato nel 1583. Il nome si ispira allo stemma araldico dei Boncompagni, recante l'immagine di un drago, che \u00e8 stato ripreso nello stemma comunale, raffigurante appunto \"un drago verde, linguato, illuminato di rosso, che si erge sul tetto di una casa, anch'esso di colore rosso, fondata su una collina al naturale\".\nNel 1654 si verific\u00f2 un terremoto che provoc\u00f2 il quasi totale abbandono del centro abitato; verso il 1746, sotto il duca Gaetano, il borgo venne ricostruito e fu edificata la Chiesa di San Giuseppe e San Gaetano; da allora \u00e8 abitato in maniera stabile.\nOnorificenze.\n\u201cComune situato ai margini della linea Gustav e della linea Hitler ed a pochi chilometri da Cassino, occupato dall\u2019esercito tedesco subiva violenti saccheggi, devastazioni e continui bombardamenti che causavano la morte di numerosi cittadini.\nLa popolazione, costretta a rifugiarsi nei paesi vicini, seppe resistere con fierissimo contegno agli stenti e alle dure sofferenze e si impegn\u00f2 per contribuire alla lotta partigiana contro le truppe naziste\u201d.\nCultura.\nReligione.\nLa popolazione professa per la maggior parte la religione cattolica nell'ambito della diocesi di Sora-Cassino-Aquino-Pontecorvo.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 84 imprese operanti nel territorio comunale, che rappresentavano lo 0,25% del totale provinciale (33.605 imprese attive), hanno occupato 316 addetti, lo 0,3% del dato provinciale; in media, ogni impresa nel 2015 ha occupato poco meno di quattro addetti (3,76).\nInfrastrutture e trasporti.\nStrade.\nIl territorio comunale \u00e8 attraversato dalla Strada statale 6 Via Casilina.\nFerrovie.\nLa localit\u00e0 \u00e8 servita dalla stazione di Colfelice, posta sulla linea Avezzano-Roccasecca. Nel luglio 2013 il servizio ferroviario \u00e8 stato sospeso e sostituito da autobus. Dal 1\u00ba ottobre 2014 il servizio ferroviario \u00e8 stato ripristinato.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Colfelice pass\u00f2 dalla provincia di Caserta a quella di Frosinone.\nSport.\nCalcio.\nL'Associazione Sportiva Colfelice ha militato nel campionato di Promozione, avendo vinto nell'ultima giornata il campionato di Prima Categoria 2008/2009.\nL' A.S.D. Colfelice militava nel campionato Regionale Laziale di seconda categoria nel girone L stagione 2014/2015\nAmatori Colfelice &amp; Corsari Colfelice militavano nel campionato amatori territorio di Cassino (csi)\nentrambe nel girone A\nAttualmente non ha squadre di calcio iscritte in lega."}
{"id": "29592", "revid": "1987129", "url": "https://it.wikipedia.org/wiki?curid=29592", "title": "Agazzano", "text": "Agazzano (\"Gas\u00e0n\" in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nInsieme ai comuni confinanti crea un agglomerato di abitanti.\nGeografia fisica.\nIl territorio agazzanese si estende per complessivi ad un'altitudine media di in una zona prevalentemente collinare dove l'alta pianura Padana lascia spazio alle prime propaggini dei rilievi dell'Appennino ligure. Il comune \u00e8 posizionato tra la val Luretta, dove si trova il capoluogo, e la val Tidone ad ovest; i due torrenti segnano rispettivamente il confine del territorio agazzanese a ovest (Tidone) e a est (Luretta).\nOrigini del nome.\nIl nome del paese potrebbe derivare da \"Agathianum\", aggettivo latino che a sua volta deriva dal gentilizio \"Agathius\", nome di un'antica famiglia agricola della zona. Un'altra ipotesi sull'origine del nome identifica Agazzano con il fondo \"Acutianus\" che compare nella Tabula alimentaria traianea risalente al 103 d.C., successivamente trasformatosi in \"Aricazano\" e, da qui, in Agazzano.\nStoria.\nAgazzano apparteneva al \"Pagus Lurate\", citato nella Tabula alimentaria traianea del II secolo d.C.. Il ritrovamento di sepolture ed altri oggetti nella frazione di Sarturano, confermano la presenza romana, mancano per\u00f2 fonti documentate relative alla zona di Agazzano in epoca romana.\nNel dicembre del 218 a.C., la Battaglia della Trebbia, documentata dallo storico romano Polibio, interess\u00f2 anche il territorio di Agazzano: l'esercito di Annibale, accampato nei pressi di Tavernago, riusc\u00ec a bloccare la fanteria romana nell'alveo paludoso del torrente Luretta: le truppe di Annibale riuscirono ad avere la meglio sulle ali dell'esercito romano costringendo le truppe del console Tiberio Sempronio Longo, che pure erano riuscite ad avanzare nel centro dello schieramento, ad una ritirata verso la citt\u00e0 di Piacenza.\nFin dall'epoca longobarda vi operavano i monaci dell'abbazia di San Colombano di Bobbio che possedevano le terre \"Aricazano\", Castano, Sarturano e Verdeto., il territorio con vari possedimenti era inserito nel grande feudo reale ed imperiale monastico bobbiese.\nNel Medioevo, con la dominazione dei franchi molte terre della zona fra le quali Aricazano, Caverzago e Momeliano vennero acquisite dal monastero di S. Brigida di Piacenza, di propriet\u00e0 del monastero di Bobbio.\nNel 1164 Federico Barbarossa distrusse molti castelli della zona di Agazzano e Piozzano. Nel XIII secolo il paese sub\u00ec il saccheggio da parte del vicario imperiale di Federico II di Svevia.\nAgazzano divenne poi la capitale del feudo degli Scotti e, verso la met\u00e0 del Duecento, Alberto Scoto fece iniziare la costruzione del castello.\nIl territorio nel XV secolo entr\u00f2 a far parte del Ducato di Milano. Gli Scotti restarono ad Agazzano fino al 1412 quando il duca di Milano Filippo Maria Visconti li spodest\u00f2, consegnando Agazzano alla famiglia Arcelli che aveva accusato gli Scotti di ribellione. Tre anni pi\u00f9 tardi gli Scotti riuscirono a dimostrare la loro innocenza, anche se il castello torn\u00f2 in loro possesso solo nel 1431 quando fu riacquistato da Alberto Scotti.\nNel 1451 il duca di Milano Francesco Sforza cre\u00f2 il feudo della contea di Borgonovo con inclusi i feudi agazzanesi di Montebolzone, Rivasso, Sarturano e Tavernago, assegnandolo al figlio legittimato Sforza Secondo Sforza, che aveva sposato Antonia Dal Verme, figlia di Luigi Dal Verme, conte di Bobbio, Voghera, Castel San Giovanni e Pianello Val Tidone, gi\u00e0 possessore di buona parte del feudo di Borgonovo e di diversi feudi della val Tidone, assicurandosi cos\u00ec l'appoggio al Ducato di Milano della casata dei Dal Verme.\nIn seguito il feudo della famiglia Scotti fu pi\u00f9 volte confermato dai Farnese signori del Ducato di Parma e Piacenza. A met\u00e0 del XVIII secolo il castello pass\u00f2 alla famiglia Anguissola grazie al matrimonio tra il conte Giovanni e Margherita Scotti.\nSimboli.\nLo stemma del Comune di Agazzano \u00e8 stato concesso con regio decreto del 19 febbraio 1934.\nLo stemma unisce i simboli delle due famiglie feudali che storicamente dominarono il territorio agazzanese: la banda e stelle in campo azzurro degli Scotti e il leone con spada degli Arcelli.\nEconomia.\nFino agli anni '70 del XX secolo l'attivit\u00e0 prevalente del territorio agazzanese \u00e8 stata l'agricoltura, alla quale in quel decennio e nel successivo cominciarono ad affiancarsi il settore dell'industria manifatturiera, il commercio, sia al dettaglio che all\u2019ingrosso, oltrech\u00e9 un notevole incremento dei settori dei trasporti, delle comunicazioni, del credito, delle assicurazioni e dei servizi. Dopo gli anni '80, tuttavia, tutte le attivit\u00e0 locali hanno sofferto una contrazione delle loro dimensioni, determinando un periodo di stasi per l'intera economia locale, causata anche dalla polarizzazione delle attivit\u00e0 economiche verso insediamenti pi\u00f9 grandi come Borgonovo Val Tidone e Castel San Giovanni.\nAl censimento del 2001 l'agricoltura risultava ancora il settore con il numero pi\u00f9 alto di attivit\u00e0 sul territorio comunale, 159, mentre le attivit\u00e0 industriali erano 12, tutte industrie afferenti ai settori alimentare e meccanico presenti sul territorio da tempo; l'assenza di insediamenti recenti costituiva un'ulteriore prova della debolezza dell'economia comunale.\nAgricoltura.\nSecondo i dati del censimento del 2001, la superficie agricola utilizzata era pari a , pari a circa il 70% dell'intera estensione comunale. Le colture pi\u00f9 diffuse erano i seminativi, in buona parte foraggi e cereali, la cui estensione occupava pi\u00f9 del 90% della SAU. La restante parte della SAU era occupata da orti privati, coltivazioni legnose, prati permanenti e pascoli. La dimensione media delle imprese operanti nel settore era piuttosto contenuta, con l'assenza di aziende di grandi dimensioni. Accanto all'attivit\u00e0 agricola tradizionale, sta emergendo, come sostanziale unica novit\u00e0 nell'ambito economico comunale, anche l'avvio di attivit\u00e0 accoglienza legate alla tradizione agricola, che essendo dedicate ad un'utenza prevalentemente esterna al territorio agazzanese, rimangono caratterizzate da una spiccata stagionalit\u00e0.\nIndustria.\nNel 2000 erano presenti sul territorio comunale 12 industrie, attive prevalentemente nei settori alimentare e meccanico, quasi tutte di dimensioni piccole o piccolissime, tanto che nessuna di esse determina un impatto consistente a livello paesaggistico. L'unica industria di dimensioni pi\u00f9 rilevanti era la Lpr, azienda impegnata nella produzione di pinze per freni che consta di un impianto composto da 4 capannoni nella periferia del capoluogo. Quasi tutte le attivit\u00e0 industriali presenti nel comune si trovano, cos\u00ec come la Lpr, nella zona pianeggiante di Rivasso, alla periferia del capoluogo.\nTurismo.\nDal punto di vista turistico, il comune dispone di una discreta presenza di strutture ricettive, per quanto caratterizzate da attivit\u00e0 di dimensioni modeste, con 2 alberghi per un totale di 60 posti letto, un agriturismo e 6 ristoranti; nonostante ci\u00f2 l'afflusso turistico comunale rimane abbastanza limitato e concentrato prevalentemente sulle seconde case, tanto da non determinare grandi variazioni per quanto riguarda l'utilizzo dei servizi comunali.\nInfrastrutture e trasporti.\nDal 1908 al 1933 Agazzano fu capolinea di una tranvia a vapore per Piacenza, lungo la quale nel territorio comunale era posta unicamente la fermata a servizio del capoluogo.\nIl territorio comunale \u00e8 attraversato dalla strada provinciale 7 di Agazzano che collega il capoluogo con San Nicol\u00f2 di Rottofreno ed \u00e8 la principale strada per raggiungere il capoluogo provinciale. Da essa ad Agazzano, si diramano la strada provinciale 7 bis di Piozzano che raggiunge l'omonimo comune risalnedo la val Luretta e la strada provinciale 33 di Cantone che collega Agazzano alla ex strada statale 412 della Val Tidone transitando per le frazioni di Castano, Verdeto e Casaleggio.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nTra il 2006, anno della costituzione dell'ente, e il 2017, anno al termine del quale \u00e8 stata formalizzata l'uscita del comune dall'unione, Agazzano ha fatto parte dell'Unione Comuni Bassa Val Trebbia e Val Luretta. Nell'ultimo periodo di permanenza l'unione era composta, oltrech\u00e9 da Agazzano, dai comuni di Calendasco, Gazzola, Gossolengo, Rivergaro, Rottofreno e Sarmato."}
{"id": "29594", "revid": "1543377", "url": "https://it.wikipedia.org/wiki?curid=29594", "title": "Colle San Magno", "text": "Colle San Magno (\"Gli\u00f2 Colle\", in dialetto collacciano) \u00e8 un comune italiano di 667 abitanti della provincia di Frosinone nel Lazio, situato a 45\u00a0km a sud-est di Frosinone.\nGeografia fisica.\nTerritorio.\nIl paese si trova a 540 m s.l.m., sulla sommit\u00e0 di una collina che si sviluppa sulle pendici occidentali del Massiccio del Monte Cairo, in posizione dominante sulla sottostante Valle del Liri.\nNel territorio comunale, interamente collinare e montuoso, oltre alle pendici del Monte Cairo e del Monte Castrocielo, si trova la vetta del Monte Obachelle, seconda vetta del \"Massiccio del Monte Cairo\", dove origina anche il ruscello \"Le forme d'Acquino\".\nClima.\nClassificazione climatica: zona E, 2103 GR/G.\nData la sua posizione, Colle San Magno, gode di un clima relativamente fresco d'estate con frequenti temporali ad evoluzione diurna e rigido in inverno. Rare sono comunque le nevicate anche se talora possono arrivare con accumuli importanti (80\u00a0cm nel corso del 2012, 10\u201320\u00a0cm la media annuale). La bassa umidit\u00e0 dell'aria rendono in ogni stagione il clima pi\u00f9 salubre anche quando la temperatura scende di 3 o 4 gradi al di sotto dello zero.\nStoria.\nColle San Magno, il cui nome si riferisce a Magno di Anagni, santo e martire della chiesa, cui si attribuisce la diffusione del Cristianesimo del Lazio meridionale, fu fondato nell'XI secolo da un gruppo di abitanti di \"Castrum Coeli\", castello costruito sul \"Monte Asprano\".\nPossedimento dei Marchesi D'Avalos, nel XVI secolo venne acquistata dal duca Giacomo Boncompagni, entrando cos\u00ec a far parte del ducato di Sora, finch\u00e9 nel 1796 rientr\u00f2 nel Regno di Napoli per volont\u00e0 di Ferdinando I delle Due Sicilie.\nSociet\u00e0.\nReligione.\nLa popolazione professa per la maggior parte la religione cattolica nell'ambito della diocesi di Sora-Cassino-Aquino-Pontecorvo\nEtnie e minoranze straniere.\nSecondo i dati ISTAT al 31 dicembre 2013 la popolazione straniera residente era di 18 persone.\nCultura.\nColle San Magno, anche se non ne viene citato il nome, \u00e8 presente in diverse canzoni del gruppo di musica popolare M.B.L., come \"Canto di primavera\" e \"Il brigante Colamatteo\".\nInoltre, a Colle San Magno \u00e8 ambientato \"Sotto l'ombra del Tricolore\" (Artestampa Editore) di Antonio Valerio Fontana, del 2014, dove, seppur in secondo piano, vengono descritte le tradizioni e la cultura del paese tra le due guerre mondiali, attraverso le avventure dei protagonisti.\nIstruzione.\nMusei.\nNel 2014 \u00e8 stato inaugurato il \"Museo vivo della memoria\" per condividere i ricordi degli eventi bellici avvenuti nella zona durante la seconda guerra mondiale e per comunicare alle nuove generazioni gli orrori e la tragedia della guerra.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 22 imprese operanti nel territorio comunale, che rappresentavano lo 0,07% del totale provinciale (33.605 imprese attive), hanno occupato 27 addetti, lo 0,03% del dato provinciale; in media, ogni impresa nel 2015 ha occupato un addetto (1,23).\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Colle San Magno pass\u00f2 dalla provincia di Caserta a quella di Frosinone."}
{"id": "29595", "revid": "1516566", "url": "https://it.wikipedia.org/wiki?curid=29595", "title": "Besenzone", "text": "Besenzone (\"B\u015binson\" in dialetto piacentino) \u00e8 un comune italiano di 941 abitanti della provincia di Piacenza.\nStoria.\nSimboli.\nLo stemma comunale \u00e8 stato concesso con decreto del presidente della Repubblica del 13 gennaio 1994.\nMonumenti e luoghi d'interesse.\n\"Mistadelli: \"La religiosit\u00e0 popolare e rurale ha portato alla costruzione di cappelle votive principalmente poste lungo gli assi viari della Val d'Arda. Tali monumenti, pur non presentando pregi artistici particolari, sono comunque indicativi della concezione religiosa del mondo agricolo basato principalmente su un rapporto di \"do ut des\".\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29596", "revid": "330019", "url": "https://it.wikipedia.org/wiki?curid=29596", "title": "Bettola", "text": "Bettola (\"La B\u00ebttla\" o \"B\u00e9ttula\" in dialetto piacentino) \u00e8 un comune italiano di abitanti della provincia di Piacenza.\nGeografia fisica.\nIl territorio comunale di Bettola si trova per buona parte nella media val Nure: il capoluogo viene anche definito la porta della valle, a causa della sua posizione dove la valle subisce un restringimento e i rilievi da collinari diventano montuosi.\nDal capoluogo si diramano due strade di valico: quella che, transitando al passo del Cerro, conduce a Perino, frazione del comune di Coli, in val Trebbia, e quella che raggiunge il valico di Prato Barbieri e il passo dei Guselli permettendo il collegamento della val Nure con la val Chero e la val d'Arda.\nIl torrente Nure taglia longitudinalmente l'intero territorio comunale in due parti; lo stesso capoluogo \u00e8 diviso dal torrente in due rioni, San Giovanni, posto sulla sponda sinistra del Nure e San Bernardino, posto sulla sponda opposta, originariamente comuni autonomi collegati tra loro con un ponte nel 1878, in seguito alla loro unificazione in un unico comune.\nFanno parte del territorio comunale bettolese anche una parte della limitrofa val Perino, formata dall'omonimo torrente affluente di destra della Trebbia, e una parte della val Riglio. Nella val Perino, che si caratterizza per un ambiente aspro e di importanza naturalistica, si trovano le cascate formate dall'omonimo torrente, la pi\u00f9 grande delle quali compie un salto di , raggiungibili dalla frazione di Calenzano percorrendo un sentiero CAI.\nIl territorio comunale presenta caratteristiche piuttosto eterogenee tra la porzione meridionale e quella settentrionale: nella prima si caratterizza per elementi spiccatamente montani con colture di versante che si alternano a superfici boscate da faggi e castagni e a valli secondarie percorse da affluenti del Nure dove l'antropizzazione \u00e8 minima. Al contrario, nel segmento settentrionale del comune il territorio \u00e8 sfrutatto principalmente a fini agricoli, mentre la flora presente \u00e8 quella tipica degli ambienti collinari con la presenza di boschi di rovere, frassino, ontano e nocciolo, oltre ad alcune rare querce da sughero.\nStoria.\nEpoca medievale.\nFin dall'epoca longobarda il territorio bettolese fu una pertinenza monastica dell'abbazia di San Colombano di Bobbio, il cui possedimento della corte di Calenzano (\"Clauzianum\", \"Clauziano\", \"Clauzano\") si estendeva in val Nure nel territorio di Bettola e dei confinanti comuni di Farini, Ponte dell'Olio, Vigolzone, fra le corti di Ancarano (Rivergaro) e Bobbio a ovest, la corte di Torrio (Ferriere) a sud, le corti del monastero di val Tolla (Morfasso) e Boccolo (Bardi) a est e la corte di Paderna (Pontenure) a nord; tutti questi possedimenti erano inseriti nel grande feudo reale ed imperiale monastico bobbiese. \nLa corte monastica di Calenzano era gestita da 2 livellari del monastero ed altrettanti massari; le terre erano dedicate a grano, vigna e pascolo. Al suo interno si trovavano la \"domus coltilis\" del borgo con i beni dello xenodochio e la chiesa di San Salvatore, che svolgeva anche la funzione di ospitale lungo la via degli Abati.\nAll'interno della corte sono citate in territorio di Bettola le celle monastiche di Ebbio (\"Deblo\"), Missano (\"Missiano\") e \"Montecicioni\", Murlo (\"Murle\" o \"Murlle\"), Recesio (\"Recisio\" o \"Ricese\") e Borgo San Bernardino, Spongiola (\"Spuniola\").\nSempre all'epoca longobarda, tra il VII e l'VIII secolo, risalgono anche la origini della pieve di Revigozzo (\"Rivegocio\"), la chiesa pi\u00f9 antica del comune.\nIl fondo agricolo rendeva al monastero di Bobbio annualmente 20 moggia di grano, 12 anfore di vino, 1 carro di fieno, 1 soldo, 4 polli ed uova.\nAttorno all'anno Mille parecchi possedimenti e castelli del bettolese risultavano dipendenti dal monastero piacentino di San Savino; tra questi c'erano quello, successivamente scomparso, di Calenzano, in val Perino, e quello, successivamente caduto in rovina, di Castelnardo. La zona pass\u00f2 poi sotto il dominio della famiglia dei Nicelli, i quali edificarono il castello di Erbia, che si innalzava dalla vetta di un promontorio e che, gi\u00e0 notevolmente malandato con il passare dei secoli, \u00e8 crollato tra la fine del XX e l'inizio del XXI secolo, il castello di Villanova Valperino, crollato attorno all'inizio degli anni sessanta e l'esile torre di S. Giovanni, posta nei pressi della localit\u00e0 di Bacchetti lungo la strada che collega Bettola al passo del Cerro.\nDalla met\u00e0 del XIV secolo Bettola e tutta la media val Nure furono soggette alla sfera di influenza politica del Ducato di Milano, retto dalla famiglia Visconti; la presenza viscontea ebbe l'effetto di ridimensionare le mire delle famiglie Nicelli e Landi di val Ceno. Intorno alla met\u00e0 del secolo successivo cominci\u00f2 a svilupparsi il centro di Bettola acquisendo importanza come luogo di sosta e ristoro lungo la strada che collegava Piacenza a Genova valicando la catena appenninica e che veniva chiamata \"via del pane\" da parte dei genovesi e \" via dell'olio\" da parte dei piacentini. La crescita di importanza fu favorita principalmente dalla posizione strategica tra montagna e pianura dove i mercanti piacentini incontravano quelli provenienti dal genovese scambiando cereali con olio d'oliva. A questo si deve anche l'origine del toponimo Bettola indicante un'osteria oppure un luogo di sosta in cui si fermavano i viaggiatori che percorrevano l'itinerario in entrambe le direzioni.\nNel tardo medioevo Bettola fu sede della \"Magnifica Universit\u00e0 di Val Nure\", un'istituzione comunitaria riconosciuta dal duca di Milano Filippo Maria Visconti nel 1441, che riuniva la popolazioni della val Nure e di alcune valli limitrofe, comprendente 38 comuni, ai quali era concessa una parziale autonomia nei confronti di Milano, nonch\u00e9 delle esenzioni fiscali e la possibilit\u00e0 di un'amministrazione autonoma della giustizia esercitata da propri magistrati. Quest'istituto, che sopravvisse fino alla riorganizzazione amministrativa operata durante l'occupazione napoleonica, fu contrastato per diversi secoli da parte della famiglia Nicelli la quale, sfruttando il controllo su ampie porzioni del territorio, operava per il mantenimento di un pi\u00f9 tradizionale potere feudale.\nSecondo alcune fonti, sarebbe originario del comune di Bettola il navigatore Cristoforo Colombo, a cui \u00e8 dedicata una statua posta nella piazza principale del capoluogo. Nella frazione Pradello Colombo si trova una torre di origine medievale chiamata \"Torre dei Colombo\" o \"Torre Colombo\" che viene tradizionalmente indicata come dimora dei genitori di Cristoforo o, addirittura, come casa natale dello scopritore. Al di fuori delle ipotesi, \u00e8 storicamente accertato che sia la torre sia i terreni circostanti appartenessero effettivamente al ramo di Pradello della famiglia Colombo. Essendo Bettola posta lungo quella che un tempo era una via di scambio tra il Genovesato e la pianura padana viene ritenuto verosimile un trasferimento di Giovanni e Domenico Colombo, rispettivamente nonno e padre del navigatore, da Quinto o da Terrarossa di Moc\u00f2nesi a Pradello di Bettola.\nEt\u00e0 moderna.\nNel 1496, a seguito dell'apparizione della Madonna a una pastorella, avvenuta secondo la tradizione nelle vicinanze di un albero di quercia situato a breve distanza da Bettola, si form\u00f2 nella zona un forte culto popolare con centro nel luogo dell'apparizione, dove furono costruiti un santuario e un convento francescano, che rimase attivo fino alla soppressione degli ordini religiosi, avvenuta negli anni della dominazione napoleonica. Successivamente il santuario cadde in rovina, mentre il convento annesso fu adibito a carcere. Il santuario sarebbe stato poi ricostruito alla fine dell'Ottocento nella piazza principale della localit\u00e0, mentre sul luogo dell'apparizione sarebbe stata ricostruita una cappella nel 1954.\nNel periodo compreso tra il XV ed il XVI secolo la famiglia Nicelli riusc\u00ec ad ampliare i propri domini su gran parte del territorio bettolese; per meglio difendere le proprie posizioni i Nicelli presero possesso di diverse fortificazioni preesistenti, procedendo, inoltre, alla costruzione di altre roccaforti, in buona parte afferenti alla tipologia della casa-torre: edifici realizzati in pietra dediti esclusivamente alla difesa senza alcuna concessione a decorazioni e funzioni di rappresentanza. In questo periodo la famiglia Nicelli si scontr\u00f2 pi\u00f9 volte con la famiglia Camia per il predominio sul territorio locale: il perdurare degli scontri tra le due famiglie convinsero papa Paolo III ad intervenire, intorno al 1540, al fine di riappacificare il territorio: fu, quindi, costruita, su iniziativa del figlio del papa, Pier Luigi Farnese, la torre Farnese, che divenne sede dei delegati pontifici ed emblema del potere centrale contrpposto agli interessi feudali locali. La torre fu bruciata ad opera della famiglia Nicelli pochi anni dopo la sua costruzione, approfittando della congiura culminata con l'uccisione del duca Pier Luigi Farnese e in seguito ricostruita per volere di Ottavio Farnese nel 1562.\nEt\u00e0 contemporanea.\nNel 1805, in seguito alla riorganizzazione amministrativa dei territori della repubblica Cisalpina voluta da Napoleone Bonaparte, vennero istituiti i comuni di San Giovanni e San Bernardino situati, rispettivamente, sulla sponde sinistra e destra del torrente Nure.\nIl 2 gennaio 1809 la diocesi di Pavia rinunci\u00f2 alle parrocchie piacentine della pieve di Fontana Fredda e Roveleto di Cadeo e della pieve di val Nure con Bettola e la pieve di Revegozzo, San Bernardino, Bramaiano, Groppoducale, Rigolo, S. Giovanni, Cogno San Bassano, Leggio, Monte Ossero, Santa Maria, La Costa, Olmo, Vigolo che passarono quindi alla diocesi di Piacenza.\nNel 1832 la parte della val Riglio situata sulla riva destra del torrente, storicamente legata alla val Nure a causa dell'appartenenza alla Magnifica Universit\u00e0, viene distaccata dal comune di Borgo San Bernardino e aggregata al comune di Gropparello.\nNel 1853 le frazioni di Grondone, Ciregna, Solaro, Brugneto, Curletti e Castelcanafurone vennero distaccate dal comune di San Giovanni ed aggregate al comune di Ferriere.\nCon il regio decreto 4066, pubblicato in gazzetta ufficiale il 17 novembre 1867, venne costituito il nuovo comune di Farini d'Olmo, situato a sud di Bettola, distaccando dai due comuni bettolesi le frazioni di Groppallo, Boccolo della Noce, Cogno San Savino, Cogno San Bassano, Mareto, Gallare, Migliorini, Groppo, Ass\u00e9 e Farini d\u2019Olmo a cui si aggiunse la frazione di Pradovera appartenente al comune di Coli.\nAssunto il nome di Bettola da parte del comune di San Giovanni nel corso dell'Ottocento, i due comuni furono unificati nel 1877 incorporando il comune di San Bernardino in quello di San Giovanni che aveva mutato la propria denominazione in Bettola. L'anno successivo venne costruito il ponte che metteva in comunicazione le due borgate. Dal 15 agosto 1881 al 27 aprile 1885 fu chiamata Borgonure, per, poi, riassumere la denominazione di Bettola. Dopo l'unificazione, i due borghi mantennero due parrocchie distinte: quella di San Bernardino risalente al seicento e quella di San Giovanni, ottocentesca con, al suo interno, le reliquie dell'estinto santuario della Madonna della Quercia.\nNel Novecento, Bettola svolgeva la funzione di importante centro di scambi agrari per tutta l'alta e media val Nure, con l'organizzazione di fiere di bestiame e di mercati, fatto testimoniato dall'ampiezza della piazza Cristoforo Colombo.\nDurante la seconda guerra mondiale, nell'ambito della resistenza partigiana, vari gruppi di ribelli si formarono nelle zone montane attorno a Bettola, riuscendo persino a costituire per 4 mesi a partire dal luglio 1944 una \"libera repubblica di Bettola\", sede del commando unificato della zona XIII della resistenza. Dopo il termine della guerra, nel referendum istituzionale del 1946 i voti dei cittadini bettolesi furono divisi quasi equamente tra la monarchia, che prevalse con il 50,8% delle preferenze, e la repubblica, che ottenne il 49,1% dei suffragi.\nNel 1954 venne costruita una nuova cappella sul luogo dell'apparizione mariana quattrocentesca, nelle vicinanze dei resti del convento. La quercia e la statua mariana oggetto di culto sono conservate nel nuovo Santuario della Madonna della Quercia costruito nel Novecento nella piazza principale di Bettola.\nNella notte fra il 14 settembre e il 15 settembre 2015, Bettola, cos\u00ec come un'ampia parte della val Nure, fu devastata dalle esondazioni improvvise del Nure dovute al forte maltempo che causarono danni ingenti al paese e la morte di tre abitanti in seguito al crollo di parte della ex strada statale 654 di Val Nure nei pressi di Recesio.\nIl 23 dicembre 2015 il consiglio comunale deliber\u00f2 l'invio alla regione di un'istanza per l'avvio del procedimento di fusione con i comuni di Farini e Ferriere; il 22 febbraio 2016 la giunta regionale approv\u00f2 la proposta di legge riguardante la fusione dei tre comuni. Il successivo 12 luglio l'assemblea legislativa approv\u00f2 la proposta di legge sull'indizione di un referendum consultivo, poi deliberato con decreto del presidente della giunta regionale e fissato per il 16 ottobre. Il referendum vide la vittoria del no in tutti e tre i comuni con una percentuale del 67,45 % a Bettola, del 52,64 % a Farini e del 75,12% a Ferriere, bloccando, cos\u00ec, l'avanzamento della proposta di fusione.\nSimboli.\nLo stemma comunale di Bettola presenta la figura di una giovane donna nuda situata nel greto del torrente Nure: con la mano destra essa tiene un morso di cavallo, mentre con la sinistra un nastro con scritto \u201cORA DI LIBERTA\u2019 GIA\u2019 FUI DI FRENO\u201d. Istituito dopo l'unione dei due comuni situati sulle sponde opposte del Nure, la donna rappresenterebbe la concordia che opera per tenere a freno le due borgate, rappresentate da due torri sulle sponde opposte del torrente.\nOnorificenze.\nIl Comune di Bettola \u00e8 tra le citt\u00e0 decorate al valor militare per la guerra di liberazione, insignita della medaglia d'argento al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nInfrastrutture e trasporti.\nBettola \u00e8 interessata dal percorso della ex strada statale 654 di Val Nure che la collega a Piacenza e alla Liguria, dalla strada provinciale 15 di Prato Barbieri-Morfasso che, attraverso il passo dei Guselli, collega Bettola a Morfasso, dalla strada provinciale 39 del Cerro che, attraverso l'omonimo passo, collega Bettola con Perino, in val Trebbia, dalla strada provinciale 67 di Massara che collega Bettola con la localit\u00e0 Orezzoli, posta in comune di Gropparello e dalla strada provinciale 75 di Padri che collega Biana di Ponte dell'Olio alle frazioni bettolesi di Padri e Riglio.\nA partire dal 1882 la cittadina rappresent\u00f2 il capolinea meridionale della tranvia Piacenza-Bettola, linea che all'interno del territorio comunale prevedeva le fermate di Recesio, Spongiola e Roncovero, oltre al capolinea posto nel capoluogo. La tranvia venne, poi, sostituita nel 1933 da una nuova ferrovia gestita dalla Societ\u00e0 Italiana Ferrovie e Tramvie, su cui fu attiva la nuova stazione nel capoluogo oltre a due stazioni lungo il percorso, a Recesio e a Roncovero. La circolazione sulla linea fu definitivamente soppressa nel 1967.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nBettola faceva parte della comunit\u00e0 Montana valli del Nure e dell'Arda, la cui sede era situata in piazza Colombo, fino alla sua chiusura avvenuta nel 2013. In seguito allo scioglimento Bettola \u00e8 entrato a far parte, insieme ai comuni di Farini, Ferriere e Ponte dell'Olio, dell'Unione Montana Alta Val Nure, che \u00e8 subentrata in tutti i rapporti facenti capo alla precedente comunit\u00e0 montana. L'unione, in analogia alla comunit\u00e0 montana, ha la sua sede a Bettola, in piazza Colombo."}
{"id": "29598", "revid": "547992", "url": "https://it.wikipedia.org/wiki?curid=29598", "title": "Borgonovo Val Tidone", "text": "Borgonovo Val Tidone (\"Burgn\u00f6v\" o in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nGeografia fisica.\nIl comune di Borgonovo Val Tidone \u00e8 posto sulla confluenza tra la pianura Padana e le prime propaggini collinari dell'Appennino ligure, nella bassa val Tidone. Il territorio comunale \u00e8 delimitato a est dal corso del torrente Tidone, ed \u00e8 attraversato anche dai torrenti Torto, Marara, Carona e Corniolo.\nStoria.\nLa zona del comune di Borgonovo fu abitata fin dall'antichit\u00e0, fatto provato dal ritrovamento di reperti nelle zone di Castelnovo e Bilegno. \nIn epoca altomedievale il territorio di Borgonovo fece parte, fin dal periodo longobardo, degli antichi possedimenti dell'abbazia di San Colombano di Bobbio, fondata da San Colombano nel 614, assieme alle corti di Pecorara e Nibbiano e a diverse celle monastiche attive in tutta la val Tidone e inserite nei possedimenti del feudo monastico imperiale bobbiese descritti nella carta di Wala, abate di Bobbio nell'833. Nel territorio borgonovese era citata la presenza della cella monastica di Castelnovo (\"Castello Novo\"). Alla fine del VII secolo venne costituita la pieve di San Giorgio di Bilegno, in seguito elevata a collegiata. Tra il X e il XII secolo vennero costruiti i castelli di Corano, Castelnovo e Mottaziana, nonch\u00e9 le chiese di Breno e Bruso.\nIl centro di Borgonovo venne fondato nel 1196 da parte del comune guelfo di Piacenza presso la localit\u00e0 di Casarnerio (o Casarnello) perch\u00e9 difendesse la bassa val Tidone e il territorio piacentino dalle mire ghibelline di Bobbio e Pavia; l'oppidum, detto di \"Borgo Novo\", era fortificato da mura, fossato, castello e torri. Borgonovo aveva forma rettangolare, con le vie parallele e trasversali ad angolo retto, secondo un piano urbanistico molto ordinato, e era dotato di due porte, una posta verso sud e l'altra posta verso nord. Intorno alle mura fu scavato un profondo fossato che in tempo di guerra pare fosse riempito d'acqua. Dopo tre anni il borgo, la cui costruzione non era stata completata del tutto, fu distrutto da milizie pavesi. Ricostruito dai consoli piacentini, venne dotato di una rocca, situata sul lato nord del borgo.\nNel 1215 le truppe pavesi attaccarono nuovamente la zona distruggendo il castello di Castelnovo, ma non riuscendo a prendere la rocca del capoluogo, che era, nel frattempo, diventata la sede del feudo. Nel 1242 i castelli di Corano e Castelnovo vennero distrutti da re re Enzio. Tra il 1267 e il 1272 l'intera val Tidone sub\u00ec gli attacchi delle truppe ghibelline al comando di Ubertino Landi, a causa di questi attacchi anche la rocca risult\u00f2 danneggiata.\nIl feudo fu, negli anni, assegnato in successione a numerose famiglie nobili: a cominciare dalla famiglia Arcelli, per poi passare, dopo il 1313, insieme a tutta la val Tidone, nel ducato di Milano sotto il dominio della famiglia Visconti, a Jacopo Dal Verme. Nel 1412 Filippo Arcelli e il fratello Bartolomeo ricevettoro l'investitura sulla valtidone da parte di Filippo Maria Visconti.\nCon la morte dell'Arcelli, nel 1438, il feudo venne diviso fra Niccol\u00f2 Piccinino, a cui and\u00f2 la rocca, Lazzaro Radini Tedeschi, a cui and\u00f2 Corano, e Luigi Dal Verme, conte di Bobbio e Voghera, signore di Pianello Val Tidone, Castel San Giovanni, della val Tidone e altri feudi, a cui and\u00f2 tutto il territorio restante con le localit\u00e0 di Castelnovo, Bilegno, Casturzano.\nNel 1447 il duca di Milano Francesco Sforza cacci\u00f2 Jacopo Piccinino, restaurando il potere della famiglia Arcelli, tuttavia, con la morte di Lazzaro Arcelli, avvenuta due anni dopo, lo Sforza decise di creare il feudo della contea di Borgonovo, assegnandolo nel 1451 in dote al figlio Sforza Secondo Sforza che aveva sposato Antonia Dal Verme, figlia del conte Luigi Dal Verme, assicurandosi cos\u00ec l'appoggio della casata Dal Verme al ducato di Milano. Successivamente, nel 1679 il feudo pass\u00f2 ai Farnese che lo concedettero ai marchesi Zandemaria nel 1701.\nAlla fine del XVIII secolo, in et\u00e0 napoleonica, il feudo venne requisito agli Zandemaria, ai quali rimase comunque la propriet\u00e0 della rocca, con la creazione del comune. Nel 1815 venne aggregato al comune di Borgonovo il comune di Castelnovo Val Tidone, fino a quel momento autonomo. \nNel 1875 la famiglia Zandemaria vendette la rocca al comune che ne fece la sede del municipio e della pretura, mentre le mura di cinta del borgo vennero completamente abbattute e sostituite da viali di circonvallazione.\nL'11 novembre 2015 il consiglio comunale deliber\u00f2 l'invio alla regione di un'istanza per l'avvio del procedimento di fusione con il confinante comune di Ziano Piacentino; Il successivo 22 dicembre l'assemblea legislativa approv\u00f2 la proposta di legge sull'indizione di un referendum consultivo, poi deliberato con decreto del presidente della giunta regionale e fissato per il 6 marzo. Il referendum vide la vittoria del no nel comune di Ziano e del s\u00ec nel comune di Borgonovo: a causa della vittoria del no a Ziano, l'avanzamento della proposta di fusione venne bloccato.\nInfrastrutture e trasporti.\nTra il 1894 e il 1938 il comune fu servito dalla tranvia Piacenza-Pianello-Nibbiano, lungo la quale erano poste nel territorio comunale le fermate di Casa Gatta, Casa Verde, Borgonovo Val Tidone, Ponte del Rio, Castelnovo Val Tidone, Scambio Castelnovo M., Fabbiano e Spada.\nIl capoluogo \u00e8 attraversato dalla ex strada statale 412 della Val Tidone che attraversa il territorio comunale da nord a sud. Interessano il comune di Borgonovo anche la strada provinciale 11 di Mottaziana che conduce verso il capoluogo provinciale, la strada provinciale 37 di Sarmato che unisce l'omonimo comune con Borgonovo, la strada provinciale 33 di Cantone che si dirama dalla ex strada statale 412 raggiungendo Agazzano, la strada provinciale 27 di Ziano che da Borgonovo raggiunge Ziano Piacentino per, poi, proseguire fino al confine con la provincia di Pavia e la strada provinciale 44 di Montalbo che unisce Castel San Giovanni a Trevozzo, frazione di Alta Val Tidone.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nA partire dal 2014, anno di costituzione dell'ente, Borgonovo Val Tidone ha fatto dell'Unione della Bassa Val Tidone insieme ai comuni di Castel San Giovanni e Ziano Piacentino. Nel 2015, anno in cui venne costituita un'unica unione nella porzione piacentina della val Tidone, l'Unione dei comuni Val Tidone, con il contestuale scioglimento dell'unione di cui faceva parte, il comune di Borgonovo decise di non partecipare al nuovo ente."}
{"id": "29599", "revid": "1543377", "url": "https://it.wikipedia.org/wiki?curid=29599", "title": "Collepardo", "text": "Collepardo \u00e8 un comune italiano di 895 abitanti della provincia di Frosinone nel Lazio.\nGeografia fisica.\nTerritorio.\nIl paese di Collepardo sorge a , su un rilievo dei Monti Ernici in un'area interessata da un'importante attivit\u00e0 carsica, che risulta evidente nelle profonde gole del torrente Cosa, nelle grotte dei Bambocci e nella grande voragine detta Pozzo d'Antullo.\nNel territorio comunale di Collepardo, si trova Il Monte Rotonaria (1.750 m.) appartenente alla catena dei Monti Ernici, di cui ne costituisce la propaggine meridionale. Si raggiunge un'altitudine massima di , mentre l'altitudine minima \u00e8 di , e per un tratto scorre il fiume Cosa, affluente del Sacco.\nOrigini del nome.\nSecondo l'ipotesi pi\u00f9 diffusa, il nome \"Collepardo\" trarrebbe origine dalla presenza nel territorio di gatti selvatici o linci, detti gattopardi: a ci\u00f2 si ispira lo stemma comunale raffigurante un felino nell'atto di dissetarsi con l'acqua di un torrente. Ma esistono altre teorie riguardo all'origine del toponimo: una di queste ne rintraccia l'origine nell'ipotetico nome del primo comandante dell'antica colonia di Goti stanziata nella zona; secondo un'altra il nome verrebbe dal latino \"Collis arduis\" (collina impervia) attraverso un'ipotetica forma intermedia \"Collis pardis\"; infine, uno studioso locale, monsignor Giuseppe Capone, ha formulato un'ulteriore ipotesi per la quale il nome deriverebbe da \"pardes\" (parco o giardino): Collepardo significherebbe quindi \"colle giardino\".\nStoria.\nResti di antichi tracciati, muri di contenimento, segnalano che anticamente il territorio di Collepardo venne scelto per la sua morfologia naturale per essere attraversato da una importante via di comunicazione, edificata dagli Ernici che valicasse l'Appennino per collegare le loro citt\u00e0 sparse tra il Lazio e l'Abruzzo. La scelta cadde probabilmente in questa zona per la presenza dell'importante fiume Cosa, all'epoca molto pi\u00f9 abbondante di acque tanto da chiamarsi \"Acquosa\".\nIl fiume Cosa (o Acquosa) ha sempre avuto una notevole importanza nella storia del luogo sin dai tempi dei primi insediamenti umani sulle sue sponde in epoca protostorica e volsca testimoniati dal ritrovamento, a partire dagli anni '60 del secolo scorso, di alcuni nuclei di necropoli lungo tutto il tratto del fiume e di resti di abitati del VII - VI secolo a.C. Il Cosa ha continuato ad essere determinante per la vita delle popolazioni locali in quanto con le sue polle sorgentizie ha costituito per lunghi secoli l'unica possibilit\u00e0 di approvvigionamento dell'acqua per uso domestico, per le colture e per l'allevamento. Sulle sponde del fiume erano gi\u00e0 presenti nel Medio Evo alcuni mulini per la macinazione dei cereali.\nIl bacino idrografico del fiume Cosa confluiva nel fiume Sacco, praticamente mettendo in connessione tra loro tutti i diversi centri ernici. Inoltre, le sorgenti del Cosa si trovavano assai vicine ai valichi appennini per l'Abruzzo e il primo tratto del fiume correva in una lunga valle il cui passaggio in essa permetteva di evitare percorsi montani assai pi\u00f9 accidentati, tratti ripidi, impraticabili per gran parte del traffico commerciale, arrivando al confine molto pi\u00f9 celermente. La via che ne segu\u00ec fu una via di massima importanza strategica, economica e militare, anche se la larghezza, come tutte le strade antiche, era di solo qualche metro.\nQuesta strada passava accanto o vicino al fiume Cosa o a mezzacosta sui fianchi montani per evitare gole strette nel fondovalle ed \u00e8 ipotizzabile che lunghi tratti di fiume furono utilizzati al posto della strada o resi navigabili con dighe e sbarramenti usando delle barche a fondo piatto.\nNelle Grotte di Collepardo si sono trovate testimonianze di vari stazionamenti umani in epoche differenti e reperti pagani del culto misterico solare del Mitraismo, segno che la grotta era uno dei santuari che di solito anticamente venivano aperti su vie maggiori per i pellegrini e viandanti che l\u00ec passavano.\nQuesta strada fu incrociata in et\u00e0 romana con la consolare via Prenestina; da questo punto si era collegati anche con Roma e viceversa si svoltava verso Collepardo, Trisulti raggiungendo l'antico Sannio\nNell'antichit\u00e0, come in seguito nel Medioevo, la strada era la protagonista su cui si basava tutta l'economia di allora, il commercio avveniva tra i popoli toccati da essa ed era vitale difenderla dal brigantaggio, attrezzarla con alberghi, osterie, poste, torri e castelli, zone di mercato; sulla strada si potevano vendere i prodotti lavorati e coltivati, guadagnare dando ristoro e asilo ai viandanti, ai pellegrini e ai loro carri ed animali. Anche i templi lungo la strada ricevevano l'obolo dei passeggeri.\nSopra le sorgenti del fiume Cosa venne eretto nel XII secolo, dalla potente famiglia Colonna, il Castello di Trisulti, sito dov'\u00e8 oggi l'omonima Certosa.\nUn avamposto negli interessi dei Colonna, eretto nel medioevo a difesa dell'importante via di comunicazione; sicuramente i Colonna imponevano un pedaggio e il controllo sulle truppe e delle merci che l\u00ec transitavano.\nSe il castrum di Trisulti fu eretto a scopo strategico-militare, Collepardo invece, molto tempo prima, fu fondato come un Emporio da una comunit\u00e0 organizzata tra i monti, un centro rurale per sfruttare la strada per i commerci dei suoi prodotti agricoli, la sua viabilit\u00e0 e il fiume anche per il suo fabbisogno d'acqua.\nQuasi sicuramente i fondatori furono gli Ernici, pi\u00f9 difficile una fondazione latina. Il sito dell'antico Collepardo non era il presente; un primo stanziamento va ricercato nella zona di Trisulti e poi nell'impervia \"Civita\" ed infine in quello attuale.\nNel nome Civita si pu\u00f2 ipotizzare che nel periodo romano, Collepardo fu eletto a \"Civitas\", un insediamento urbano non organizzato come citt\u00e0.\nLa fondazione del paese odierno per\u00f2 va fatta risalire probabilmente alla prima met\u00e0 del VI secolo, con lo stanziamento di una comunit\u00e0 di pastori per volere di Teodorico il Grande, re degli Ostrogoti, nella zona dove pi\u00f9 tardi sorger\u00e0 il \"castello di Trisulti\" (si ritiene infondata la fondazione del paese da parte di cittadini della vicina Alatri qui rifugiatisi per sfuggire alle devastazioni di Totila).\nSi pu\u00f2 supporre per\u00f2 che Alatri abbia inviato, per metterle al sicuro da razzie, mandrie, merci, contadini e pastori ad accrescere un agglomerato preesistente su una collina impervia ed inespugnabile in accordo con la popolazione locale; ci\u00f2 recava lavoro alla comunit\u00e0 come guardiani di greggi; questo toponimo probabilmente non ebbe subito mura di cinta e si proteggeva dalle intrusioni con il suo difficile accesso naturale o con la forte difesa dei suoi abitanti; da qui forse il nome di \"colle-pardo\" o colle selvaggio.\nMa forse, pi\u00f9 verosimilmente, il termine selvaggio non era riferito solo alla natura aspra del sito, ma anche alla bellicosit\u00e0 della sua gente. Nell'antico stemma di Collepardo oggi troviamo un gattopardo vicino ad un fiume e questo simbolismo, in pratica, \u00e8 la sintesi della realt\u00e0 storica del paese. Il gattopardo araldico, che significa \"La vigilanza, il coraggio e l'irruenza\" vuole alludere allo stato continuo di allerta dalle invasioni in cui viveva anticamente la comunit\u00e0 della collina sopra il fiume, il rispondere agli attacchi con coraggio ed irruenza, per difendere la sua sopravvivenza medesima e i suoi commerci; in alto nello stemma vi sono tre stelle, di cui quella centrale una cometa, quasi certamente allude alla Civitas collepardese;\nle altre due stelle probabilmente indicano altre contrade, forse centri di origine o originati sempre nel tradizionale saggio governo e nello spirito combattivo collepardese, quello di riuscire a vivere in una terra bella ma assai inospitale e perigliosa sulla lunga valle del fiume Cosa.\nDa quel primo insediamento, come gi\u00e0 detto, gli abitanti si spostarono prima ad Adragone, o Atricone, luogo oggi noto come \"Civita\" e tuttora abitato, e poi, tra il IX e il X secolo, nel periodo dell'incastellamento, nel sito attuale: il borgo venne difeso da mura e torri che, in forme rimaneggiate pi\u00f9 volte, sono sopravvissute fino ad oggi.\nCollepardo fu pi\u00f9 volte soggetta alle iniziative espansionistiche della citt\u00e0 di Alatri; l'elezione di papa Martino V Colonna signific\u00f2 l'inizio del dominio della famiglia del pontefice sul paese (1422): i Colonna erano gi\u00e0 stati proprietari del suddetto castello di Trisulti, poi da loro stessi distrutto nel 1300. Continuarono tuttavia le controversie con Alatri, per la determinazione dei confini.\nNel XVI secolo il governo di Collepardo pass\u00f2 di fatto ad un ramo dei Tolomei di Siena, che si imparentarono con una famiglia locale, i Lattanzi.\nNel corso degli ultimi secoli, i cambiamenti economici hanno influenzato e modificato la dimensione economica ed infratrutturale del territorio: le nuove strade portarono ad abbandonare completamente l'antica via di comunicazione con l'Abruzzo. Di conseguenza, anche diversi centri limitrofi, ormai fuori dai nuovi percorsi stradali, si spopolarono. Collepardo rimase seppur relativamente e limitatamente isolato rispetto alle principali vie di comunicazione del resto della provincia.\nMonumenti e luoghi d'interesse.\nArchitetture religiose.\nLa chiesa parrocchiale, dedicata al \"Santissimo Salvatore\", patrono del paese, fu costruita nelle forme attuali a met\u00e0 del XV secolo per volere di papa Martino V Colonna; notizie di una chiesa con questo nome si hanno tuttavia fin dal 1252. Nella costruzione del tempio furono impiegati anche materiali provenienti dalla Basilica di San Giovanni in Laterano di Roma che aveva riportato gravi danni nel corso di due incendi ed era sottoposta a restauro: tra le parti provenienti dalla basilica romana si segnalano in particolare il portale principale, con iscrizione dedicatoria, e un'acquasantiera a sinistra dell'ingresso. La chiesa \u00e8 ripartita in tre navate, coperte da volte a botte e un presbiterio con volta a crociera.\n\u00c8 un monastero che si trova nel comune di Collepardo. \u00c8 monumento nazionale dal 1873. Fu gestita dai certosini di San Brunone (o San Bruno), sostituiti nel 1947 dai cistercensi.\nIn essa si trovano affreschi e la famosa grafica della \"Testa anatomica\" di Filippo Balbi realizzata nel 1854, raffigurante un viso composto da uomini in miniatura, che venne inviata all'Esposizione universale di Parigi del 1855; la \"chiesa di San Bartolomeo\" con gli affreschi del Balbi e il grande scranno in legno scolpito della Schola Cantorum. Edificata intorno all'anno mille in pietra ernica, la certosa contiene esempi ancora visibili di archi gotici che vennero ricoperti quando il gotico fu bandito dalla Chiesa cattolica. Era la residenza estiva di papa Innocenzo III. La certosa \u00e8 immersa tra boschi di querce e si affaccia dall'alto della cosiddetta Selva d'Ecio, dove principia il Cosa (\"Capofiume\"), alle falde del Monte Rotonaria (Monti Ernici), a 825 m di altitudine e a a nord-est del centro abitato.\nNel territorio troviamo inoltre:\nAree naturali.\nAnticamente note come Grotte dei Bambocci, sono state originate da quell'insieme di fenomeni carsici presenti nel comune di Collepardo legati all'erosione sotterranea del suolo da parte dell'acqua. In seguito il loro nome cambi\u00f2 in \"Grotte Regina Margherita\" dalla visita che la sovrana vi comp\u00ec nel 1904 e Collepardo dedic\u00f2 queste grotte alla prima regina d'Italia.\n\u00c8 una grande voragine carsica, con una profondit\u00e0 massima di 80 m e con una circonferenza di 300 m, originata dal crollo dell'estesa volta di una enorme grotta legata ai fenomeni di carsismo della zona, che si ritrovano anche nelle vicine Grotte Regina Margherita.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2013 la popolazione straniera era di 48 persone. La nazionalit\u00e0 pi\u00f9 rappresentata era quella rumena con 42 cittadini residenti.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 30 imprese operanti nel territorio comunale, che rappresentavano lo 0,09% del totale provinciale ( imprese attive), hanno occupato 98 addetti, lo 0,09% del dato provinciale; in media, ogni impresa nel 2015 ha occupato poco pi\u00f9 di tre addetti (3,27).\nTurismo.\nCollepardo \u00e8 Bandiera Arancione del TCI.\nInfrastrutture e trasporti.\nStrade.\nCollepardo \u00e8 collegata ad Alatri tramite la strada provinciale 48 ed a Vico nel Lazio tramite la strada provinciale 246.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Collepardo pass\u00f2 dalla provincia di Roma a quella di Frosinone.\nSindaci delle amministrazioni precedenti.\nSono riportati i responsabili dell'amministrazione comunale di Collepardo dall'Unit\u00e0 ad oggi."}
{"id": "29600", "revid": "499020", "url": "https://it.wikipedia.org/wiki?curid=29600", "title": "Calendasco", "text": "Calendasco (\"Calindasch\" in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nIl comune fa parte dell\"Associazione Europea delle Vie Francigene\".\nGeografia fisica.\nIl territorio del comune di Calendasco \u00e8 sub-pianeggiante con un'altitudine compresa tra i 49 e i . Il territorio \u00e8 delimitato a settentrione dai meandri del fiume Po e a est dal fiume Trebbia, che trova la sua foce nel Po sul confine tra i comuni di Calendasco e Piacenza. A sud e a ovest il confine \u00e8 convenzionale ed \u00e8 rappresentato da due strade comunali. Il capoluogo \u00e8 situato circa a ovest della citt\u00e0 di Piacenza.\nLe zone golenali nei pressi dell'argine maestro del fiume Po presentano una forte presenza di pioppi, utilizzati per la pioppicoltura.\nOrigini del nome.\nSecondo lo storico piacentino Pier Maria Campi il toponimo Calendasco deriverebbe dal nome del presunto fondatore del borgo in epoca romana, un certo \"Calendius\", da cui sarebbe derivato in seguito il nome del paese, che in epoca longobarda era scritto con la k iniziale (\"Kalendasco\"). Altri studi, invece, identificano il toponimo come di origine celtica, con l'originario significato di \"luogo vicino a una foresta\". La desinenza in \"-asco\" \u00e8 tipica dell'ambito ligure antico, anche se compatibile con una successiva presenza celtica (spesso indicata da un \"-ate\" finale).\nStoria.\nPreistoria, et\u00e0 antica e Alto Medioevo.\nLa zona di Calendasco \u00e8 abitata sin dalla Preistoria; la presenza di insediamenti umani \u00e8 provata da alcun ritrovamenti, tra i quali un ripostiglio con al suo interno sette pugnali realizzati in selce che sono stati rinvenuti verso la fine del XIX secolo, ricoperti da uno strato di argilla in una cava situata nei pressi di una fornace. Due dei pugnali, risalenti all'et\u00e0 del rame, vengono trasferiti al liceo cantonale di Lugano, mentre dei rimanenti altri non \u00e8 conosciuta la sorte. La localizzazione precisa del luogo del ritrovamento si deve ai ricercatori del \"Centro Studi Ad Padum\" che hanno identificato il luogo con la localit\u00e0 Campadone nella quale sono presenti tracce di una fornace e di una presenza umana pre e protostorica. Altri ritrovamenti sono stati fatti in diversi centri del territorio comunale: sono emersi frammenti di materiale ceramico risalenti al periodo compreso tra l'et\u00e0 del bronzo e la seconda et\u00e0 del ferro. L'abbondanza dei ritrovamenti avvalora l'ipotesi che i successivi insediamenti romani si siano sviluppati su centri preesistenti.\nIn epoca romana a Calendasco si sviluppa la mansio \"Ad Padum\", situata nei pressi del passaggio oltre il fiume Po della strada consolare \"Placentia-Ticinum\", che unisce Piacenza a Pavia. In quest'epoca si sviluppa anche un importante porto fluviale, posto a servizio della citt\u00e0 piacentina. Di epoca romana rimangono visibili alcune parti della centuriazione e della strada consolare. Il ruolo del porto fluviale viene, poi, confermato, anche dopo la caduta dell'impero romano, nel 715 da parte del re longobardo Liutprando e poi, ancora, da parte di Carlo Magno.\nIn epoca longobarda, oltre alla confermata importanza del porto, viene fondato il borgo di Calendasco, che \u00e8 citato per la prima volta, con il toponimo \"Kalendasco\", in un documento risalente al 765 e, poi, viene di nuovo menzionato in diversi atti parte del codice diplomatico longobardo. Secondo un testo risalente all'804 nel borgo avevano la propria dimora due scabini e un presbitero il quale, sempre in base a quanto riportato in questo documento, estendeva i suoi possedimenti fino a Campione, nel comasco.\nIn quel periodo operano nella zona anche i monaci dell'abbazia di San Colombano di Bobbio, con i loro possedimenti di \"Caput Trebiae\", del suo monastero e le \"Terre Sancti Martini\" ed alcune \"sortes\" (possedimenti terrieri) a Kalendasco (\"Beneficium Virili: in Cadiliasco sortes II\") citati nel codice diplomatico reale ed imperiale del monastero bobiense, oltrech\u00e9 i diritti doganali reali ed imperiali e di navigazione lungo il Po e i suoi affluenti con funzione di collegamento con il feudo reale ed imperiale monastico bobbiese esteso tra il centro e nord Italia.\nA partire dal IX secolo, sorge nella localit\u00e0 di Cotrebbia, il cui nome deriva dal latino \"Caput Trebiae\" indicante la presenza nei pressi dell'abitato, di un antico letto fossile del fiume Trebbia, risalente al IX secolo a.C., l'abbazia di San Pietro, inizialmente consacrata alla risurrezione di Ges\u00f9 e, poi dedicata a san Pietro a partire dall'874, anno in cui viene rifondata e unita al monastero di San Sisto, situato a Piacenza. L'abbazia viene citata, nell'877 nel testamento di Angilberga, moglie dell'imperatore Ludovico II il Giovane. Nell'889 dopo una supplica, la propriet\u00e0 del monastero viene confermata ad Angilberga, da parte del futuro imperatore Arnolfo. Nell'891 \u00e8 menzionato in un documento in cui papa Stefano V conferma la concessione a Bernardo, vescovo di Piacenza dei privilegi precedentemente goduti dall'abbazia di San Colombano di Bobbio e dal monastero di San Paolo di Mezzano Scotti.\nBasso Medioevo.\nTra il 990 e il 994 la localit\u00e0 di Soprarivo, situata nei pressi della frazione di Boscone Cusani \u00e8 teatro, insieme a Corte Sant'Andrea, posta sulla sponda opposta del fiume, dell'attraversamento del Po ad opera dell'arcivescovo di Canterbury Sigerico, nell'ambito del viaggio da lui intrapreso per raggiungere Roma, dove avrebbe ricevuto l'investitura vescovile da parte di papa Giovanni XV. La zona diventa, quindi, parte del percorso della itinerario di Sigerico, che avrebbe originato, poi, la via Francigena.\nA partire dall'anno Mille, la zona di Calendasco \u00e8 assoggettata al vescovo-conte di Piacenza; in questi anni il passaggio della via Francigena a Calendasco viene segnalata in diverse atti risalenti agli anni 1056, 1140 e 1187. In questi documenti viene citata la \"\"strata romea\" passante \"in\" \"eodem loco Kalendasco\"\" A questi anni risale anche la costruzione del locale castello, la cui parte pi\u00f9 antica, il recetto, viene edificata all'inizio dell'XI secolo per volont\u00e0 del vescovo di Piacenza, nonch\u00e9 di un hospitale dedicato ai pellegrini, gestito in seguito dai penitenti francescani.\nL'importanza del porto di Calendasco viene ulteriormente accresciuta con l'imposizione, a tutte le imbarcazioni, del pagamento di una gabella per l'attracco o per il transito in direzione di Venezia o Pavia a seguito di un accordo stipulato tra i piacentini ed i ferraresi stipulato nella citt\u00e0 estense il 5 novembre 1181 che riporta: \nNel XII secolo il monastero di San Pietro di Cotrebbia, a seguito di alcuni scandali, vede le locali monache sostituite dall'ordine dei benedettini. Nel 1155 il monastero \u00e8 il luogo in cui si riuniscono alcuni cardinali provenienti da Roma incaricati di trattare con l'imperatore Federico Barbarossa. Nel 1158 Cotrebbia ospita la seconda delle diete di Roncaglia con la quale il Barbarossa sottrae l'istituito delle regalie ai comuni mediante l'approvazione del decreto \"Constitutio de regalibus\".\nNello stesso secolo, accanto al recetto viene edificato il castello vero e proprio, la cui prima citazione risale al 1187 quando la propriet\u00e0 dell'edificio viene confermata da parte di papa Urbano II ai monaci del monastero di san Salvatore, situato a Quartazzola, nei pressi di Piacenza. In epoca medievale Calendasco viene citato in vari documenti con l'appellativo di \"burgo\", che si distingueva dall'appellativo di \"villa\" che era riservato a piccolo gruppi di abitazioni situati nella campagna. A partire dalla seconda parte del XIII secolo a seguito della fondazione di Castel San Giovanni e dell'aumentata importanza della strada che conduceva da Piacenza a questo centro, Calendasco inizia gradualmente a perdere di importanza.\nSecondo alcune fonti, nel 1290 a Calendasco nasce Corrado Confalonieri, membro della famiglia nobile dei Confalonieri, il quale secondo altre fonti sarebbe nato presso Torre Confalonieri, una maniero di propriet\u00e0 della famiglia Confalonieri situato a Celleri di Carpaneto Piacentino. In seguito a un incidente di caccia che aveva causato un incendio e per il quale era stato condannato un innocente, il nobile subisce una conversione che lo porta a passare parecchi anni della propria vita in ritiro presso l'hospitale per i pellegrini di Calendasco, sorto su un preesistente xenodochio risalente all'epoca longobarda. In seguito, dopo aver condotto un pellegrinaggio a Roma, il religioso si sposta fino a Noto, in Sicilia, dove rimane fino alla morte, avvenuta nel 1351, in seguito alla quale inizia a essere venerato come santo dalla piet\u00e0 popolare e viene veatificato nel 1515.\nVero le fine del XIII secolo il castello \u00e8 di propriet\u00e0 delle famiglie Palastrelli e Scotti, in seguito, nel 1346 il castello viene raso al suolo da milizie ghibelline provenienti da Piacenza; rioccupato dalle truppe guelfe nel 1372, \u00e8 base per la resistenza anti-viscontea. Nel 1412 viene concesso alla famiglia Arcelli insieme al vicino castello di Santimento da parte del duca di Milano Filippo Maria Visconti, venendo utilizzato come avamposto del castello di Somaglia, situato sulla sponda opposta del fiume Po. In un atto risalente al 12 gennaio 1461 e conservato presso il locale archivio parrocchiale Calendasco viene citato ancora come \"burgo\".\nL'et\u00e0 moderna e contemporanea.\nNel cinquecento agli Arcelli succede la famiglia Confalonieri che mantiene la propriet\u00e0 integrale sul feudo fino al 1572 quando, in seguito all'omicidio del conte Ludovico ad opera di Antonello De Rossi, amante della moglie del conte, la contessa Camilla, met\u00e0 del feudo passa alla famiglia Sanseverino, la quale, nel 1595 procede a venderla al conte Gian Battista Zanardi Landi.\nL'hospitale per i pellegrini, denominato \"hospitio dicti loci calendaschi\" \u00e8 presente in varie mappe e atti risalenti al cinquecento e al seicento, anni in cui riveste anche un importante ruolo civile per la locale comunit\u00e0, con la redazione degli atti pi\u00f9 importanti.\nNel 1690 il feudo di Calendasco viene concesso da parte del duca di Parma e Piacenza Ranuccio II Farnese al conte Fabio Perletti, ambasciatore per conto del duca presso la corte imperiale.\nNel 1735 la locale chiesa, dedicata a santa Maria viene sottoposta a importanti lavori di ampliamento.\nNel XIX secolo Calendasco d\u00e0 i natali al primo sindaco di Piacenza, Faustino Perletti, che sar\u00e0 anche deputato nell'assemblea costituente del 1859.\nNel 1913 il castello viene ceduto al comune da parte del proprietario dell'epoca, l'avvocato Scopesi della Capanna.\nCultura.\nEventi.\nLa principale ricorrenza festeggiata nel comune \u00e8 quella legata al santo patrono san Corrado Confalonieri, che ebbe qui i Natali nel 1290 e che si festeggia il 19 febbraio, giorno della sua morte.\nDurante la festa viene svolta la \"grande processione\", durante la quale una reliquia del Santo (il pollice della mano sinistra) viene condotta dall'eremo in cui si era ritirato fino alla chiesa parrocchiale. Inoltre, la cerimonia prevede il dono dei ceri da parte delle autorit\u00e0 locali e la benedizione e distribuzione del \"pane degli angeli\" a ricordo di un miracolo compiuto da San Corrado durante la carestia che colp\u00ec la Sicilia tra il 1348 e il 1349.\nLa domenica precedente la festa patronale viene organizzato un corteo storico nel quale sono rievocate le scene della conversione di San Corrado. Al termine dell'evento viene organizzata la benedizione dei bambini nei pressi della chiesa di Santa Maria Assunta e la supplica al santo per la benedizione del paese e dei suoi cittadini.\nUn altro evento particolarmente sentito nel territorio \u00e8 la \"Fiera del Po - Festa del pesce fritto\", manifestazione fieristica originariamente a carattere prettamente agricolo organizzata a partire dal 1963, quando ancora l'agricoltura era la principale attivit\u00e0 economica comunale e sviluppatasi in seguito come rassegna in campo enogastronomico, commerciale e folkloristico locale.\nEconomia.\nIl territorio di Calendasco \u00e8 stato, storicamente, dedicato all'agricoltura e, grazie alla presenza dei fiumi Po e Trebbia, alla pesca. A partire dagli ultimi anni del XX secolo il settore primario ha subito un graduale declino che ha praticamente azzerato la presenza di allevamenti sul territorio comunale, e ha, comunque visto il settore agricolo soffrire a causa della mancanza di colture specializzate, con una diminuzione del 40% del numero di imprese operanti nel settore tra il 1990 e il 2000. Tra le colture pi\u00f9 diffuse nel territorio comunale ci sono i cereali (grano turco e frumento), le colture industriali (pomodoro e barbabietola da zucchero), le colture ortive e le colture foraggiere (erba medica e mais). Abbastanza diffusa nei pressi dell'argine del fiume Po \u00e8 la pioppicoltura.\nParallelamente alla diminuzione di importanza del settore primario, vi \u00e8 stato uno sviluppo industriale, localizzato nell'area di Ponte Trebbia, al confine con il comune di Rottofreno. Nonostante la collocazione lungo il percorso della via Francigena, il settore turistico risulta essere molto poco sviluppato.\nInfrastrutture e trasporti.\nIl territorio comunale \u00e8 attraversato dalla strada provinciale 13 di Calendasco che si dirama dalla ex strada statale 10 Padana Inferiore a San Nicol\u00f2 a Trebbia, frazione di Rottofreno, attraversa il capoluogo comunale e la frazione di Santimento, condivisa con lo stesso comune di Rottofreno per, poi, ricongiungersi alla ex strada statale 10 nei pressi del capoluogo comunale di Rottofreno.\nIl territorio comunale \u00e8 attraversato anche dall'autostrada A21, tuttavia, il traffico generato dall'arteria, non essendo presente nessun casello a Calendasco, \u00e8 completamente separato dal traffico locale comunale.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nA partire dal 2009, Calendasco fa parte dell'Unione Comuni Bassa Val Trebbia e Val Luretta che comprende diversi comuni piacentini compresi tra la bassa val Trebbia, la val Luretta e la pianura Padana. Al 2020 i comuni che fanno parte dell'unione sono, oltre a Calendasco, Gossolengo, Gragnano Trebbiense, Rivergaro e Rottofreno."}
{"id": "29601", "revid": "1543377", "url": "https://it.wikipedia.org/wiki?curid=29601", "title": "Caminata", "text": "Caminata (\"Camin\u00e0\" in dialetto piacentino) \u00e8 una frazione del comune italiano di Alta Val Tidone, in provincia di Piacenza, in Emilia-Romagna.\nFino al 31 dicembre 2017, prima della fusione con i limitrofi comuni di Nibbiano e Pecorara che ha dato vita al comune di Alta Val Tidone, \u00e8 stato comune autonomo.\nGeografia fisica.\nCaminata \u00e8 situata nel fondovalle della val Tidone, sulla sponda sinistra del torrente Tidone, ad un'altitudine di 364 .\nFino alla sua soppressione Caminata, con una superficie di , era il comune pi\u00f9 piccolo della provincia di Piacenza.\nIl territorio comunale di Caminata era diviso in due parti: una, comprendente il capoluogo, si trovava in val Tidone, sulla sponda sinistra del torrente Tidone, ad un'altitudine compresa tra 293 e 605 m s.l.m., mentre la seconda parte era costituita dall'exclave di Moncasacco, principale centro frazionale del comune, separata dal territorio comunale da una porzione di terreno larga circa parte dei comuni di Nibbiano. e Ruino e situata in val Versa, a breve distanza da Pometo capoluogo del comune di Ruino, in seguito divenuto capoluogo del comune di Colli Verdi. Rientrava nel territorio dell'exclave, per un breve tratto a partire dalla sua fonte, nel quale segnava il confine con la provincia di Pavia, il torrente Versa.\nStoria.\nLa zona di Caminata fu abitata sin dall'epoca romana, come dimostrato dai ritrovamenti di diversi reperti, tra i quali i resti di una fornace nella zona della foce del rio Cavaglione nel Tidone; al tempo Caminata era probabilmente un piccolo abitato di carattere rurale dove erano situate alcune propriet\u00e0 fondiarie.\nTra il IV e il V secolo venne costruita la prima chiesa di Caminata, su un poggio in posizione isolata rispetto al centro abitato, ad est rispetto alla strada che conduce a Torre Gandini; una pietra angolare dell'edificio, ritrovata nel 1954, \u00e8 custodita a Caminata.\nLa prima testimonianza scritta sul villaggio di Caminata risale alla carta di Wala, redatta tra l'833 e l'835 da Wala, abate dell'abbazia di San Colombano di Bobbio nella quale viene citata tra i possedimenti del grande feudo monastico imperiale bobbiese come corte di San Siforiano assieme alle vicine corti di Nibbiano e Pecorara. In quel periodo Caminata era utilizzato come base e alloggio da parte dei braccianti che avevano il compito del dissodamento e del disboscamento della zona per renderla adatta all'uso agricolo.\nIl 18 luglio 929 \u00e8 testimoniato il passaggio a Nibbiano dell'arca contenente il corpo di san Colombano durante la traslazione della salma da Pavia a Bobbio, operazione resa necessaria per contrastare le mire del vescovo di Piacenza sui possedimenti del feudo monastico bobbiese.\nNel 1014, con la creazione della diocesi di Bobbio, Caminata passa alle dipendenze della contea vescovile di Bobbio e ne segue la storia; un atto vescovile risalente al 1065 riporta la chiesa di san Sinforiano come dipendente dalla corte di Nibbiano.\nNel 1357 il castello di Moncasacco, cos\u00ec come il vicino oratorio furono distrutti ad opera delle truppe al soldo di Galeazzo II Visconti\nDurante l'epoca viscontea, la zona venne concessa, da parte del duca di Milano Gian Galeazzo Visconti a Jacopo Dal Verme che lo aveva supportato con i ruoli di consigliere e capitano. Questo permise al Dal Verme, che gi\u00e0 estendeva i propri possedimenti su Bobbio e sulla rocca d'Olgisio di costituire lo stato vermesco. A partire dal XV secolo il centro di Caminata venne fortificato dotandolo di alcune torri caratterizzate dalla presenza di camminamenti, dalle quali si origin\u00f2 il toponimo \"Caminata\".\nDivenuto parte del ducato di Parma e Piacenza, Caminata venne unito, insieme a buona parte del piacentino al regno di Sardegna nel 1743 a seguito del trattato di Worms; quando, 5 anni pi\u00f9 tardi, con il trattato di Aquisgrana, il piacentino torn\u00f2 a far parte del ducato di Parma e Piacenza, Caminata rimase parte del regno di Sardegna, come parte della provincia di Bobbio, diventando sede di dogana tra le due entit\u00e0 statali.\nNel 1801 il territorio fu annesso alla Francia napoleonica, rimanendovi parte fino al 1814. Nel 1859 entr\u00f2 a far parte nel circondario di Bobbio della provincia di Pavia e, quindi, della Lombardia. Nel 1923, con lo smembramento del circondario di Bobbio, entr\u00f2 a far parte, insieme ai comuni valtidonesi di Ruino, Romagnese, Trebecco e Zavattarello, della provincia di Piacenza.\nQuesta divisione comport\u00f2 numerose proteste degli abitanti dei centri dell'alta valle, desiderosi di rimanere in provincia di Pavia. Le proteste culminarono nella marcia su Bobbio e nell'indizione di alcuni referendum che, tenutisi il 27 febbraio 1925, videro la vittoria della fazione che chiedeva il ritorno in provincia di Pavia. Nel 1926, in parziale accoglimento dei risultati dei referendum, i comuni di Romagnese, Ruino e Zavattarello vennero annessi alla provincia di Pavia, mentre Caminata, cos\u00ec come Trebecco, rimase parte della provincia di Piacenza. Nel 1928 i comuni di Caminata e di Trebecco vennero soppressi ed il loro territorio venne inglobato nel comune di Nibbiano.\nNel 1936 le frazioni di Moncasacco, Mostanne e Casanova, in precedenza parte del comune di Caminata, vennero distaccate dal comune di Nibbiano e aggregate al comune di Pometo, tornando cos\u00ec a far parte della provincia di Pavia. Nel 1950 il comune di Caminata venne ripristinato nei confini in vigore prima della soppressione, rimanendo comunque inserito nella provincia di Piacenza.\nNel gennaio 1964 il deputato pavese Fortunato Bianchi present\u00f2 alla Camera dei deputati una proposta di legge per il distacco delle frazioni di Moncasacco, Mostarine e Casanova dal comune di Caminata e la loro conseguente aggregazione al comune di Ruino, tuttavia la proposta non venne approvata.\nIl 28 luglio 2016 il consiglio comunale approv\u00f2 un'istanza per chiedere alla regione l'avvio della procedura di fusione con i comuni di Nibbiano e Pecorara. L'assemblea legislativa della regione Emilia-Romagna approv\u00f2 il progetto di legge per l'istituzione di un nuovo comune il 28 febbraio 2017, in seguito ad esso venne indetto un referendum consultivo nei tre territori comunali, poi fissato per il 28 maggio 2017. Il referendum vide la vittoria del s\u00ec in tutti e tre i comuni, permettendo il proseguimento dell'iter di fusione. Il referendum vide anche la scelta del nome del nuovo comune, Alta Val Tidone, che venne istituito a partire dal 1\u00ba gennaio 2018.\nCultura.\nQuesto paese fa parte del territorio culturalmente omogeneo delle quattro province (Alessandria, Genova, Pavia, Piacenza), caratterizzato da usi e costumi comuni e da un importante repertorio di musiche e balli molto antichi. Strumento principe di questa zona \u00e8 il piffero appenninico che accompagnato dalla fisarmonica, e un tempo dalla m\u00fcsa (cornamusa appenninica), guida le danze e anima le feste.\nGeografia antropica.\nFacevano parte del comune di Caminata, oltre al capoluogo comunale, le frazioni di Moncasacco, unico centro frazionale minore di un certo rilievo, Ca' Nova e Mostarine, tutte e tre situate nell'exclave di Moncasacco.\nInfrastrutture e trasporti.\nIl territorio comunale di Caminata era attraversato dalla ex strada statale 412 della Val Tidone, la quale attraversava il capoluogo e dalla strada provinciale 49 di Rossarola arteria che si dirama dalla ex strada statale 412 a monte di Caminata e che raggiunge il confine con la provincia di Pavia, per, poi, proseguire verso Pometo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nTra il 2001 e il 2009, anno in cui l'ente \u00e8 stato soppresso, Caminata ha fatto parte della comunit\u00e0 Montana valle del Tidone."}
{"id": "29602", "revid": "1543377", "url": "https://it.wikipedia.org/wiki?curid=29602", "title": "Caorso", "text": "Caorso (\"Caurs\" in dialetto piacentino) \u00e8 un comune italiano di abitanti della provincia di Piacenza in Emilia-Romagna. Situato nella pianura della bassa piacentina, dista da Piacenza e 16 da Cremona. Dal giugno 2007 \u00e8 stato riconosciuto dalla regione Emilia-Romagna \"Comune Turistico\" per alcune peculiarit\u00e0 artistiche ed ambientali del territorio.\nGeografia fisica.\nIl comune di Caorso si trova interamente nella pianura Padana ed \u00e8 bagnato dal fiume Po e dai torrenti Nure, Chiavenna, entrambi affluenti del Po, e Riglio, affluente del Chiavenna.\nOrigini del nome.\nEsistono varie ipotesi riguardo all'origine del toponimo Caorso: la prima lo vuole originario dal latino \"Caput Orsi\" o \"Caput Ursi\" (testa d'orso), a prova della possibile ascendenza romana del borgo. Non \u00e8, peraltro, chiaro se il toponimo derivasse dalla somiglianza del luogo con una testa d'orso oppure dalla presenza di immagini raffiguranti, per l'appunto, la testa di un orso. Al contrario, lo storico Andrea Corna fa discendere il toponimo da \"Ursilia\".\nInfine, secondo una leggenda, il nome Caorso discende dalla fondazione del paese, avvenuta nell'820 per opera delle due sorelle del vescovo di Piacenza, Orsa ed Imelde: il luogo si sarebbe chiamato C\u00e0 dell'Orsa, poi contratto in Caorso, dal nome di una delle due sorelle.\nStoria.\nTeatro di insediamenti umani sin dal Neolitico e posto sulla romana via Postumia, i primi documenti ufficiali relativi alla zona di Caorso sono due atti di vendita e di donazione di porzioni di territorio limitrofe al torrente Nure risalenti alla prima parte del IX secolo.\nNell'alto Medioevo la zona \u00e8 assoggettata all'abbazia di Nonantola e, in seguito, al monastero di Santa Giulia di Brescia. Nell'XI secolo la zona \u00e8 parte del comitato Aucense, parte di una pi\u00f9 ampia zona compresa tra il Po, il Taro e i primi rilievi appenninici in cui si era insediato attorno all'anno mille il marchese Adalberto degli Obertenghi, gi\u00e0 capitano delle milizie imperiali.\nNel 1183 viene edificato un fortilizio nella zona di Roncarolo, sulle rive del fiume Po, con la duplice funzione di difesa da possibili attacchi dalla sponda opposta e di controllo del transito lungo il fiume.\nSecondo il cronista piacentino Giovanni Codagnello, risale al 1205 la costruzione di un castello a Caorso ad opera dei piacentini come opera di difesa contro gli attacchi provenienti da settentrione, specialmente da Cremona. Nel 1214, poi, Caorso \u00e8 occupato e distrutto ad opera delle truppe cremonesi. Nel 1258 la rocca caorsana ospita le truppe di Oberto Pallavicino, costretto a scappare da Piacenza ad opera di Alberto Fontana.\nSeconda la tradizione, Caorso potrebbe essere stato toccato da San Rocco, poi diventato copatrono del paese, durante i suoi viaggi, prima di giungere a Piacenza, soggiornando in un'abitazione, conosciuta da quel momento come \"la casa di san Rocco\".\nIl 7 aprile 1385 Ottone Mandelli, membro di una famiglia di origine lombarda che vantava tra i suoi membri diversi podest\u00e0 di Piacenza e che aveva svolto un importante ruolo nella cattura di Bernab\u00f2 Visconti, ottiene, da parte del duca di Milano Gian Galeazzo Visconti, nipote di Bernab\u00f2, il feudo caorsano.\nDopo essere stato assegnato a Manfredo Scotti nel 1414 da parte di Sigismondo di Lussemburgo nel 1421 il feudo di Caorso, ritornato al duca di Milano, viene di nuovo concesso alla famiglia Mandelli, alla quale venne poi confermato nel 1422 dal duca di Milano Filippo Maria Visconti e, ancora, nel 1450 da Francesco Sforza, che concede anche il titolo di conte.\nNel 1522 la rocca caorsana \u00e8 assediata dai francesi di Francesco I i quali, tuttavia desistono dal loro intento a causa della forza della locale guarnigione. Nel 1602 Ranuccio I Farnese concede a Francesco Gandini la terza parte della rocca e del feudo di Caorso, alcuni anni pi\u00f9 tardi, nel 1635 il marchese Francesco Serafini ottiene da Odoardo I Farnese tutti i beni precedentemente appartenuti alla famiglia Mandelli. Alla morte di Serafini, avvenuta nel 1688, i beni ritornano nelle dipendenze dei Mandelli grazie al riscatto operato dal conte Antonio Mandelli.\nLa presenza della famiglia Mandelli a Caorso continua fino al 1827 quando muore il marchese Bernardino Mandelli, lasciando tutti i suoi averi agli Ospizi Civili.\nNegli anni settanta del Novecento viene avviata la costruzione, in un'area golenale nei pressi della frazione Zerbio, di una centrale nucleare, la pi\u00f9 grande in Italia. Terminata la costruzione, la centrale inizia a produrre energia elettrica nel dicembre 1981. Interrotta la produzione nell'ottobre 1986 per consentire la ricarica del combustibile, in seguito ai referendum sul nucleare del 1987, la produzione non viene pi\u00f9 ripresa. L'impianto, divenuto di propriet\u00e0 di Sogin \u00e8 stato, poi, avviato al decomissioning.\nSimboli.\nLo stemma comunale presenta due leopardi su sfondo rosso. Il gonfalone presenta lo stesso stemma su sfondo rosso con ricamature argentate e con la scritta \"Comune di Caorso contornata in argento.\nOnorificenze.\nCaorso \u00e8 tra le citt\u00e0 decorate al valor militare per la guerra di liberazione, insignita della medaglia di bronzo al valor militare per i sacrifici delle sue popolazioni e per l'attivit\u00e0 nella lotta partigiana durante la seconda guerra mondiale:\nEconomia.\nLe aziende agricole a Caorso sono attive in prevalenza nel settore della zootecnia con prevalenza di coltivazioni foraggere, a cui si affianca la cipolla. A testimoniare l'importanza della coltura della cipolla sul territorio caorsano, nella frazione di Roncarolo ha sede il consorzio piacentino produttori cipolle. Complessivamente nel 2017 operavano sul territorio comunale 132 aziende del settore agricolo, per la maggior parte a conduzione famigliare, con una superficie agricola utilizzata totale di . Il numero degli impiegati nel settore, tuttavia \u00e8 in costante calo, a causa della crescente meccanizzazione. Nel 2000 veniva coltivato a seminativo circa il 98% della SAU.\nIl sistema produttivo comunale presenta una coesistenza di attivit\u00e0 artigianali e industriali, tra cui sono presenti realt\u00e0 operanti in mercati di interesse nazionale e internazionale. Al 2008 erano attive a Caorso 348 attivit\u00e0 con un totale di lavoratori occupati tra industria, settore edile, commercio e servizi. Le attivit\u00e0 locali vedono in atto una tendenza alla diminuzione delle imprese a conduzione famigliare che viene compensata da un aumento delle imprese medio-grandi.\nSul confine tra il comune di Caorso e quello di Monticelli d'Ongina si trova un polo logistico, esteso in prevalenza in territorio monticellese.\nLa struttura commerciale locale presenta in maggioranza attivit\u00e0 medio - piccole. I negozi al dettaglio sono in totale 72 per un totale di di superficie di vendita; il 92% delle attivit\u00e0 \u00e8 composto da esercizi di vicinato.\nInfrastrutture e trasporti.\nStrade.\nIl territorio comunale \u00e8 interessato dal passaggio dell'autostrada A21, con l'omonima uscita autostradale posta a servizio del capoluogo, dalla ex strada statale 10 Padana Inferiore e dalla ex strada statale 587 di Cortemaggiore, entrambe declassate a strade provinciali.\nAttraversano il territorio caorsano anche le seguenti strade provinciali: la strada provinciale 20 di Polignano che conduce all'omonima frazione del confinante comune di San Pietro in Cerro, la strada provinciale 30 di Chiavenna che conduce a Chiavenna Landi, frazione del comune di Cortemaggiore e la strada provinciale 53 di Muradolo che conduce all'omonima frazione caorsana.\nTranvie.\nTra il 1882 e il 1935 Caorso fu servita dalla tranvia Piacenza-Cremona, sulla quale nel territorio caorsano erano poste le fermate di Fosadello, Muradolo, Caorso e Ceramiche Cremonesi, le ultime due poste entrambe nel capoluogo.\nFerrovie.\nIl paese dispone di una stazione ferroviaria sulla linea Cremona-Piacenza; a partire dal dicembre 2013, la stazione, cos\u00ec come l'intera infrastruttura di cui fa parte, \u00e8 priva di servizio passeggeri.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nDal 2014, anno di istituzione dell'ente, fino al suo scioglimento, avvenuto il 1\u00ba gennaio 2022, Caorso ha fatto parte dell'Unione Bassa Val d'Arda Fiume Po insieme ai comuni di Besenzone, Castelvetro Piacentino, Cortemaggiore, Monticelli d'Ongina, San Pietro in Cerro e Villanova sull'Arda.\nSport.\nCalcio.\nLa principale squadra di calcio del comune \u00e8 l\"U.S. Caorso 1951\" militante nella stagione 2020-2021 in Seconda Categoria, categoria nella quale \u00e8 retrocesso al termine della stagione 2018-2019. La societ\u00e0, nata nel 1951, ha come colori sociali il bianco e l'azzurro."}
{"id": "29604", "revid": "123578028", "url": "https://it.wikipedia.org/wiki?curid=29604", "title": "Castel San Giovanni", "text": "Castel San Giovanni (\"Castell San Giuann\" in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nGeografia fisica.\nLa cittadina e il territorio comunale sono situati nella bassa val Tidone, tra le ultime pendici della fascia collinare e la pianura Padana, presso la riva destra del Po, nella parte ovest della provincia sul confine con la provincia di Pavia. \u00c8 l'ultimo comune emiliano prima della Lombardia.\nStoria.\nCastel San Giovanni \u00e8 nel periodo romano sotto la IX regione romana di Liguria (che aveva Genova come capitale), unita poi all'Emilia (Aemilia) e Traspadana (Lombardia) spostando la capitale a Milano (con i governatorati di Genova e Piacenza).\nFin dall'epoca longobarda fu parte degli antichi possedimenti dell'Abbazia di San Colombano di Bobbio come \"Castrum Sancti Johannis de Olubra\", ed assieme ad altri possedimenti nel territorio della val Tidone inserito nel grande feudo reale ed imperiale monastico bobbiese.\nRimane tutto immutato sotto i Longobardi e sotto i Franchi, poi la Liguria si divide in tre marche, e Castel San Giovanni divenne parte della Marca Obertenga (Liguria Orientale), che successivamente si suddivise in vari rami famigliari.\nNel 1243 e nel 1246 il re Enzo, figlio di Federico II di Svevia, cinse d'assedio il Castello di Olubra, posto ove si trova l'attuale borgo, con l'aiuto dei pavesi senza riuscire a espugnarlo.\nNel 1252 venne distrutto dal pavese Ferrario Cane, e ricostruito da Alberto Scotti (o Scotto), signore di Piacenza, nel 1290.\nTra il XIV secolo e il XVI secolo l'ebbero in feudo i Fontana, gli Arcelli, i Dal Verme e i Pallavicino.\nNel 1436 si form\u00f2 la Contea di Bobbio e Voghera sotto i Dal Verme, feudatari dei Visconti sotto il Ducato di Milano e il Principato di Pavia e della signoria di Castel San Giovanni, Borgonovo Val Tidone, Pianello Val Tidone, assieme a tutta la Val Tidone ed altri feudi.\nIl primo conte \u00e8 Luigi Dal Verme (1436-1449), a lui succedette il figlio Pietro II Dal Verme (1449-1485); il fratello di questi Taddeo e poi i figli di lui Marc'Antonio e Federico tornarono in possesso di tutti i beni tranne Castel San Giovanni. Le contee di Bobbio, Voghera, la signoria di Castel San Giovanni e tutti feudi vermeschi furono dapprima assegnate alla camera ducale nella persona del duca di Milano Ludovico il Moro, e poi giunsero come dote al conte Galeazzo Sanseverino (1489-1499) che di Ludovico aveva sposato la figlia Bianca Giovanna Sforza.\nDopo l'occupazione francese del Ducato di Milano, le contee di Bobbio, Voghera, la signoria di Castel San Giovanni e tutti feudi vermeschi furono prima assegnati a Bernardino Da Corte (1499-1500), poi al conte Ludovico di Lussemburgo (1500-1504), conte di Ligny. Dopo la morte di Ludovico Luigi XII di Francia assegn\u00f2 il feudo di Castel San Giovanni al marchese di Busseto Antonio Maria Pallavicino, nobile del territorio piacentino nello Stato Pallavicino. Nel 1525 i Dal Verme riottennero tutti i feudi di Bobbio e Voghera e della val Tidone, con conferma imperiale, ma nonostante i ricorsi non rimase loro preclusa la signoria di Castel San Giovanni e di Sarmato.\nNel 1545 alla formazione del Ducato di Parma e Piacenza il feudo di Castel San Giovanni diventato piacentino venne assegnato definitivamente ai Farnese che progressivamente entrarono in possesso di quasi tutta la Val Tidone.\nSociet\u00e0.\nEvoluzione demografica.\nNelle frazioni di Bosco Tosca e di Pievetta, situate a circa 5\u00a0km dal capoluogo comunale lungo l'argine del fiume Po, si insediarono nel Seicento comunit\u00e0 arb\u00ebresh\u00eb, le uniche dell'Italia settentrionale, testimoniate dalla persistenza dei cognomi \"Albanesi\" e \"Tosca\" e dal mantenimento di usi funerari e tradizioni culinarie distinte.\nEconomia.\nUn tempo a vocazione agricola, il paese oggi vede svilupparsi l'industria alimentare, chimica e meccanica e l'artigianato, specie l'abbigliamento (maglierie e scialli), e la produzione di imballaggi e bottoni. Si esportano formaggi e uva da tavola, \u00e8 praticato l'allevamento del bestiame e vi sono fabbriche di materiale refrattario e cemento. Il commercio \u00e8 favorito dalla vicinanza all'autostrada A21 e alla ferrovia Alessandria-Piacenza. Nei pressi del casello autostradale di Castel San Giovanni \u00e8 collocato un polo di interscambio merci.\nNel paese si trova la sede logistica di Amazon (azienda statunitense di commercio elettronico) pi\u00f9 grande d'Italia. Nel comune si trova anche l\u2019unico deposito logistico di Leroy Merlin Italia.\nInfrastrutture e trasporti.\nTranvie.\nTra il 1893 e il 1938 Castel San Giovanni fu servita dalla tranvia Piacenza-Pianello-Nibbiano.\nFerrovie.\nIl paese \u00e8 servito da una stazione ferroviaria ubicata sulla ferrovia Alessandria-Piacenza.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLe squadre calcistiche di Castel San Giovanni sono la Castellana Fontana che gioca in Promozione e l'Oratorio San Filippo Neri che milita nel campionato di Seconda Categoria.\nNella pallavolo la Castellana Volley milita nel campionato regionale di serie C maschile, oltre che nella prima, nella seconda e nella terza divisione femminile. Inoltre \u00e8 presente una squadra di pallanuoto maschile dal nome (C.S.G. WP)"}
{"id": "29605", "revid": "499020", "url": "https://it.wikipedia.org/wiki?curid=29605", "title": "Castell'Arquato", "text": "Castell'Arquato (\"Castell Arqu\u00e4\" in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nSituato sulle prime alture della val d'Arda, \u00e8 caratterizzato da un borgo medioevale arroccato lungo la collina che domina la vallata. Il centro storico si trova sulla riva sinistra del torrente Arda, mentre sulla sponda opposta si \u00e8 sviluppato un quartiere residenziale. Dista circa da Piacenza, da Cremona e da Parma.\nCastell'Arquato ha il titolo di citt\u00e0 d'arte, \u00e8 stato insignito della bandiera arancione dal Touring Club Italiano e fa parte del club de I borghi pi\u00f9 belli d'Italia.\nGeografia fisica.\nIl comune di Castell'Arquato occupa una superficie di circa sulle ultime propaggini dell'Appennino ligure, digradanti verso la pianura Padana, tra la val d'Arda, in cui sulla sponda sinistra del torrente Arda \u00e8 situato il capoluogo comunale, la val Chiavenna e la val d'Ongina.\nIl comune si estende tra un'altitudine minima di 90 a nord e un'altitudine massima di 440 nella zona collinare a sud. L'altitudine media \u00e8 di 224 \nParte del territorio comunale fa parte del parco regionale dello Stirone e del Piacenziano, che ha inglobato la precedente riserva naturale geologica del Piacenziano, con un cospicuo patrimonio di reperti fossili del pliocene..\nNei pressi della frazione di San Lorenzo si trova l'area del bosco di Santa Franca, una delle poche aree ancora coperte da boschi della prima collina piacentina.\nStoria.\nIn epoca pliocenica la zona di Castell'Arquato, cos\u00ec come buona parte della pianura Padana, era occupata dal mare, di cui sono sopravvissuti numerosi reperti fossili, risalenti in particolare al Piacenziano, che deve il nome alla citt\u00e0 e alla provincia di Piacenza.\nIn seguito la zona \u00e8 popolata dall'uomo sin dal Paleolitico inferiore, periodo a cui sono datati alcuni manufatti in selce ritrovati nel territorio comunale. Reperti pi\u00f9 recenti, risalenti al Neolitico e all'et\u00e0 del Ferro, testimoniano la persistenza della presenza umana.\nIl territorio viene poi colonizzato da trib\u00f9 liguri e gallo-celtiche, prima di entrare a far parte dei territori controllati dai romani. Da alcune tracce attribuibili a insediamenti romani si presume la costruzione di un \"castrum\" militare con il fine di controllare i liguri. In epoca imperiale si svilupp\u00f2 come piccolo capoluogo rurale, grazie alla posizione favorevole di dominanza sulla rete viaria.\nSecondo la leggenda, il toponimo Castell'Arquato deriverebbe dal nome del cavaliere romano Caio Torquato, a cui si attribuisce la fondazione del villaggio; pi\u00f9 realisticamente, si deve alla forma quadrata del primo insediamento militare o dalla disposizione di esso.\nMedioevo.\nIn epoca longobarda la zona \u00e8 attraversata dalla via dei monasteri che permetteva il collegamento, attraverso la catena appenninica, tra la pianura Padana e la Lunigiana.\nIl primo documento scritto che menziona il luogo \u00e8 un atto di vendita datato 13 marzo 760, parte delle carte di Varsi in cui viene citato \"in finibus Castri Arquatense\". In documenti successivi viene nominato come \"Castro Fermo\", \"Castro Fermo Arquatense\" e \"Fines Castellana\". In alcuni di questi documenti viene citato un nobile chiamato Magno, a cui si deve l'edificazione della pieve di Castell'Arquato dedicata alla gran Madre di Dio, tra il 756 e il 758, e del castello a base quadrata. Nel momento della sua morte nel 789, egli dona al vescovo di Piacenza il paese, la chiesa di Santa Maria e i beni annessi.\nCi sono testimonianze di notevole vitalit\u00e0 del borgo negli ultimi decenni del I millennio. In questo periodo il vescovo di Piacenza amministra la zona arquatese mediante uomini scelti e gode del fodro, il diritto di esazione delle imposte dirette, su tutti gli uomini, \"nobiles\", \"burgenses\" o castellani che posseggono case e terreni e sugli ecclesiastici di Santa Maria.\nDal 1204 al 1207 Grimerio, vescovo di Piacenza, sceglie come dimora Castell'Arquato in seguito alle lotte con il comune di Piacenza. Di conseguenza il borgo comincia ad assumere maggiore autonomia rispetto al comune di Piacenza. Nel 1220 il vescovo Vicedomino devolve alla comunit\u00e0 locale tutti i beni di sua propriet\u00e0 nel territorio arquatese, concedendo l'enfiteusi per 700 lire piacentine. Inoltre, per 200 lire piacentine pi\u00f9 un canone annuo, concede i beni situati nelle zone di San Lorenzo, Vernasca e Lusurasco. A partire da quell'anno, Castell'Arquato viene retto per tre anni da consoli, in seguito sostituiti dalla figura del podest\u00e0, nominato dal comune di Piacenza tra i membri delle famiglie nobili guelfe della citt\u00e0.\nNel 1256 Castell'Arquato subisce l'assalto del nobile ghibellino Oberto II Pallavicino, il quale, tuttavia, non riesce a portare l'assedio a compimento. Nel 1290 Alberto Scotti, sostenuto dal partito guelfo, dal ceto mercantile e dalle corporazioni degli artigiani, diventa signore di Piacenza, insediando a Castell'Arquato il podest\u00e0 Tedesio de' Spectinis.\nNel 1304 Alberto Scotti viene cacciato da Castell'Arquato ad opera del comune di Piacenza, che insedia nel luogo Gabriele Pallastrelli. Tre anni dopo Scotti riprende il possesso del borgo, governandolo a fasi alterne fino al 1316, quando Galeazzo I Visconti, supportato da Corrado Malaspina e dalla famiglia Arcelli, assedia Castell'Arquato e la conquista l'anno successivo, facendo prigioniero Alberto Scotti.\nGaleazzo Visconti concede al borgo alcune \u201cgrazie speciali\u201d includenti la possibilit\u00e0 di emancipazione giuridica da Piacenza e la facolt\u00e0 di adottare un \"corpus\" di norme legislative autonome; queste grazie diventeranno, poi, la base degli statuti redatti nel corso del quattrocento.\nNel 1324 Manfredo Landi, uomo di fiducia dei Visconti che gli avevano concesso il governo di Castell'Arquato, \u00e8 costretto a cedere Castell'Arquato al comune di Piacenza, in seguito all'abbandono di quest'ultimo da parte della nobile famiglia milanese dopo la rivolta guelfa guidata da Obizzo Landi. Il paese rimane sotto il controllo di Piacenza fino al 1336, quando torna sotto il controllo della famiglia Visconti, tramite Azzone Visconti, il quale ripristina l'autonomia degli arquatesi da Piacenza nominando podest\u00e0 Galvagno de' Comini. Contemporaneamente viene eseguita la fortificazione del borgo a causa della sua importanza strategica e militare. A partire dal 1342 incomincia la costruzione della rocca, promossa dal comune di Piacenza su iniziativa di Luchino Visconti. Negli anni successivi, insieme a tutto il territorio visconteo, Castell'Arquato \u00e8 soggetta ad aspre lotte per la successione dopo la morte di Luchino Visconti prima e di suo fratello Giovanni poi.\nNel 1403 Gian Galeazzo Visconti concede a Borromeo de' Borromei e alla sua discendenza l'investitura dei poteri feudali, comprendenti le rendite fiscali collegate, su Castell'Arquato. L'anno successivo Borromei tradisce i Visconti, schierandosi con Carlo VI di Francia e rendendo il borgo un feudo regio. Successivamente Castell'Arquato viene conquistato da Francesco e Giovanni Scotti che mantengono il potere fino al 1414 quando, sotto la minaccia dalla famiglia Arcelli, originaria di Fiorenzuola d'Arda, decidono di cedere tutti i loro diritti agli arquatesi, che, a loro volta, li rimettono al duca di Milano Filippo Maria Visconti. A partire dal 1416 il borgo cambia nome in Castel Visconti, mantenuto fino al 1470.\nNel 1438 Filippo Maria Visconti investe il capitano di ventura Niccol\u00f2 Piccinino del feudo arquatese. Durante il suo governo si assiste alla promulgazione degli statuti comunali: gli \"Statuta et decreta Terrae Castri Arquati\". Dopo Niccol\u00f2 il feudo rimane alla famiglia Piccinino tramite i figli Francesco e Jacopo. Nel 1447 Francesco I Sforza, signore di Milano, viene nominato signore di Piacenza e del contado; lo Sforza investe del feudo arquatese prima Bartolomeo Colleoni, nel 1453 e poi, in seguito al passaggio del Colleoni al servizio della repubblica di Venezia, a Sceva da Corte e nel 1455 a Tiberto Brandolini da Forl\u00ec. Il feudo rimane ai Brandolini, a Tiberto e poi ai suoi due figli, fino al 1466.\nNel 1466, alla morte di Francesco, il feudo viene inizialmente concesso e poi definitivamente venduto dalla moglie Bianca Maria Sforza al cognato Bosio I Sforza, conte di Santa Flora.\nEt\u00e0 moderna.\nNel 1499, con la discesa dei francesi in Italia, Castell'Arquato passa sotto il loro dominio, venendo amministrato prima da Pierre de Rohan, con il titolo di \"Gran Marescalco del Cristianissimo Lodovico Re di Francia,\" che lo delega, a sua volta, al podest\u00e0 Francesco Torti e poi al Marescalco Gian Giacomo Trivulzio. Terminato il dominio francese, il borgo entra a far parte dello stato pontificio per essere poi riassegnato a Francesco Sforza di Santa Flora nel 1512.\nNel 1531 sale al potere Bosio II Sforza; dopo la sua morte, nel 1533, la cittadinanza locale afferma la fedelt\u00e0 alla moglie Costanza Farnese. Nel 1541 papa Paolo III Farnese, padre di Costanza, concede al borgo l'indipendenza dal comune di Piacenza, cancellata dal suo predecessore Clemente VII nel 1530. Il pontefice rende anche visita al borgo nella primavera del 1543 in cui \u00e8 acclamato dalla popolazione, riconoscente per il ripristino dell'indipendenza da Piacenza con i conseguenti vantaggi economici. Nel 1545 sale al potere Sforza Sforza, figlio di Francesco; durante il suo regno Ottavio Farnese eleva Castell'Arquato a marchesato. A Sforza succeder\u00e0 il figlio, cardinale Francesco Sforza. Il potere della dinastia Sforza termina nel 1707, allorch\u00e9 il territorio arquatese diviene parte del ducato di Parma e Piacenza, di cui segue la storia fino all'unit\u00e0 d'Italia.\nEt\u00e0 contemporanea.\nIl borgo non ha subito modifiche degne di nota sino agli anni '50. Nei decenni successivi le diverse amministrazioni hanno incentivato un cospicuo sviluppo urbanistico ai piedi del borgo antico, che si \u00e8 esteso alle superfici agricole circostanti e a cui ha corrisposto un iniziale spopolamento e un successivo recupero architettonico del nucleo storico originario anche grazie all'utilizzo turistico delle seconde case.\nSimboli.\nStemma.\nLo stemma del comune presenta una complessa figurazione, nella quale si possono riconoscere diversi simboli legati al passato del borgo.\nDescrizione araldica dello stemma:\nIl castello \u00e8 un richiamo al centro storico fortificato e protetto dalle mura; i colori bianco (argento) e rosso sono un richiamo ai colori presenti nello stemma di Piacenza, mentre il leone d'oro \u00e8 l'emblema originario della famiglia Sforza, in particolare del ramo cadetto di Santa Fiora che resse il feudo di Castell'Arquato dall'inizio del cinquecento al settecento, che \u00e8 rappresentata come \"protettrice\" della Rocca arquatese. Le due stelle d'oro a sei punte derivano dalle armi della famiglia dei conti Scotti, mentre il giglio d'oro \u00e8 riferito alla casata dei Farnese, famiglia ducale di Parma.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2019 la popolazione straniera residente era di 362 persone, pari al 7.93% del totale dei residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nCinema.\nInsieme ad altri castelli italiani, la parte alta del borgo con la rocca Viscontea, la piazza antistante e la collegiata fu scenario delle riprese del film Ladyhawke, diretto da Richard Donner e interpretato da Matthew Broderick, Rutger Hauer e Michelle Pfeiffer.\nCucina.\nIl comune di Castell'Arquato fa parte della zona DOC dei colli piacentini, dove si producono alcuni vini tipici, tra cui il Gutturnio, la Bonarda, la Barbera, l'Ortrugo e il Monterosso Val d'Arda, vino caratteristico della vallata e in particolare di Castell'Arquato; deve il nome all'omonimo colle situato sulla riva destra dell'Arda.\nEventi.\nPremio Illica e Concorso Illica Opera Stage.\nCon cadenza biennale a Castell'Arquato si tiene il premio Internazionale Luigi Illica, manifestazione creata nel 1961 dal musicologo Mario Morini e dal giornalista Cesare Pecorini con lo scopo di valorizzare la figura di Luigi Illica e la borgata medievale in cui \u00e8 nato, premiando i grandi esponenti della lirica e della cultura. Tra i suoi premiati annovera cantanti come Pl\u00e1cido Domingo, Luciano Pavarotti, Maria Callas, Montserrat Caball\u00e9 e registi come Luchino Visconti, Giorgio Strehler, Franco Zeffirelli.\nA cinquant'anni dalla fondazione del Premio Illica, nel 2010 \u00e8 stato istituito anche il concorso lirico internazionale Illica Opera Stage. Fautori di questo progetto furono la pro loco arquatese, con la collaborazione ed il contributo del comune di Castell'Arquato, la Fondazione di Piacenza e Vigevano, la provincia di Piacenza e Casa Illica. Il concorso \u00e8 concepito per offrire alle nuove generazioni di cantanti lirici spazi di perfezionamento e opportunit\u00e0 professionali.\nInfrastrutture e trasporti.\nNei primi del Novecento, Castell'Arquato era servita da due tranvie interurbane a vapore:\nIl territorio comunale di Castell'Arquato \u00e8 attraversato dalla strada provinciale 4 di Bardi che a valle collega il capoluogo con Fiorenzuola d'Arda, dove si interseca con la via Emilia, mentre a monte risale la val d'Arda fino a Lugagnano Val d'Arda per poi raggiungere Bardi mediante il passo del Pellizzone. Il capoluogo \u00e8 raggiunto anche dalla strada provinciale 6bis di Castell'Arquato che lo collega a Carpaneto Piacentino e da qui a Piacenza con la denominazione di strada provinciale 6, e dalla stra provinciale 31 Salsediana che lo collega a Castelnuovo Fogliani, frazione di Alseno. Nella parte di territorio comunale situata in val d'Ongina sono presenti la strada provinciale 12 di Genova, che percorre il fondovalle collegando Alseno con Vernasca, e la strada provinciale 56 di Borla, che si dirama dalla strada provinciale 12 raggiungendo Vigoleno, frazione di Vernasca.\nI collegamenti mediante il servizio di mezzi pubblici sono garantiti dall'azienda SETA con le linee E41 Piacenza-Carpaneto-Castell'Arquato-Lugagnano, E43 Piacenza-Fiorenzuola-Lugagnano-Vernasca, E45 Morfasso - Lugagnano - Carpaneto - Piacenza, E46 Lugagnano - Bacedasco Terme - Fiorenzuola - Piacenza, E48 Pianazzo Casali - Lugagnano - Fiorenzuola - Piacenza, E49 San Michele - Lugagnano - Fiorenzuola e E55 Fidenza-Lugagnano.\nLa stazione ferroviaria pi\u00f9 vicina \u00e8 quella di Fiorenzuola d'Arda.\nAmministrazione.\nDi seguito una tabella relativa alle amministrazioni che si sono succedute nel comune.\nAltre informazioni amministrative.\nDal 2015 il comune \u00e8 parte dell'Unione Alta Val d'Arda, unione di comuni costituitasi a seguito dello scioglimento della comunit\u00e0 Montana valli del Nure e dell'Arda, di cui Castell'Arquato non faceva parte. Gli altri comuni dell'unione, la cui sede \u00e8 situata proprio a Castell'Arquato, sono Lugagnano Val d'Arda, Morfasso e Vernasca.\nSport.\nTra il 1953 e il 1972 Castell'Arquato \u00e8 stato sede di partenza della Castell'Arquato-Vernasca, gara automobilistica di velocit\u00e0 in salita, disputatasi per 17 edizioni e che vide la partecipazione di alcuni tra i pi\u00f9 famosi piloti dell'epoca, tra i quali Andrea De Adamich e Arturo Merzario. \nDopo la cancellazione della manifestazione agonistica, a partire dagli anni novanta \u00e8 iniziata, ad opera del Club Piacentino Auto d'Epoca, l'organizzazione di rievocazioni aperte alle auto d'epoca lungo il percorso originale: dal 1994 si disputa la gara di regolarit\u00e0 Castell'Arquato-Vernasca, dal 1996 si svolge la Vernasca Silver Flag, concorso dinamico di conservazione e restauro per vetture da competizione."}
{"id": "29606", "revid": "287204", "url": "https://it.wikipedia.org/wiki?curid=29606", "title": "Castelvetro Piacentino", "text": "Castelvetro Piacentino (\"Castelv\u00e9dar\" in dialetto piacentino e in dialetto cremonese) \u00e8 un comune italiano di abitanti della provincia di Piacenza in Emilia-Romagna. \u00c8 il comune pi\u00f9 basso della provincia di Piacenza.\nGeografia fisica.\nTerritorio.\nIl suo territorio si colloca all'estremit\u00e0 settentrionale della Regione Emilia-Romagna, in prossimit\u00e0 del fiume Po, al confine con la provincia di Cremona.\nOrigini del nome.\nDenominazione appropriata del paese sarebbe quella di Castelvecchio, da \"Castrum vetus\", come esso veniva anticamente chiamato. La dizione primitiva si mut\u00f2 in quella di Castelvetro, che costituisce una deformazione dell'altra, perch\u00e9 da \"Castrum vetus\" deriv\u00f2 la forma latina volgarizzata \"Castellum vetus\", divenuta \"Castelvetus\" per abbreviazione e italianizzata in Castelvetro.\nStoria.\nAntichit\u00e0.\nL'origine del paese si riallaccia alla costruzione in luogo di una fortezza romana contemporanea forse a quella di Zibello fatta erigere da Marco Bruto, pretore della provincia di Cremona, quale baluardo a difesa dell'impero dopo la sconfitta dei Galli da parte del console Marco Aurelio.\nGi\u00e0 nel XIII secolo la fortezza era ridotta, con le mura che la cingevano, a un ammasso di rovine, come si rileva da un documento dell'archivio comunale di Cremona dell'11 febbraio 1221, pubblicato dall'Astegiano.\nMedioevo.\nIl primo documento che accenni all'esistenza del borgo \u00e8 una pergamena cremonese del 15 ottobre 1055: riguarda l'investitura a favore dei canonici della cattedrale di Cremona, da parte dell'imperatore carolingio Enrico, di terreni posti in varie localit\u00e0, fra le quali, appunto, Castelvetro, che agli stessi canonici appartenne a lungo.\nAppare evidente che sia il Comune che la Chiesa di Cremona tenevano possedimenti in Castelvetro; soprattutto la Chiesa, che li amministrava per il tramite dei suoi vassalli Sommi e Bonifaci, nella parte pi\u00f9 a sud, e Dovara.\nL'Astegiano, sulla scorta dei documenti in dotazione dell'archivio comunale di Cremona, afferma infatti che l'espandersi della diocesi cremonese sulla destra del Po nei luoghi che nel 1601 passarono alla diocesi di Borgo San Donnino fu conseguenza dei possedimenti acquistati dalla Chiesa e delle conquiste del Comune; e precisa che Castelvetro faceva parte ancor prima d'una delle corti donate dai carolingi all'episcopio cremonese.\nNon \u00e8 possibile stabilire con esattezza i confini dell'antica corte di Castelvetro, ma essi non dovevano comprendere una zona molto vasta se questa era circoscritta fra Croce Santo Spirito, considerata sobborgo della citt\u00e0, San Giuliano e Monticelli d'Ongina. In un atto dell'imperatore Berengario (916-921) Monticelli d'Ongina veniva distinta come un ampio possedimento dell'episcopio cremonese e San Giuliano come una delle vaste pievi dello stesso episcopio. Se ne deduce che l'estensione territoriale della corte di Castelvetro fosse quella dell'attuale capoluogo, fatta esclusione di Croce S. Spirito e per di pi\u00f9, a quel tempo, limitata nella parte a settentrione dal ramo vivo del Po denominato Pausiolo, che, oltre l'attuale crocevia della statale Due Ponti, seguiva il tracciato del cavo Morta.\nEt\u00e0 moderna.\nStoricamente, Castelvetro segu\u00ec le sorti di Cremona durante il governo episcopale e comunale; incorporata poi allo Stato Pallavicino, assorbita dal Ducato di Milano, pass\u00f2 infine sotto la giurisdizione dei Farnese, che nel 1698 la concessero in investitura al marchese Federico Coppalati. Un esponente di questa famiglia, Don Gherardo, fu parroco di Castelvetro dal 1724 al 1745. I Coppalati mantennero il possesso di Castelvetro sino agli inizi dell'Ottocento; estintasi in quel tempo la famiglia con la marchesa Carolina, moglie del marchese Pavesi Negri, il feudo torn\u00f2 a far parte del Ducato di Parma e Piacenza sino all'unit\u00e0 d'Italia.\nLa promozione del paese a capoluogo del comune, compreso nel circondario di Monticelli d'Ongina, risale al 15 giugno 1814 e fu confermata dalla granduchessa Maria Luigia d'Austria l'11 giugno 1814.\nGeografia antropica.\nFrazioni.\nCastelvetro Piacentino fino ad alcuni decenni fa si divideva in Castelvetro, Croce Santo Spirito e Mezzano Chitantolo, quest'ultimo al confine con la citt\u00e0 di Cremona. Questi paesi si sono successivamente uniti per formare il vero e proprio paese di Castelvetro Piacentino. Le frazioni che rimangono tuttora sono San Giuliano e San Pedretto, al confine con il comune di Monticelli d'Ongina. Per quanto riguarda la vecchia suddivisione, Mezzano Chitantolo si trova ai confini con il Po e Cremona, Croce Santo Spirito si estende al fianco della statale che da Cremona conduce a Piacenza mentre Castelvetro si sviluppa al di l\u00e0 di tale arteria stradale, ivi ha sede il municipio.\nInfrastrutture e trasporti.\nTra il 1882 e il 1935 a Castelvetro Piacentino era presente una stazione della tranvia Piacenza-Cremona.\nLa citt\u00e0 dispone di una propria stazione ferroviaria, posta sulle linee Cremona-Fidenza, servita dalle corse regionali Trenitalia svolte nell'ambito del contratto di servizio stipulato con la Regione Emilia-Romagna e Cremona-Piacenza, priva di traffico passeggeri.\nNella frazione di San Giuliano \u00e8 inoltre presente la fermata di San Giuliano Piacentino.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29607", "revid": "125695060", "url": "https://it.wikipedia.org/wiki?curid=29607", "title": "Coreno Ausonio", "text": "Coreno Ausonio \u00e8 un comune italiano di abitanti, il pi\u00f9 meridionale della provincia di Frosinone nel Lazio.\nGeografia fisica.\nTerritorio.\nCoreno Ausonio si trova a 318 m s.l.m., su un altipiano posto sul fianco sud-ovest del Monte Maio (m 940), facente parte della Catena dei Monti Aurunci. L'abitato non dispone di un unico centro storico, ma \u00e8 diviso nei suoi caratteristici antichi rioni, costruiti di solito intorno a un solo casale originario che s'ingrandiva, stanza dopo stanza, per via dell'incremento demografico delle famiglie, che prendevano i nomi degli edificatori primordiali.\nIl territorio comunale presenta le caratteristiche di un territorio montano che digrada in collinare, con un andamento da nord-est a sud-ovest. Le altre cime dei monti Aurunci, presenti nel territorio, sono il \"monte Rinchiuso\" (778 m), \"il monte Feuci\" (830 m) e il \"monte Reanni\" (554).\nClima.\nClassificazione climatica: zona D, 1717 GR/G\nOrigini del nome.\nIl primo documento in cui compare la parola Coreno \u00e8 il diploma di Carlo Magno del 787, in cui si parla di \"\u201cun\u2019antichissima Villa Coreni\",\" tuttavia il vero problema \u00e8 accertare da dove esso derivi e quale sia il vero significato etimologico del toponimo Coreno. A tale proposito, nel corso degli anni, si sono sviluppate tre o anche quattro scuole di pensiero. Una farebbe risalire il toponimo Coreno dal nome \"Kore\" (dea greca degli inferi) e \"\"Janus\" (dea della fertilit\u00e0); la seconda e terza opzione, lo farebbero derivare dal latino \"Corenius\"\", nome proprio di persona.\nUn antico abitante, o anche un'antica famiglia ausona o aurunca. Ma questo, a sua volta, deriverebbe direttamente o indirettamente, dall'ancora pi\u00f9 lontano (perch\u00e9 greco) \"\"korine\"(m)\" o \"korune\", la clava di Ercole. Si racconta, infatti, che le fondamenta e i resti di un magnifico tempio in pietra locale dedicato proprio al semi-dio greco Eracle, venerato in zona dagli antichi abitanti pagani, siano stati rinvenuti relativamente di recente, e poi persi di nuovo, a poca distanza dal centro abitato; pi\u00f9 esattamente nelle campagne di Coreno. C'\u00e8 chi vorrebbe far coincidere il sito con l'acropoli della vicina Ausonia.\nLa quarta farebbe derivare il nome Coreno dal greco, \"kora\"+\"oinou\", regione o terra del vino, e fino a qualche tempo fa era la pi\u00f9 accreditata. Tuttavia, anche se le numerose coltivazioni di viti presenti sul suo territorio, oggi tutte o quasi in completo stato di abbandono, farebbero supporre che veramente Coreno potesse essere la terra del buon vino \"Falernum\" o \"\"Cecubo\".\" \nSecondo Mario Falso, CORENO \u00e8 un toponimo esclusivamente geomorfico composto di &lt;COR&gt; (= roccia, territorio) e di &lt;ENO&gt; (= scosceso/a); quindi l'etimologia aveva il valore semantico di &lt;roccia scoscesa&gt;, cio\u00e8 territorio con presenza di una catena montuosa scoscesa. Gli elementi linguistici componenti il toponimo geomorfico (COR/ENO) derivano rispettivamente dalle voci preindoeuropee *KAR e *ENA. L'alternanza vocalica a/o (KAR/KOR &gt; CAR/COR) \u00e8 un fenomeno fonico caratteristico nel territorio dovuto all'influenza della variante dialettale /o/ e degli Ausoni di lingua osca e dei Celti, che intrattenevano, tra la fine del V e la prima met\u00e0 del IV secolo av. Cr., frequenti scambi commerciali con gli abitanti locali. Riguardo al suffisso -ena, vedasi, per un confronto etimologico, i toponimi iberici (per es.: Caracena, comune spagnolo; Ergoena, paese basco; Taracena, frazione del comune di Guadalajara in Spagna) e quelli italiani (per es.: Careno e Monti di Careno nel comune di Nesso, provincia di Como; Carena (punta), in provincia di Napoli).\nStoria.\nLe prime origini.\nLe primi origini di insediamento umano sul territorio corenese risalgono all'et\u00e0 dei romani. \u00c8 noto infatti l'uso della pietra calcarea, oggi detta Perlato Royal Coreno, fin dai tempi dei romani; essa \u00e8 stata abbondantemente utilizzata per la realizzazione della via Appia, della via Ercolanea, di colonne e strade di Pompei, dell'anfiteatro della citt\u00e0 romana di Minturnae e anche, in epoca pi\u00f9 recente, per erigere l'Abbazia di Montecassino. I romani riuscirono a conquistare il territorio dopo lunghe lotte, solo alla fine della Seconda guerra sannitica, nel 313 a.C.\nNel 744 il duca di Benevento Gisulpo II don\u00f2 all\u2019abbazia di Montecassino un vasto territorio gi\u00e0 appartenente al gastaldato di Aquino, confinante dalla parte del mare con le nostre montagne: Costa Carosa, Monte Maio, Monte Feuci, Monte Faito. A quel tempo Coreno non esisteva, ma esistevano certamente le contrade \"\u201cSerras\u201d\" e \"\u201cCasalis\u201d\". Intorno al 1000 il territorio di Coreno era costituito da tre contrade: \"\u201cCasale Acquevive\u201d\", \"\u201cCentro\u201d\" e \"\u201cVilla di Casale\u201d\", abitate da famiglie di pastori e contadini provenienti dalla vicina \"\u201cFratte\u201d\". Nel tempo e per effetto del pur lento incremento demografico, essi costruirono altri borghi di pietra: quelli che diventeranno i rioni di Coreno designati dai nomi delle famiglie edificatrici primordiali, oltre a numerosi altri casali, \"\u201cmantre\"\" e \"caselle\u201d\" disseminate su tutto l'attuale territorio collinare e montano di Coreno.\nTuttavia il nome del paese, nel 1158, ancora non appare, allorch\u00e9 Papa Adriano IV assegna al vescovo Giacinto i centri abitati e le chiese soggette alla giurisdizione della Diocesi di Gaeta, che terminava poco oltre le \"\u201cFratte\u201d\".\nLe vere origini certe di quello che sar\u00e0 l\u2019abitato definitivo si possono fissare (forse) agli inizi del XIV secolo. E, infatti, risalirebbe al 1447 un primo computo ufficiale (censimento) delle famiglie esistenti in paese, al momento della prima numerazione dei fuochi, fatta eseguire dal re Alfonso d\u2019Aragona. La \"\u201cvilla di Coreno\" (il centro), all'epoca aveva 54 fuochi corrispondenti a circa 270 abitanti; la \"\u201cvilla di Acquaviva\u201d\", ne aveva 16 fuochi (ca. 80 abitanti), e infine la \"\u201cvilla di Casale\u201d\" che di fuochi ne aveva 17 (ca. 85 abitanti). Per un totale di 87 fuochi (abitazioni) e 435 abitanti\nLa Peste a Coreno nel 1656.\nCronaca di un\u2019epidemia devastante.\nDalla Platea Ruggiero, redatta dal sacerdote Don Francesco Ruggiero, alla met\u00e0 del XVII secolo, si apprende che nel XVI secolo a Coreno una cappellina votiva fu dedicata a Maria SS. della Civita. Si sarebbe trattato di un piccolo tempio votivo, del quale si conosce la costruzione certa gi\u00e0 nel 1518. Dopo la prima costruzione and\u00f2 distrutto in seguito a eventi bellici, e fu ricostruito in contrada Cardito, ma che, certamente, fu edificato per la prima volta nel 1504, per celebrare la cessazione della pestilenza di quell'anno. (\"Nelle antiche strutture trovo che il 1518 vi stava eretto.\" Scrive il sacerdote) \u00c8 noto, infatti, che il flagello pestilenziale apparve pi\u00f9 e pi\u00f9 volte nelle nostre contrade durante il XVI e il XVII secolo, seminando ovunque dolorosi lutti. Ma l'epidemia molto pi\u00f9 dolorosa e letale fu quella del 1656. \"Cominciarono a morire di maggio, ad uno ad uno, ed essendo arrivati l\u00ec 20 giugno ne morirono tre, nel qual giorno furono seppelliti l'Arciprete Lopez e Don Francesco Ruggiero, mio zio. Da quel giorno cominci\u00f2 ad avanzarsi la morte che morivano 15-18-24 al giorno... Dur\u00f2 tale strage fino alli 16 di agosto, nel qual giorno morirono sette persone e non pi\u00f9.\" Cos\u00ec si legge nella tragica descrizione dell'epidemia pestilenziale fatta, quasi \"dal vivo\", dal sacerdote Don Francesco Ruggiero. Pare comunque che a Coreno, a causa della particolare virulenza dell'infezione, mor\u00ec oltre il 70% della popolazione. Questa percentuale, proiettata su scala europea, renderebbe plausibili le stime spaventose di chi paventava la morte di due terzi della popolazione d'Europa. I decessi a Coreno furono ripartiti, sempre per opera di Don Francesco Ruggiero, tra 537 morti certi, perch\u00e9\u2018 \"di letto\", e 234 morti in campagna e \"non annotati\". Alla fine le vittime assommarono, quindi, a ben 771 unit\u00e0. Tenendo conto che gli abitanti del paese intero, all'epoca, erano in totale 1.085, si tratt\u00f2 di una vera e propria strage. La popolazione fu decimata e Coreno rimase, quasi spopolato, con soli 314 abitanti. In totale le abitazioni \"vacue\" (che rimasero vuote, senza inquilini) furono cinquantatr\u00e9 e un intero casale, i \"Lormi\", rimase completamente disabitato e deserto. \nBrigantaggio e Banditismo.\nScenografia del fenomeno.\nDal 1655, e fino al 1882 il territorio di Coreno \u00e8 stato certamente, nel Lazio, una delle sedi maggiormente nevralgiche per la nascita, ma, soprattutto, per lo sviluppo e la diffusione, sia del banditismo, che del fenomeno del brigantaggio. Essendo il territorio di Coreno, molto vasto e prevalentemente montano, esso fu giudicato particolarmente adatto a favorire la rapida ritirata delle bande di malviventi di ritorno dalle loro scorribande. Esso, anzi, favoriva eccezionalmente l'alternanza di sortite veloci a ritirate strategiche repentine. Ci\u00f2 anche e, soprattutto, in quei casi in cui la ritirata delle bande si ritenesse necessaria a causa delle spedizioni di squadre armate di miliziani, di civili o miste, mirate alla sua repressione, che le autorit\u00e0 ordinavano con sempre maggiore frequenza e con sempre maggiore spiegamento di forze. La qual cosa avveniva, con particolare e significativa recrudescenza, soprattutto quando alle autorit\u00e0 arrivava con tempestivit\u00e0 notizia delle sortite banditesche. In questi casi le stesse autorit\u00e0, con l'intento evidente di operare un giro di vite nella repressione dell\u2019illegalit\u00e0, tentavano subito una veloce reprimenda, ordinando che le squadre armate si mettessero immediatamente sulle orme dei briganti giudicati in vulnerabile ritirata. Il primo decennio del XIX secolo fu fortemente caratterizzato dalle imprese del pi\u00f9 famoso tra i briganti pre-unitari, Michele Pezza da Itri, detto Fra Diavolo che raccolse, tra Coreno e Fratte, la ragguardevole somma di 200 ducati, formando anche una compagnia di 93 uomini armati. \nLa Linea Gustav.\nDurante la Seconda Guerra Mondiale, il territorio di Coreno fu attraversato dalla Linea Gustav. Per interessamento dell'amministrazione comunale e con l'aiuto fattivo e determinante di alcuni giovani del posto, appassionati raccoglitori di militaria, in zona Pozzi e' stato provvisoriamente ospitato (all'interno dei locali dell'ex-mattatoio comunale) il Museo della Linea Gustav. L'allestimento offre una testimonianza bellica di notevole spessore; ricchissimo di mostreggiature, fregi, distintivi, gradi, uniformi, granate, bombe, proiettili, zaini e gavette, fotografie e documenti originali. In mostra tutto l'equipaggiamento dei militari di tutte le forze armate che hanno partecipato agli scontri bellici. Raccolto in mille perlustrazioni sui posti della guerra; poi schedato, letto e interpretato in maniera certosina; infine esposto all'osservazione e alla curiosit\u00e0 dei visitatori, spesso ignari della violenza e della banalit\u00e0 della guerra. Il museo si pu\u00f2 visitare previa prenotazione, telefonando e contattando gli uffici comunali.\nMonumenti e luoghi d'interesse.\nAltro.\nL'Antica Via Serra.\nOriginariamente l\u2019antica Via Serra era un angusto e ripido tratturo in pietra, nato per collegare l\u2019abitato di Coreno Ausonio, posto in collina a 318 m. sul livello del mare, con la sua campagna, posta naturalmente a valle e, pi\u00f9 precisamente, nella Valle dell\u2019Ausente. Si percorreva a piedi o a dorso di mulo. Oggi se ne possono visitare e percorrere solo alcuni brevi tratti che si tenta di conservare e far sopravvivere come eredit\u00e0 del passato rurale del paese e degli avi costruttori di strade. L'antica Via Serra \u00e8 stata censita dal Fai, il Fondo Ambiente Italiano, inserita e votata nella classifica dei Luoghi del Cuore 2020.\nLe Scalette collegano la parte alta del paese a quella bassa. La parte vecchia, pi\u00f9 antica, a quella nuova, pi\u00f9 moderna, con un camminamento di ampi gradini chiusi tra due muretti paralleli, che parte, pi\u00f9 o meno, a met\u00e0 di Via IV Novembre e, salendo a zig-zag per i prati e per gli orti della collina, sbuca in un vicolo che sta, pi\u00f9 o meno, a met\u00e0 del percorso di Via Roma, poco prima del punto dove incrocia perpendicolarmente, Via S. Pellico.\nSiti archeologici.\nNel territorio del comune di Coreno \u00e8 perfettamente conservata la cosiddetta \u201cGrotta delle Fate\u201d. Una vasca, destinata probabilmente ad abluzioni sacre legate al culto della Dea Mar\u00ecca (i resti del tempio dedicato a questa dea delle acque si trovano a pochi km di distanza, presso la foce del fiume Garigliano). La vasca, probabilmente non e' un sarcofago (come affermato troppo frettolosamentein passato). Sita in un antro posto ai piedi di uno sperone roccioso del Monte Schiavone, scavato e scolpito a scalpello nella roccia calcarea, da molti considerato sito archeologico antichissimo, databile intorno al VII-VIII secolo a.C. Sicuramente originale, ma del tutto simile, se non addirittura uguale, ad alcune delle cosiddette domus de janas (\"Case delle Fate\") sarde. Alcuni archeologi sostengono che le prime domus de janas siano state scavate intorno alla met\u00e0 del IV millennio a.C. durante il periodo in cui sull'isola si svilupp\u00f2 la Cultura di San Ciriaco (Neolitico recente 3400-3200).\nCon la Cultura di Ozieri (Neolitico finale 3200-2800) si diffusero in tutta la Sardegna, ad eccezione della Gallura. La presenza, anche sul territorio di Coreno, di una grotta molto simile alle domus de janas, chiamata appunto, da tempo immemorabile, \"\u201cLa Grotta delle Fate\u201d\", insieme ad altri elementi, come le similitudini esistenti due i due dialetti (il sardo e il corenese) porterebbe a ipotizzare che in epoca precristiana alcuni esploratori sardi possano essere approdati sulle coste della Riviera d\u2019Ulisse e, proseguendo fino all\u2019interno del territorio aurunco, si siano poi insediati alle falde del Monte Maio, dando origine a una comunit\u00e0 artefice del manufatto. Se tutto ci\u00f2 fosse accertato, retrodaterebbe di alcuni secoli la data di nascita di Coreno, che la storiografia moderna ritiene fondato, intorno all\u2019inizio dell\u2019ottavo secolo del primo millennio da pastori ausoniesi (o frattesi), spintisi su quello che era gi\u00e0 territorio di Ausonia (l'antica A\u00f9sona, una delle citt\u00e0 della Pentapoli Aurunca), anzi era sua \"\u201c\u2026villa, casalis et pertinentia\u201d\".\nI Pozzi di Coreno (\"Le Puzzola\").\n\"\u201cDal muretto ove siamo seduti, le cisterne sotto sembrano tombe. Una specie di cimitero arabo, perch\u00e9 appunto con mucchi di pietre gli arabi indicano sul terreno il posto in cui seppelliscono. Ma vi sono alberi di acacia a ingentilire il luogo e i ragazzi giocano nel breve spazio che le raccoglie. Finch\u00e9 arrivano donne e pare che rechino offerte: una infila la mano nel seno e caccia una chiave, si china sulla lastra di ferro che chiude sopra il tumulo, ne fa scattare) il lucchetto, la solleva, sale sul rialzo. Un'altra donna le passa un secchio legato a una fune e lei lo cala dentro. Si sente l\u2019urto contro l\u2019acqua, i ragazzi accorrono e a turno si dissetano bevendo dal secchio tirato su colmo, a grandi bracciate, dalla padrona che poi comincia a riempire le conche, i vasi, i mastelli, i barili posati attorno a lei. Le donne discorrono quietamente; son sicure della propria razione. Ha piovuto molto nei giorni passati e i pozzi sono pieni. Tuttavia mai restano aperti; alcuni sono padronali, altri del municipio e le chiavi di questi custodite dalla guardia comunale.\u201d\"\nIn paese, in un rione anticamente chiamato \"Pozzi\", tra i casali Piazza e Stavoli, in una vasta area pubblica, erano stati edificati in pietra viva da tempo immemorabile una ventina di pozzi, alcuni pubblici altri privati, dei quali molti presenti \"in situ\" ancora oggi, restaurati e potenzialmente agibili. In ogni caso, pur avendo un pozzo, approvvigionarsi d'acqua non era per niente agevole. La preziosa materia liquida doveva essere attinta a mano dai pozzi, calando il secchio con una fune di strame (a proposito, la trasformazione e la lavorazione dello strame era un'altra povera risorsa economica del tempo in tutta la zona che ricadeva sotto il nome di Alta Terra di Lavoro) attraverso una bocca di luce, oppure nel migliore dei casi, con una rudimentale pompa a mano, e spostata con contenitori non troppo grandi (in genere di coccio, zinco o rame), perch\u00e9\u2018 fossero poco pesanti, quindi facilmente trasportabili da donne o, addirittura, da bambini, essendo gli adulti maschi non disponibili perch\u00e9 impegnati tutti nei lavori agricoli o al pascolo degli ovini. L'acqua, cos\u00ec faticosamente recuperata e attinta, doveva essere filtrata alla meglio (attraverso un canovaccio e un setaccio), infine, trasportata fin dove serviva, non era certamente sprecata inutilmente, ma riservata e utilizzata con parsimonia e solo in caso di vera necessit\u00e0, ad esempio: per lavare le poche stoviglie; per lavare qualche abito migliore, magari da indossare la domenica; per dissetare, ovviamente, sia le persone sia le bestie. Solo dopo, forse, poteva essere utilizzata, in una modica quantit\u00e0, anche per l'igiene personale. La natura agricola di gran parte dell\u2019economia dell'epoca richiedeva anche un minimo d\u2019irrigazione, sia in campagna sia negli orti domestici, oltre all'acqua, naturalmente, necessaria alla sopravvivenza degli animali.\nLa Chiesa di Santa Margherita.\nLa chiesa venne costruita a Coreno verso la fine del 1300. Tuttora \u00e8 ancora in paese il principale luogo di culto cattolico. Giovanni Porcaro da Roma, appartenente a un'abbiente famiglia romana e da tempo rifugiato a Coreno, nel 1292, con suo pubblico testamento aveva offerto il suolo per la costruzione di una chiesa di cui il rione \"Piazza\" era sprovvisto, ma si era giunti al 1395 e pare che l\u2019opera non fosse ancora iniziata. Benedetto e Giovanni Stabile e Nicola Orlando, per il fatto che agli abitanti di questo casale distassero dalla Chiesa Parrocchiale di S. Michele Arcangelo di Fratte circa due miglia ed era quindi molto disagevole recarvisi per i doveri religiosi, chiesero al Cardinal Bartolomeo di S. Pudenziana Legato Apostolico nel Regno di Sicilia residente a Gaeta, l'assenso per l\u2019edificazione di una chiesa, le cui spese dichiararono di voler sostenere con mezzi propri e confidando anche nel concorso del popolo. Con Bolla del 24 ottobre 1395 l\u2019alto Prelato esprime il pieno assenso per la lodevole iniziativa. Il lavoro della chiesa dur\u00f2 50 anni e solo il 15 marzo 1445 Mons. Iacobo Vescovo di Gaeta pot\u00e9 erigere la parrocchia di S. Margherita della terra di Coreno che contava in quel tempo circa 400 abitanti. Al XV secolo, invece, risale la disputa con Fratte, per la separazione delle parrocchie e l'amministrazione autonoma della giustizia, consacrata dalla redazione di uno statuto comunale solo nel 1591.\nAree naturali.\nAll'interno di una propriet\u00e0 privata, poco lontano dal centro del paese, si trova un ulivo molto antico. In realt\u00e0 gli ulivi sono due, con forme e dimensioni e caratteristiche diverse, ma probabilmente coevi e molto vicini l'uno all'altro, ed entrambi ancora fruttificano. Non esistono stime approssimative della loro et\u00e0. Chi dice 1000 anni chi dice addirittura 2000. Ma, seppure rispettabili, si tratta solo di opinioni personali di non addetti ai lavori. Purtroppo (o per fortuna) per certificare scientificamente l'importanza dei due monumenti naturali non \u00e8 possibile una datazione con la conta degli anelli del tronco, n\u00e9 si pu\u00f2 cercare aiuto dallo studio dell'ambiente circostante, dato che intorno agli alberi non sono stati trovati reperti archeologici, ma ci sono solo edifici di recente costruzione.\nA fare fede sul fatto che gli ulivi siano pluricentenari ci sono solo i primi documenti consultabili che si riferiscono alla probabile nascita di Coreno e che risalgono alla seconda met\u00e0 del VII secolo d.C., mentre le prime notizie certe del paese risalgono all'anno 1000. \u00c8 possibile comunque una datazione per analogia, e l'analisi e lo studio botanico di altri ulivi monumentali simili (ad esempio dell'ulivo di Vouves, sull'isola di Creta) potrebbero riportare ancora pi\u00f9 indietro (sicuramente oltre i 1000 anni e, secondo i pi\u00f9 ottimisti, anche oltre i 2000 anni) l'et\u00e0 degli ulivi monumentali di Coreno.\nSociet\u00e0.\nLingue e dialetti.\nPer la parlata corenese, e per i comuni circonvicini valgono le seguenti considerazioni: dialetti altomeridionali, con presenza di elementi di raccordo con i dialetti mediani, soprattutto a livello di vocalismo. In questo dialetto, si ha la presenza della preposizione \"re\" (di) al posto di \"de\" dei comuni vicini, e il particolare sviluppo -th- prima di alcune vocali. Si ha cos\u00ec \"Corenhe\" (Coreno), \"vetthie\" (vecchi), \"thiune\" (pi\u00f9), \"iatthu\" (gatto), \"fatthu\" (fatto).\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero di addetti delle imprese locali attive (valori medi annui).\nNel 2015 le 109 imprese operanti nel territorio comunale, che rappresentavano lo 0,32% del totale provinciale (33.605 imprese attive), hanno occupato 263 addetti, lo 0,25% del dato provinciale; in media, ogni impresa nel 2015 ha occupato poco pi\u00f9 di due addetti (2,41).\nAmministrazione.\nNel 1862 cambia denominazione da Coreno a Coreno Ausonio.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Frosinone, Coreno Ausonio pass\u00f2 dalla provincia di Terra di lavoro a quella di Frosinone."}
{"id": "29609", "revid": "330019", "url": "https://it.wikipedia.org/wiki?curid=29609", "title": "Coli", "text": "Coli (\"Cor\" o in ligure e in dialetto piacentino) \u00e8 un comune italiano di 823 abitanti della provincia di Piacenza in Emilia-Romagna.\n\u00c8 luogo di villeggiatura estiva. Gran parte della popolazione si concentra nel capoluogo e nella frazione di Perino, centro pi\u00f9 grande dell'intero territorio comunale, posta nel fondovalle lungo il percorso della strada statale 45 di Val Trebbia e, quindi, soggetta a un maggior flusso di lavoratori e studenti pendolari rispetto al capoluogo.\nGeografia fisica.\nIl territorio comunale si estende in un ambiente montuoso sull'Appennino ligure, tra la val Trebbia, la val Perino, formata dall'omonimo torrente affluente della Trebbia e alcune vallate laterali della val Trebbia stessa, come la val Curiasca, formata dall'omonimo torrente, dove, ai piedi del monte Sant'Agostino, sulle pendici di un massiccio montuoso, la Concrena, posto trasversalmente rispetto al corso del fiume Trebbia.\nIl territorio comunale presenta una forma allungata: tra la frazione di Perino, situata all'estremit\u00e0 settentrionale del territorio comunale, ad un'altezza di e Rosso, posta all'estremit\u00e0 meridionale, intercorrono circa . Anche l'escursione altimetrica \u00e8 piuttosto accentuata, con il passaggio dal fondovalle di Perino, che si trova a , fino alla vetta del monte Aserei, posta a \nA sud-ovest il confine con il comune di Bobbio \u00e8 segnato da un tratto di confine convenzionale fino al monte Barberino, a nord del quale il confine \u00e8 rappresentato dal corso del fiume Trebbia con l'eccezione della zona di Cassolo, frazione bobbiese posta sulla sponda destra del fiume. A nord-ovest la Trebbia segna anche il confine con il comune di Travo, che a nord \u00e8 segnato dal torrente Perino. Il torrente segna, poi, a est il confine con il comune di Bettola, con l'eccezione della zona di Villanova, frazione bettolese situata sulla sponda sinistra del Perino. Pi\u00f9 a sud il confine con il comune di Farini \u00e8 dato dalle pendici del monte Capra ( fino al monte Aserei dove, per un breve tratto, Coli confina con Ferriere. Infine, a sud, il confine con il comune di Corte Brugnatella \u00e8 dato dal torrente Curiasca di Rosso.\nStoria.\nIl toponimo \"Coli\" deriva probabilmente da una popolazione ligure che si insedi\u00f2 nella zona nel I secolo d.C., mentre, secondo un'altra ipotesi il toponimo potrebbe derivare dal latino \"Caulae\" che significava cavit\u00e0, ma anche rifugio per gli ovini, come testimoniato, dalla presenza all'interno del Codice Diplomatico Bobbiese delle espressioni \"Caulo pecorariciae\", \"pratum in Caulo\", \"plebs de Caulo\", \"in Caulo pecoraritiae\", \"pratum in Caulo\", \"plebs de Caula\" e \"plebatus de Colli\", fino ad arrivare all'espressione \"ecclesie de Collo et Porcile\" risalente al XIV secolo e contenuta all'interno del registro episcopale bobbiese. Successivamente, la zona fu abitata anche in et\u00e0 romana; Coli potrebbe essere identificabile con il vicus \"Colianum Ambitrebio\", citato all'interno della tabula alimentaria traianea, come dipendente dal pagus \"Bagienno\", identificato da alcuni con Bobbio, a sua volta afferente al municipium di Veleia.\nIn epoca longobarda la zona di Coli fu, a partire dal 614, dipendente dall'abbazia di Bobbio, fondata da San Colombano a cui sar\u00e0 successivamente consacrata. Con la fondazione del monastero, Coli divenne una fiorente cella monastica parte del feudo monastico imperiale bobbiese. Nel 615 lo stesso San Colombano si trasfer\u00ec presso l'eremo di San Michele, posto su un pendio sulla sponda sinistra del torrente Curiasca dove, secondo la tradizione, trov\u00f2 la propria morte il 23 novembre di quell'anno. Le localit\u00e0 colesi citate come pertinenze del monastero bobbiese furono di Santa Cecilia, allora chiamata \"Porcile\" (\"Porcili\") per l'allevamento dei maiali, Scabiazza con la chiesa-oracolo di Sant'Anastasio (\"Scarunia de super Trivia\"), Forno di Sotto e Forno di Sopra (\"Furnum\"), Caminata Boselli, Costa Caminata, Macerato, Pradella (\"mansus de Pradelle\"), Barberino (\"Barbarino\"), Gavi (\"Gave\"), Aglio (\"Alium\" o \"Allium\"), S. Agostino, Rosso o Rossopiana, Barche, Costiere e Peli.\nIn questo periodo Coli fu tappa lungo il percorso della via degli Abati, il cammino che univa Pavia a Bobbio, proseguendo, poi, fino a Pontremoli attraverso la val Nure, la val Ceno e la val Taro e che veniva percorso in epoca medievale dagli abati di Bobbio per recarsi a Roma.\nNel X secolo la chiesa di Coli, dedicata a San Vito, venne elevata a plebana. In epoca feudale il territorio colese fu sottomesso alla famiglia Grassi, esponente della fazione ghibellina, che durante il XIII secolo fece costruire il castello dei Magrini, andandovi a risiedere e mantenendolo fino al 1441 quando il forte pass\u00f2 sotto il controllo della famiglia Nicelli. A partire dal XVI secolo il territorio colese entr\u00f2 a far parte del Ducato di Parma e Piacenza.\nNel 1806, a seguito delle riforme amministrative napoleoniche, Coli diviene sede di un comune, che comprendeva le frazioni sede di parrocchia di Aglio, Macerato, Metteglia, Ozzola, Peli, Pradovera, Rosso e Scabiazza. A differenza della gran parte del territorio comunale, dipendente anche dal punto di vista ecclesiastico dalla diocesi di Piacenza, le parrocchie delle frazioni di Rosso e Scabiazza, nonch\u00e9 l'eremo di San Michele rimasero alle dipendenze dalla diocesi di Bobbio.\nIl 30 maggio 1808, per volont\u00e0 di Napoleone, il Ducato di Parma e Piacenza venne incorporato all'interno dell'impero francese entrando a far parte, nel 1809, del dipartimento del Taro. Con la definitiva sconfitta napoleonica, nel 1814, venne ricostituito il Ducato di Parma e Piacenza, al quale il Comune di Coli apparterr\u00e0 fino al 1860.\nNel 1868 la frazione di Pradovera venne distaccata dal comune di Coli entrando a far parte del neocostituito comune di Farini d'Olmo.\nIl 17 luglio 1908 si verific\u00f2 un violento nubifragio con una piena straordinaria della Trebbia che devast\u00f2 case e campagne della zona di Coli, cos\u00ec come di tutta la vallata; i danni maggiori si ebbero nel territorio del mandamento bobbiese di Ottone e nella zona del confine tra le province di Genova e Pavia, con gravi danneggiamenti nell'abitato di Gorreto, la distruzione di cinque ponti lungo la statale 45, l'interruzione delle comunicazioni stradali fra Ottone e Torriglia e della linea telegrafica fra Bobbio e Genova.\nNel 1923, con il passaggio del comune di Bobbio dalla provincia di Pavia a quella di Piacenza, esso incorpor\u00f2 le frazioni di Bertuzzi e Callegari, precedentemente poste sotto la giurisdizione amministrativa colese. Nel 1952 le frazioni di Ozzola e Metteglia, vennero scorporate dal comune di Coli e aggregate al comune di Corte Brugnatella.\nIl 19 settembre 1953 si verific\u00f2 un'ulteriore alluvione che caus\u00f2 a Coli, cos\u00ec come in tutta la val Trebbia dal genovesato al piacentino, distruzioni imponenti e ingenti danni. Nel marzo 1957 si verific\u00f2 la grande frana di Perino, che dalle pendici del monte Belvedere, distruggendo tre edifici e danneggiando la chiesa, che venne, poi, sostituita da un nuovo edificio costruito tra il 1958 e il 1969. Altri eventi franosi colpirono le frazioni di Pellegri e Cognasso nel 1964 e la frazione di Braschi nel 1977.\nNella notte fra il 14 e il 15 settembre 2015, parte del comune di Coli, cos\u00ec come il resto della val Trebbia, fu colpita dall'alluvione del fiume Trebbia, dovuta al maltempo, che caus\u00f2 ingenti danni.\nMonumenti e luoghi d'interesse.\nArchitetture religiose.\nLe parrocchie dipendono dalla diocesi di Piacenza-Bobbio Fino al 1989 tutte le parrocchie erano nella diocesi di Piacenza, tranne la parrocchia di S. Lorenzo di Rossopiana di Rosso che, insieme all'eremo di San Michele, era parte della diocesi di Bobbio.\nCultura.\nQuesto paese fa parte del territorio culturalmente omogeneo delle quattro province (Alessandria, Genova, Pavia, Piacenza), caratterizzato da usi e costumi comuni e da un importante repertorio di musiche e balli molto antichi. Strumento principe di questa zona \u00e8 il piffero appenninico che accompagnato dalla fisarmonica, e un tempo dalla m\u00fcsa (cornamusa appenninica), guida le danze e anima le feste.\nEtnie e minoranze straniere.\nSecondo i dati Istat al 31 dicembre 2019 i cittadini stranieri residenti a Coli sono 66, pari al 7.69% della popolazione comunale.\nGeografia antropica.\nFrazioni.\nColi.\nColi, situato a \u00e8 il capoluogo del comune nonch\u00e9 principale centro della val Curiasca ed \u00e8 situato ai piedi del monte S. Agostino (). Il paese \u00e8 raggiungibile da Bobbio, da cui dista circa tramite una strada provinciale che si dirama dalla strada statale 45. Il centro abitato si \u00e8 sviluppato attorno alla chiesa parrocchiale, posta in piazza Aldo Moro, dove si svolgono tutte le manifestazioni principali della localit\u00e0 e da dove si dipartono le strade che raggiungono varie frazioni.\nPerino.\nLa frazione di Perino \u00e8 la pi\u00f9 popolata del territorio comunale ed \u00e8 posta a sulla riva destra del fiume Trebbia lungo il percorso della strada statale 45. Il paese \u00e8 all'estremo nord del territorio comunale, sul confine con il comune di Travo, rappresentato dal corso del torrente Perino da cui deriva il nome della frazione. Il centro \u00e8 sorto alla fine dell'Ottocento e cresciuto rapidamente grazie al collegamento stradale. Nella piazza del Mercato si tiene il mercato comunale e si trova la sede di un ufficio distaccato del comune. Nella piazza vi sono due chiese; la prima, pi\u00f9 antica, \u00e8 stata abbandonata dopo la frana del 1957 e, in seguito, trasformata in edificio comunale, mentre, di fronte all'edificio storico, \u00e8 sorta la nuova chiesa parrocchiale, consacrata nel 1970.\nPozzo.\nLa frazione di Pozzo sorge a ed \u00e8 il primo insediamento che si incontra lungo la vecchia strada di collegamento fra Perino e Coli. L'insediamento presenta testimonianze medievali tra cui il castello di Pozzo, un piccolo borgo fortificato con al centro una torre quadrata, ancora in buone condizioni strutturali. Dalla sommit\u00e0 della torre merlata si gode un panorama che abbraccia la val Trebbia fino alla pianura Padana, il torrente Perino dal monte Osero fino alla sua foce nella Trebbia e, tutt'intorno, la corona di monti tra cui la Pietra Parcellara il monte Penice, il monte Armelio e il massiccio montuoso della Concrena.\nAglio.\nLa frazione di Aglio, posta in val Perino a , fu abitata in antichit\u00e0 da trib\u00f9 liguri e celtiche che furono, poi, sopraffatte dall'arrivo dei legionari romani che edificarono, nel luogo dell'antico abitato ligure-celtico, un castrum.\nUn'ipotesi riguardante l'origine del toponimo vuole che il nome Aglio derivi dal termine latino \"Alium\" che significa \"altro\" riferito a un ennesimo accampamento militare presente nella zona. L'abitato venne rifondato nel medioevo dai Longobardi.\nUn'altra ipotesi riguardante l'origine del toponimo afferma che il nome Aglio venne preso dal nome di un certo \"Aliano\" proprietario del territorio e benefattore del monastero di San Colombano di Bobbio, citato nelle pergamene del XII secolo. In seguito Aglio rientr\u00f2 nel feudo di Pradovera e pass\u00f2 nel 1414 agli \"Anguissola\" e nel 1473 ai \"Caracciolo\".\nMacerato.\nSituata a all'interno della frazione si trova la torre, ultima parte superstite di un castello alto-medievale di propriet\u00e0 dei monaci benedettini del monastero di San Paolo di Mezzano Scotti, a cui rimase dal 1026 agli ultimi anni del XIII secolo quando entr\u00f2 nelle propriet\u00e0 della famiglia Anguissola che fu, sostituita, a sua volta, dalla famiglia Caracciolo, prima di diventare di propriet\u00e0 di alcuni agricoltori della zona durante l'Ottocento.\nFaraneto.\nLa frazione di Faraneto \u00e8 una piccola localit\u00e0 della val Curiasca, centro medioevale della signoria di Faraneto, dominata dalla famiglia ghibellina dei Grassi, a cui si deve la costruzione, nel corso del XIII secolo, di un castello, poi trasformato nel XVI secolo in palazzo signorile, a cui, nel 1649, venne aggiunto l'oratorio di San Rocco. La famiglia Grassi nel XVIII secolo si spost\u00f2 a Piacenza dando avvio alla decadenza del castello e della localit\u00e0.\nGavi.\nLa frazione di Gavi \u00e8 posta nelle vicinanze dell'omonimo monte alto , sulla sponda destra della val Trebbia, di fronte alla frazione bobbiese di Mezzano Scotti. Fino all'Ottocento era un centro fiorente e pi\u00f9 popoloso della stessa Coli, come centro agricolo e di allevamenti, decadde rapidamente per l'infelice collocazione stradale e la difficolt\u00e0 di spostamento.\nRosso.\nLa frazione di Rosso \u00e8 un piccolo paese posto sulla sponda destra della val Curiasca, sul versante ovest del Monte Aserei; si tratta della frazione posta pi\u00f9 a sud di tutto il territorio comunale. Sorse all'inizio del XVI secolo come dipendenza ecclesiastica della parrocchia di San Michele della Spelonca dell'Eremo della Curiasca, assieme alle vicine localit\u00e0 di Barche e Costiere. All'inizio del XVII secolo la chiesa dedicata a San Lorenzo divenne la nuova sede parrocchiale denominata \"Rossopiana\", nonostante la forte opposizione del vescovo di Piacenza, cui dipendeva il restante territorio ecclesiastico del comune di Coli; la causa continu\u00f2 fino al 1647 quando un processo canonico assegn\u00f2 definitivamente la parrocchia ed il territorio alla diocesi di Bobbio.\nSanta Cecilia.\nLa piccola frazione di Santa Cecilia, posta a fu una cella monastica del monastero di San Colombano di Bobbio con il toponimo di \"Porcile\", derivato dalla presenza di un allevamento di maiali e compare nell'estimo monastico dell'862. La locale ed antichissima chiesa dedicata a Santa Cecilia diede, in seguito, il nome all'intera localit\u00e0.\nScabiazza.\nLa frazione di Scabiazza, posta a posta nei pressi del corso del fiume Trebbia e raggiungibile dalla statale 45 dalla vicina localit\u00e0 di Pradella, fu una fiorente cella monastica del monastero di San Colombano di Bobbio, venendo documentata gi\u00e0 nell'862 come cella ed oratorio di Sant'Anastasio di Scabiazza. Nel 1319 fu unita alla chiesa di Sant'Ambrogio di Bobbio dalla quale fu distaccata nel 1782 con il ritorno, anche ecclesiasticamente, alle dipendenze di Coli.\nEconomia.\nLa zona di Coli \u00e8 caratterizzata dalla vocazione turistica come centro di villeggiatura estiva, in special modo lungo il corso del fiume Trebbia, dove vengono praticati canoa, kayak e rafting. La zona nord del comune, nei pressi di Perino \u00e8 anche un centro agricolo, vocato alla produzione del vino Trebbianino DOC.\nInfrastrutture e trasporti.\nIl territorio comunale \u00e8 attraversato dalla strada statale 45 di Val Trebbia. Dalla essa si dipanano numerose strade provinciali e comunali; da Perino sale la strada provinciale 39 che, attraverso il passo del Cerro, conduce a Bettola in val Nure, mentre a Coli inizia la strada provinciale 57 di Aserei che, attraverso il passo di Santa Barbara e il passo della Cappelletta, conduce a Farini. Coli \u00e8 collegata a Bobbio dalla strada provinciale 16 di Coli.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nColi ha fatto parte della comunit\u00e0 montana Appennino Piacentino dal 1971, anno di costituzione dell'ente, fino al suo scioglimento, avvenuto nel 2013. In seguito \u00e8 entrato a far parte dell'Unione Montana Valli Trebbia e Luretta."}
{"id": "29610", "revid": "330019", "url": "https://it.wikipedia.org/wiki?curid=29610", "title": "Corte Brugnatella", "text": "Corte Brugnatella (\"Curt ad Bergn\u00e8ll\" in dialetto bobbiese) \u00e8 un comune italiano sparso di 543 abitanti della val Trebbia in provincia di Piacenza.\nIl centro pi\u00f9 importante e sede dell'amministrazione comunale \u00e8 Marsaglia (\"Mars\u00e0ia\").\nIl nome del comune deriva dal fatto che il territorio storicamente apparteneva al feudo della famiglia Brugnatelli.\nCorte Brugnatella \u00e8 il nome della prima sede comunale, sorta nell'odierno borgo medioevale di Brugnello (\"Bergn\u00e8ll\"), poi trasferita a Confiente e infine a Marsaglia nella posizione attuale.\nGeografia fisica.\nIl comune \u00e8 situato in alta val Trebbia nella catena dell'Appennino Ligure (di cui fa parte l'Appennino piacentino), nei pressi della confluenza tra il fiume Trebbia ed il torrente Aveto.\nNel territorio di Corte Brugnatella il paesaggio della val Trebbia \u00e8 ordinatamente coltivato fino alle altitudini in cui i boschi ricoprono fittamente le pendici dei monti. Sullo stesso territorio insistono delle pinete, piantate dall'uomo nell'immediato dopoguerra.\nIl fiume Trebbia, dalle acque cristalline, \u00e8 uno dei pochissimi fiumi italiani ancora balneabili. Lungo il suo corso, che attira ogni estate numerosi sportivi e bagnanti, \u00e8 possibile praticare canoa, pesca, torrentismo e altri sport. L'affluente principale della Trebbia \u00e8 il torrente Aveto. Gli altri affluenti, sulla riva destra, il Rio Cordarezza ed il Rio Curiasca, sulla riva sinistra il Rio Villeri.\nIl comune possiede anche due exclavi, corrispondenti alle localit\u00e0 Lama superiore e Valle inferiore, situate all'interno del comune Brallo di Pregola in provincia di Pavia. Queste due localit\u00e0 costituiscono dei rari esempi di enclavi interregionali.\nStoria.\nLe zone vicine a Corte Brugnatella erano gi\u00e0 abitate in et\u00e0 neolitica (5.000-2.300 a.C.) e nell'et\u00e0 del bronzo (2.300-1.100 a.C.), ma \u00e8 all'inizio dell'et\u00e0 del ferro (1.100 a.C.) che inizia l'insediamento nel territorio del popolo dei Liguri, che vi rimarr\u00e0 indisturbato per parecchi secoli. La trib\u00f9 che si stanzi\u00f2 era quella dei Bagienni, proveniente dall'odierno basso Piemonte.\nAttorno al 220 a.C., come in altre zone giunsero i Galli della trib\u00f9 dei Boi, ma ben presto assieme i liguri vennero assoggettati dai Romani che avevano fondato nel 218 a.C. la citt\u00e0 di Piacenza.\nLa zona faceva parte dell'antico pagus Bagienno di Bobbio, insieme a Coli, che dopo la dominazione romana sotto il Municipio di Velleia, passa ai Longobardi e quindi nel 614 a San Colombano e all'Abbazia di Bobbio, inserita nei possedimenti del grande feudo monastico imperiale bobbiese.\nSotto la dominazione longobarda attorno al 580 vi era una Corte Reale (o Villa reale) con sede a Brugnello, che sovrintendeva al dissodamento del terreno ed ai lavori agricoli di tutte le terre del territorio, come viene indicato dal prenome Corte di questo comune. Il sistema curtense, tipicamente feudale, viene conservato anche nella successiva dominazione dei Franchi. Essi dominavano il territorio assegnatogli per conto del monastero bobbiense, che ben presto costitu\u00ec celle monastiche che erano amministrate direttamente dai monaci. Oltre a Brugnello le prime celle monastiche documentate sono quelle di Carana, Rossarola, Marsaglia vecchia, Poggio Villeri e Villeri, Montarsolo e la Pieve di Montarsolo (Pieve di S. Giacomo o oracolo), Lago, Castelletto o Castel del Lago, Confiente, Casaldrino (Casale Rodolino), Sanguineto, Ozzola, Metteglia.\nUn antico documento, conservato presso l'Archivio di Bobbio, informa che a capo della Corte vi era un certo \"Breno\", un capitano del popolo dei Franchi che, ferito in battaglia, si sarebbe ritirato in questa zona della Val Trebbia. Egli era il capostipite della famiglia \"Brugnatelli\", che esercit\u00f2 a lungo il suo dominio su Brugnello e sulle zone circostanti.\nDopo il mille, la famiglia Brugnatelli fortifica il borgo di Brugnello, ad oggi rimangono ben poche tracce delle mura e del castello. Essi sono inoltre signori di Rossarola e di Bondaneto, due vicine frazioni, e si fanno pagare il pedaggio da chi transita nella zona. Dopo la met\u00e0 del 1100, assume importanza nel territorio la famiglia dei Malaspina, i cui possedimenti riguardano anche Brugnello.\nInfatti nel 1164 un diploma dell'imperatore Federico Barbarossa al marchese Obizzo Malaspina, che ne parla come di un antico possedimento fortificato della famiglia Brugnatelli, che ha sede nella frazione di Brugnello, assegna ai Malaspina tre parti del castello di Brugnello, mentre solo un quarto rimane in possesso dei Brugnatelli.\nNel 1361, Azzo Malaspina \u00e8 costretto a cedere il castello di Brugnello, insieme ad altri a Galeazzo II Visconti, duca di Milano. Nel 1367 i Visconti di Milano affidano il feudo di Brugnello assieme al castello di Zerba a \"Simone de Novanton\" della Savoia, detto \"lo scudiero verde\". Nel 1371 dopo una congiura ai danni del duca di Milano, il de Novanton venne arrestato e decapitato e i suoi beni assieme a Brugnello passarono alla famiglia Porro. Nel 1404 il feudo di Brugnello ritorn\u00f2 ai Brugnatelli dopo la decapitazione per tradimento dei fratelli Porro, infatti essi colsero l'occasione per impadronirsi del feudo di Zerba e Pej dei Malaspina di Pregola.\nNel 1436 Corte Brugnatella entra a far parte dei feudi dei conti feudatari Dal Verme, conti di Bobbio, Voghera con l'Oltrep\u00f2 ed ai feudi vermeschi, Castel San Giovanni e tutta la val Tidone, fino all'abolizione dei feudi in epoca napoleonica nel 1805.\nUnita con il Bobbiese al Regno di Sardegna nel 1743, entr\u00f2 a far parte della Provincia di Bobbio. Nel 1859 entra a far parte nel Circondario di Bobbio della provincia di Pavia.\nAttorno al 1920 si decide di spostare la sede comunale dapprima nel borgo di Confiente e poi nella nuova Marsaglia, in frazioni toccate dal nuovo tracciato della strada statale che un tempo passava pi\u00f9 a monte (il vecchio tracciato, percorribile ancora oggi, toccava dopo Bobbio i centri di Carana, Rossarola, Lago e Pieve di Montarsolo, per poi scendere a Ponte Organasco). Nel 1929 \u00e8 deciso anche lo spostamento della sede parrocchiale nella nuova chiesa di S. Giuseppe di Marsaglia. A questo punto inizia il declino e lo spopolamento dell'antico borgo di Brugnello, recuperato solo di recente.\nNel 1923, in seguito allo smembramento del circondario di Bobbio, il territorio comunale passa alla provincia di Piacenza e quindi all'Emilia-Romagna.\nIl 17 luglio del 1908 si verific\u00f2 un violento nubifragio con una piena straordinaria della Trebbia che devast\u00f2 case e campagne soprattutto nel territorio del mandamento bobbiese di Ottone e fra i confini delle provincie di Genova e Pavia, con gravi danni nell'abitato di Gorreto, distruggendo cinque ponti lungo la statale 45 interrompendo le comunicazioni stradali fra Ottone e Torriglia, e la linea telegrafica fra Bobbio e Genova; danni ed allagamenti anche nel piacentino a Rivergaro e a Sant'Antonio a Trebbia nei pressi di Piacenza.\nDistruzioni imponenti e danni pi\u00f9 ingenti si verificarono, invece, con l'alluvione che colp\u00ec la val Trebbia il 19 settembre 1953, causata da un nubifragio che port\u00f2 alla caduta di di pioggia che in poche ore interess\u00f2 la parte alta della valle, dal genovese fino a Marsaglia, e che provoc\u00f2 10 morti, imponenti distruzioni e ingenti danni tra i quali in alta valle la messa in fuori uso di numerose centrali elettriche, l'interruzione della strada statale 45 con numerose frane e il crollo del ponte sul fiume a Marsaglia, che fu poi ricostruito tra il 1958 e il 1959 su progetto di Riccardo Morandi.\nNel 1952 le frazioni di \"Ozzola\" e \"Metteglia\" ed il loro territorio vengono scorporate dal comune di Coli ed aggregate al comune di Corte Brugnatella.\nL'alluvione del 2015.\nNella notte fra il 14 e il 15 settembre 2015 una parte della provincia di Piacenza fu devastata dalle esondazioni improvvise del Nure dell'Aveto e del Trebbia, dovute al maltempo e ad ammassi di detriti, che causarono danni ingenti, il crollo del Ponte di Barberino sul Trebbia e la morte di tre persone. Le localit\u00e0 pi\u00f9 colpite furono Roncaglia, Ponte dell'Olio, Bettola, Farini, Ferriere, Rivergaro, Bobbio, Corte Brugnatella e Ottone.\nSimboli.\nStemma concesso con decreto del Presidente della Repubblica del 2 agosto 1982.\nLa forma ad Y della pergola rappresenta la posizione del paese alla confluenza del torrente Aveto con il fiume Trebbia.\nMonumenti e luoghi d'interesse.\nArchitetture religiose.\nLe parrocchie dipendono dal vicariato di Bobbio, Alta Val Trebbia, Aveto e Oltre Penice della diocesi di Piacenza-Bobbio.\nElefante del Trebbia.\nL\"'Elefante del Trebbia\" \u00e8 una curiosa formazione montuosa, appena sotto Cerignale, che fa capo al complesso del Monte Cerello che degrada nel fiume Trebbia fino nei \"Meandri di Confiente\" nel comune di Corte Brugnatella. La sagoma del monte ha l'aspetto curvilineo del dorso dell'elefante, disegnato dai meandri nelle estremit\u00e0 basse (piedi e proboscide). Figura colta per la prima volta nel 2009, in un famoso scatto fotografico di Paolo Guglielmetti, che ne diede il nome e fama internazionale.\nSociet\u00e0.\nEvoluzione demografica.\nIl territorio comunale, oltre al capoluogo, consta di numerose frazioni sparse, alcune molto popolate anche se solo nei fine settimana e nel periodo estivo.\nEtnie e minoranze straniere.\nSecondo i dati Istat al 31 dicembre 2017 i cittadini stranieri residenti nel comune di Corte Brugnatella sono 42, pari al 7,24% della popolazione comunale.\nCultura.\nQuesti paesi fanno parte del territorio culturalmente omogeneo delle Quattro province: Alessandria, Genova, Pavia, Piacenza, caratterizzato da usi e costumi comuni e da un importante repertorio di musiche e balli molto antichi. Strumento principe di questa zona \u00e8 il piffero appenninico che accompagnato dalla fisarmonica, e un tempo dalla m\u00fcsa (cornamusa appenninica), guida le danze e anima le feste.\nCarlin di Maggio.\nNell'abitato di Marsaglia si \u00e8 conservata la tradizione di celebrare il rito del calendimaggio, che qui viene chiamato anche carlin di maggio, con la partecipazione di tutto il paese. Il coro dei \"canterini\" porta l'augurio per l'arrivo della bella stagione con una questua che, passando casa per casa, raccoglie le uova in cambio del canto beneaugurante.\nComunit\u00e0 montane.\nFa parte della nuova Unione Montana Valli Trebbia e Luretta.\nAmministrazione.\nDalla data dell'11 febbraio 2022 il sindaco Mauro Guarnieri, accusato di corruzione e posto in custodia cautelare in carcere in data 10 febbraio 2022, \u00e8 sospeso e sostituito dal vicesindaco Renato Bertonazzi come sindaco facente funzione. Il 17 febbraio 2022 il sindaco Guarnieri si dimette, portando il comune verso il commissariamento fino a fine mandato.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "29611", "revid": "499020", "url": "https://it.wikipedia.org/wiki?curid=29611", "title": "Cortemaggiore", "text": "Cortemaggiore (\"Curtmagi\u00f9r\" in dialetto piacentino) \u00e8 un comune italiano di abitanti della provincia di Piacenza in Emilia-Romagna.\nIl borgo si trova nella zona della pianura Padana definita bassa piacentina; dista infatti circa sia dal capoluogo Piacenza che dalla citt\u00e0 di Cremona.\nGeografia fisica.\nIl territorio comunale si trova ad un'altitudine media di ed \u00e8 completamente pianeggiante, non presentando nessun rilievo significativo. A ad ovest del capoluogo si trova la frazione di Chiavenna Landi, posta sulla riva sinistra dell'omonimo torrente, mentre ad est del centro abitato scorre il fiume Arda, al di l\u00e0 di questo, a circa dal capoluogo, si trova la frazione di San Martino in Olza.\nCortemaggiore, cos\u00ec come tutta la pianura piacentina, \u00e8 caratterizzato da un clima temperato subcontinentale con elevate escursioni termiche giornaliere ed annuali. Le precipitazioni annue sono di circa distribuiti su 80-85 giorni piovosi. In inverno si assiste alla formazione di nebbia, dovuta principalmente al fenomeno dell'inversione termica.\nIl centro abitato \u00e8 lambito a nord dal 45\u00ba parallelo, la linea equidistante fra il polo nord e l'equatore.\nStoria.\nIl nome di Cortemaggiore venne citato per la prima volta in un diploma di re Ludovico di Francia, che nell'845 concede il territorio in feudo alla nipote Ermengarda. Nell'890 il territorio venne poi donato dall'imperatrice Angilberga alle monache della chiesa di San Sisto di Piacenza. Coinvolta nelle lotte comunali fu invasa dai cremonesi nel 1214 e poi dalle truppe di Federico II di Svevia nel 1243. Nel 1290 pass\u00f2 sotto il controllo della famiglia Pallavicino.\nIl centro di Cortemaggiore venne fondato nel 1479 per volere del marchese Gian Ludovico Pallavicino, sul territorio di insediamenti gi\u00e0 presenti in et\u00e0 romana, come testimoniato dalle tombe risalenti a quell'epoca ritrovate nei pressi del paese. Il nome originale dato dal fondatore all'abitato era \"\"Castrum Laurum\", ma questa denominazione ebbe una vita assai breve; infatti tra la popolazione rimase in uso il nome antico di \"Curtis Major\"\", a causa del suo essere capoluogo del Contado Aucense, da cui deriv\u00f2 poi il nome Cortemaggiore. Il paese venne eretto dai Pallavicino con la funzione di essere la capitale del loro piccolo stato, che si estendeva per un territorio comprendente, oltre al capoluogo, il territorio dei futuri comuni di Busseto, Besenzone, Villanova sull'Arda, Monticelli d'Ongina, Castelvetro Piacentino, Polesine Zibello, Fidenza, Salsomaggiore Terme, Roccabianca, Noceto, Medesano e Varano de' Melegari. I Pallavicino vollero la loro piccola capitale bella e ricca d'arte come quella delle signorie pi\u00f9 grandi; la pianta della cittadina fu disegnata dall'architetto Maffeo Vegio da Como, seguendo gli schemi della citt\u00e0 ideale di Leon Battista Alberti, con le strade ortogonali fra di loro e imperniate sul tracciato del cardo e del decumano dell'antico accampamento romano e con le facciate degli edifici non pi\u00f9 alte della larghezza delle strade stesse, cosicch\u00e9 i viali fossero sempre illuminati e ben arieggiati. Inoltre la via principale del paese fu dotata di ampi portici sotto cui gli abitanti del paese potevano circolare senza timore delle intemperie.\nNel centro del paese, all'incrocio delle due vie principali, venne posizionata la piazza, successivamente denominata piazza dei Patrioti, ed eretta la maestosa collegiata, elevata nel 2008 al rango di basilica minore, dedicata a \"Santa Maria delle Grazie\", i cui interni sono decorati con pregiati dipinti. Nel contempo tutto intorno alla cittadina venne innalzata una cinta muraria dotata di quattro porte di accesso lungo le vie principali e fu eretta anche una fortezza, notevole per dimensioni, nella periferia sud del paese; di queste costruzioni non resta pi\u00f9 nulla in quanto furono abbattute dal governo napoleonico del corso dell'Ottocento, per ricavarne materiale da costruzione. Solo una parte del complesso del castello, quella pi\u00f9 \"residenziale\", si \u00e8 salvata, diventando di propriet\u00e0 privata. Notevole \u00e8 il salone in cui Rolando II Pallavicino fece attrezzare una tipografia per Benedetto Dulcibello da Carpi e per la zecca del piccolo stato.\nL'indipendenza di Cortemaggiore dur\u00f2 poco pi\u00f9 di un secolo, e fin\u00ec nel 1586 con la morte di Sforza Pallavicino, ultimo marchese dello stato, che non lasci\u00f2 figli. Il duca di Parma e Piacenza Ranuccio I Farnese occup\u00f2 il castello, prese prigioniero Alessandro Pallavicino di Zibello, cugino di Sforza che ne aveva ereditato i beni e lo costrinse a rinunciare a tutti i possedimenti. Cortemaggiore venne annessa cos\u00ec al Ducato di Parma e Piacenza e da quel momento ne segu\u00ec le sorti.\nFino alla fine dell'Ottocento Cortemaggiore fu sede di una comunit\u00e0 ebraica localizzata in un ghetto creato nel 1545 dal marchese Gerolamo Pallavicino ed al centro del quale si trovava la sinagoga; nessuno di questi elementi \u00e8 pi\u00f9 riconoscibile nella conformazione urbana del paese e l'unica testimonianza visibile di questa antica comunit\u00e0 \u00e8 il piccolo cimitero ebraico che si trova lungo via Morlenzo, a nord-est del paese.\nNei secoli successivi il paese rest\u00f2 grossomodo immutato, rimanendo sempre un centro prevalentemente agricolo, fino al 1949 quando l'imprenditore Enrico Mattei trov\u00f2 nelle campagne del paese un giacimento di petrolio. Grazie all'abilit\u00e0 di Mattei, la scoperta ebbe un grande impatto mediatico, cosicch\u00e9 Cortemaggiore si ritrov\u00f2 sotto i riflettori dei giornali nazionali, in compagnia del vicino paese di Pontenure, presso cui era stato contemporaneamente trovato un giacimento di metano.\nNonostante il giacimento di Cortemaggiore si rivelasse abbastanza modesto; il petrolio da esso estratto venne utilizzato, in particolare, per produrre una benzina, l'unica raffinata a partire da petrolio proveniente dal sottosuolo italiano, che fu chiamata Supercortemaggiore e per la quale venne creato il logo del cane a sei zampe.\nDal 1997 Cortemaggiore \u00e8 stata insignita del titolo di \"citt\u00e0 d'arte\".\nSimboli.\nNello stemma comunale si vede un albero di Lauro, in richiamo al nome originale della borgata (dal latino \"Castrum Laurum\", cio\u00e8 Borgo Lauro), sormontato da un bambino e cinto nel tronco da un nastro riportante il motto del Comune: \"Nihil sanctius quam recta fides cum sororibus associata\" (\"Nulla \u00e8 pi\u00f9 santo di una retta fede unita alle altre virt\u00f9\").\nCultura.\nEventi.\nNel weekend pi\u00f9 vicino al 19 marzo, data in cui si festeggia San Giuseppe, si svolge la tradizionale \"Fiera di San Giuseppe\", manifestazione voluta da Gian Lodovico Pallavicino nel 1480 e da allora mai interrotta; una longevit\u00e0 di oltre 500 anni che ne fanno una delle fiere delle pi\u00f9 antiche d'Italia. La sagra ha tenuto fede alla sua origine di fiera agricola: vengono infatti esposte nelle vie centrali del paese macchine e attrezzature destinate all'agricoltura. Inoltre nella pregiata cornice del chiostro adiacente alla \"chiesa dei frati\", si svolge il Corte Food, una rassegna enogastronomica in cui, oltre ai prodotti della cucina piacentina, non mancano curiosit\u00e0 culinarie da tutta Italia.\nGeografia antropica.\nUrbanistica.\nLa conformazione e del centro storico \u00e8 inquadrata in una \"scacchiera\" formata dalle vie del paese, tutte perpendicolari tra loro; il disegno della scacchiera viene attraversato al centro dalle due vie principali, dotate di portici, all'incrocio delle quali si trovano la piazza del paese e la Basilica che si affaccia su di essa. L'espansione successiva non si \u00e8 discostata molto da questo schema, favorita anche dal territorio, ed \u00e8 costituita essenzialmente dalla prosecuzione dei tracciati delle strade gi\u00e0 esistenti.\nLe zone residenziali sono tutte intorno al centro storico, mentre le zone artigianali-industriali sono state organizzate in tre aree, di cui una, il polo produttivo CA.RE.CO. Barabasca, zona APEA intercomunale posta a sud del centro abitato, al confine con il comune di Fiorenzuola d'Arda, una all'ingresso del paese provenendo da Fiorenzuola d'Arda e la terza ad est del torrente Arda.\nEconomia.\nAgricoltura.\nNell'Ottocento agricoltura ed allevamento erano l'attivit\u00e0 economica pi\u00f9 sviluppata nel territorio comunale. Il territorio rurale del comune di Cortemaggiore viene considerato ambito ad alta vocazione produttiva agricola per la sua tradizione e specializzazione allo svolgimento di attivit\u00e0 agroalimentari ad alta intensit\u00e0. Nel territorio comunale sono presenti allevamenti bovini, focalizzati principalmente alla produzione del latte per il Grana Padano, nella cui zona di produzione \u00e8 incluso Cortemaggiore.\nIndustria.\nLa presenza dell'Eni ha lasciato un'impronta molto forte nell'economia del paese, ma a partire dalla met\u00e0 degli anni novanta l'ente ha abbandonato ogni attivit\u00e0 produttiva, della quale restano attivi solo i centri di formazione per il personale, parte dell'Eni Corporate University. Il sottosuolo di Cortemaggiore viene utilizzato per lo stoccaggio del gas naturale proveniente dai vari gasdotti, sfruttando le cavit\u00e0 che precedentemente ospitavano il petrolio.\nA partire dagli anni 2000 ha iniziato lo sviluppo di attivit\u00e0 di logistica nel polo CA.RE.CO. al confine col comune di Fiorenzuola d'Arda.\nInfrastrutture e trasporti.\nCortemaggiore \u00e8 collegata a Piacenza dalla ex strada statale 587 di Cortemaggiore, poi passata di competenza provinciale, mentre \u00e8 attraversata dalla ex strada statale 462 della Val d'Arda che mette in comunicazione la via Emilia, distante circa , con la ex strada statale 10 Padana Inferiore.\nAttraversano il territorio comunale anche la strada provinciale 30 di Chiavenna che collega Cadeo a Caorso passando per Chiavenna Landi e la strada provinciale 26 di Busseto che collega Cortemaggiore al comune parmense di Busseto.\nIl casello autostradali pi\u00f9 vicino \u00e8 quello di Fiorenzuola d'Arda, posto sulle autostrade A1 ed A21 dir e distante . La stazione ferroviaria pi\u00f9 vicina \u00e8 quella di Fiorenzuola d'Arda, mentre l'aeroporto pi\u00f9 prossimo \u00e8 quello di Parma; in meno di un'ora si possono raggiungere anche gli aeroporti di Milano Linate e di Brescia Montichiari.\nTra il 1900 e il 1923 Cortemaggiore fu servita da una fermata della tranvia Cremona-Lugagnano, lungo la quale erano poste in territorio cortemaggiorese le fermate di Rosario, Cortemaggiore e Bagarotto.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nDal 2014, anno di istituzione dell'ente e fino allo scioglimento, avvenuto il 1\u00ba gennaio 2022, Cortemaggiore ha fatto parte dell'Unione Bassa Val d'Arda Fiume Po, la cui sede si trovava proprio nel centro magiostrino. Oltre ad esso partecipano all'unione i comuni di Besenzone, Caorso, Castelvetro Piacentino, Monticelli d'Ongina, San Pietro in Cerro e Villanova sull'Arda.\nSport.\nLa formazione magiostrina pi\u00f9 titolata \u00e8 la Tennistavolo Cortemaggiore, formazione che vanta la vittoria nel campionato di Serie A1 femminile nella stagione 2015-2016, oltre a diversi titoli nazionali giovanili.\nIn campo calcistico il comune \u00e8 rappresentato dall'ASD Corte Calcio, militante nella stagione 2020-2021 nel campionato di Seconda Categoria, dopo il ripescaggio avvenuto nel 2019. La stessa societ\u00e0 include anche una squadra di calcio a 5, militante in serie D, mentre in precedenza un'altra societ\u00e0, l'Olympia Futsal, era arrivata a militare nella stagione 2014-2015 nel campionato di Serie C2."}
{"id": "29612", "revid": "330019", "url": "https://it.wikipedia.org/wiki?curid=29612", "title": "Farini", "text": "Farini (\"I Far\u00ebin\" o \"I Far\u00e9n\" in dialetto piacentino) \u00e8 un comune italiano di abitanti della provincia di Piacenza, in Emilia-Romagna. Si trova tra la val Nure e la val Perino sull'Appennino ligure.\nGeografia fisica.\nIl comune di Farini si estende in un'area prevalentemente montana tra la val Nure, dove, in posizione baricentrica rispetto al territorio comunale, \u00e8 situato il capoluogo nonch\u00e9 la gran parte del territorio comunale, che risulta essere divisa in due parti di estensione analoga dal corso del torrente Nure, e la val Perino, percorsa dall'omonimo torrente affluente del fiume Trebbia, dove si trova la frazione di Pradovera.\nSulla sponda sinistra del torrente Nure si trovano nel territorio comunale i monti Osero, alto , Rocchetta, alto , Piatello, alto , Albareto, alto , e Aserei, alto , che \u00e8 la vetta pi\u00f9 alta del territorio comunale. In questa zona scorrono due affluenti del Nure, il Rio Rossana e il torrente Lobbia. Sul versante opposto, invece, i monti principali sono il monte Santa Franca, alto , il monte Menegosa, alto , e il monte Morfassina, alto , che si trovano al confine con il comune di Morfasso, nei pressi dello spartiacque con la val d'Arda. In questa parte del territorio comunale scorrono i torrenti Lavaiana e Lardana, entrambi affluenti del Nure.\nClima.\nFarini, cos\u00ec come tutta la parte montana della provincia di Piacenza, presenta un clima temperato fresco, che si discosta dal clima continentale delle zone pianeggianti a causa dell'influenze del mar Ligure.\nDi seguito si riporta la tabella con le temperature massime e minime mensili riscontrate nella stazione meteorologica di Farini.\nStoria.\nLa zona di Farini \u00e8 abitata sin dal mesolitico, ci\u00f2 \u00e8 testimoniato dai ritrovamenti di oggetti in diaspro e selce nella zona dello spartiacque tra Trebbia e Nure. Successivamente, la zona viene colonizzata dai romani di cui sono stati ritrovati reperti nei pressi di Montereggio, Mareto e Nicelli.\nFin dall'epoca longobarda il territorio di Farini fu una pertinenza monastica dell'abbazia di San Colombano di Bobbio: esso infatti faceva parte della corte monastica di Calenzano di Bettola, la quale, con vari possedimenti, era inserita nel grande feudo reale ed imperiale monastico bobbiese. All'interno della corte sono citate in territorio di Farini le celle monastiche di Mareto, Nicelli (\"Ni\u00e7elli\"), Cogno San Savino e Cogno San Bassano, \"Mulino di Ulmu o di Cogno\", Pradovera (\"Petra Dueria\"), Valle, Unghia, Predalbora (\"Petra Bodolasca\"), Pennula (\"Propenno\"), Barsi e Groppallo (\"Gropallum\"), Banzolo (\"xenodochium de Banzollo\"), Groppazzolo, Boccolo della Noce, \"Duxio\", Sanadogo-Le Moline (\"C. dei Prenzali sul Sanadogo\"), \"Clapeto\", Boli, Coletta, Castello, Montereggio (\"Mons Regis\"). Fu tappa lungo la via degli Abati, il cammino che gli abati di Bobbio percorrevano per recarsi a Roma attraverso la val Nure, la val Ceno, la val Taro e Pontremoli.\nNel Medioevo la zona di Farini \u00e8 dominata dalla famiglia Nicelli: secondo un manoscritto ottocentesco la fortezza dell'omonimo borgo \u00e8 donata ad un membro della famiglia Nicelli in seguito alla sua presenza al fianco dell'imperatore nella campagna per catturare il re longobardo Desiderio. Un contratto risalente al 999 riporta che un certo conte Ugo come possidente a Cogno San Savino, mentre nel 1047 questa stessa zona \u00e8 contesa tra il monastero di San Savino ed il cenobio di Bobbio. Nel 1207 il signore di questa zona \u00e8 Lanfranco Nicelli, mentre nel 1514 il castello di Cogno \u00e8 sottomesso a Cristoforo Nicelli.\nCon la creazione dei comuni in seguito alla presenza napoleonica, la zona di Farini viene divisa tra i comuni di San Giovanni e San Bernardino, che, successivamente, verranno uniti per formare il comune di Bettola: da San Giovanni dipendono Mareto, Cogno San Savino e Cogno San Bassano, mentre da San Bernardino dipendono Groppallo e Boccolo Noce. La frazione di Pradovera, posta in val Perino, viene, invece, assegnata al comune di Coli.\nNel 1867, con il regio decreto 4066, pubblicato in gazzetta ufficiale il 17 novembre, su impulso delle famiglie della zona ed, in particolare, di Giuseppe Zanellotti di Cogno S. Savino, che sarebbe in seguito diventato il primo sindaco del comune, e di don Luigi Galli, arciprete di Groppallo, viene costituito il nuovo comune di Farini d'Olmo, distaccando dai due comuni bettolesi le frazioni di Groppallo, Boccolo della Noce, Cogno San Savino, Cogno San Bassano, Mareto, Gallare, Migliorini, Groppo, Ass\u00e9 e Farini d\u2019Olmo oltrech\u00e9 la frazione di Pradovera appartenente al comune di Coli. Il nuovo comune diventa, poi, operativo a partire dal successivo 1\u00ba gennaio 1868.\nNel 1926 la frazione Montereggio, le localit\u00e0 Le Moline, Castello, La C\u00e0, Fornelli, C\u00e0 dei Ratti, Piano dei Molini, Ca' dell'Oste, Pesche, Orlandazzo, Manfredello, Sidoli e la dorsale ovest della costa della Strinata sino allo spartiacque, fino a quel momento parte del comune di Boccolo dei Tassi, che era stato distaccato dalla provincia di Piacenza ed aggregato alla provincia di Parma 3 anni prima, vengono aggregate al comune di Farini d'Olmo.\nNel 1932 il vescovo di Piacenza Ersilio Menzani concede la costituzione di una nuova parrocchia a Farini: la chiesa parrocchiale, dedicata a san Giuseppe, viene, poi, costruita tra il 1949 ed il 1955.\nNel 1980 il nome del comune viene modificato da Farini d'Olmo a Farini.\nNella notte fra il 14 e il 15 settembre 2015 Farini, cos\u00ec come un'ampia parte della val Nure viene devastata dalle esondazione del Nure, dovuta al maltempo e ad ammassi di detriti, che causa danni ingenti al capoluogo comunale sventrando alcune abitazioni e trascinando via diverse automobili.\nIl 23 dicembre 2015 il consiglio comunale delibera l'invio alla regione di un'istanza per l'avvio del procedimento di fusione con i comuni di Bettola e Ferriere; il 22 febbraio 2016 la giunta regionale approva la proposta di legge riguardante la fusione dei comuni. Il successivo 12 luglio l'assemblea legislativa approva la proposta di legge sull'indizione di un referendum consultivo, poi deliberato con decreto del presidente della giunta regionale e fissato per il 16 ottobre. Il referendum vede la vittoria del no in tutti e tre i comuni con una percentuale del 67,45 % a Bettola, del 52,64 % a Farini e del 75,12% a Ferriere, bloccando, cos\u00ec, l'avanzamento della proposta di fusione.\nInfrastrutture e trasporti.\nStrade.\nIl comune \u00e8 attraversato da nord a sud dall'ex strada statale 654 di Val Nure che permette il collegamento con il capoluogo di provincia verso nord e con la riviera ligure verso sud. Il territorio \u00e8 attraversato dalla strada provinciale 8 di Bedonia che si dirama dall'ex strada statale 654 in localit\u00e0 Cantoniera e, attraverso il passo delle Pianazze, conduce in val Ceno, dalla strada provinciale 51 di Groppallo che dirama dall'ex strada statale 654 nei pressi del capoluogo, raggiunge Groppallo e, poi, il passo Linguad\u00e0, oltre il quale continua come strada provinciale della provincia di Parma fino a Bardi, dalla strada provinciale 61 di Monecari che congiunge la sp 8 con la sp 51 e dalle strade provinciali 57 e 57 bis dell'Aserey che, diramandosi dall'ex strada statale 654 nel capoluogo permettono di raggiungere il passo della Cappelletta, valicando in val Perino e, da, qui, la val Trebbia attraverso il passo di Santa Barbara, oltrech\u00e9 la frazione di Mareto (sp 57 bis).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nFarini faceva parte della comunit\u00e0 Montana valli del Nure e dell'Arda, la cui sede era situata in piazza Colombo a Bettola, fino alla sua chiusura avvenuta nel 2013. In seguito allo scioglimento Bettola \u00e8 entrato a far parte dell'Unione Montana alta val Nure insieme a Bettola, Ferriere e Ponte dell'Olio."}
