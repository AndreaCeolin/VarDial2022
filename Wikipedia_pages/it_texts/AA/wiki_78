{"id": "30560", "revid": "1564499", "url": "https://it.wikipedia.org/wiki?curid=30560", "title": "Melito Irpino", "text": "Melito Irpino \u00e8 un comune italiano di abitanti della provincia di Avellino in Campania.\nGeografia fisica.\nIl centro antico, ormai definitivamente abbandonato, \u00e8 attraversato dal fiume Ufita, tributario del Calore irpino.\nInvece il moderno centro abitato, circondato da una pineta, \u00e8 situato su un poggio dominante la stessa valle dell'Ufita.\nStoria.\nOrigini.\nAntica \u00e8 l'origine di Melito Irpino, le cui tracce originarie furono rinvenute alla fine del 1880. Alcuni parlarono di Cluvium, altri di un semplice sobborgo di Aeclanum, altri ancora (tesi prevalente) di \"Melae\" o \"Melas\". Tito Livio (libro XXIV, Cap X) scrisse che quest'ultima localit\u00e0 fu distrutta dalle truppe di Claudio Marcello e Quinto Fabio al tempo della seconda guerra punica nel 215 A.C., a seguito della sconfitta dei 3000 soldati che Annibale aveva lasciato a presidio del luogo. Il cospicuo bottino di guerra fu concesso per intero ai legionari vincitori.\nUn'area archeologica \u00e8 stata scoperta a circa un chilometro di distanza dal centro storico di Melito, in localit\u00e0 Pezza. Furono trovati dei sepolcri di epoca romana disposti in file parallele, un esteso fabbricato adibito a luogo termale, un tempietto, una statuetta raffigurante un lupo che abbraccia un albero. Successivamente vi furono altri ritrovamenti: due case e un tempietto meglio conservato del primo, i resti di un acquedotto che affluiva in una vasca, nonch\u00e9 lapidi e frammenti di iscrizioni e di anfore, lucernarie, tegole, tubi di piombo con bollo sannitico e monete romane di epoca repubblicana e imperiale.\nMelito medievale.\nIncerta \u00e8 l'origine del borgo medievale, che vide crescere Melito vecchia attorno a s\u00e9 nel corso del tempo. Le fonti storiche relative al periodo in oggetto sono carenti. Il borgo medievale venne citato per la prima volta, come feudo intero, nel XII secolo, tra il 1142 e 1164, ai primi tempi della monarchia normanna. Al re erano dovuti il servizio di un milite e una rendita di venti once d'oro all'anno.\nSuccessivamente, il territorio di Melito si trasmise per eredit\u00e0 (baronato dei De Forgia). Nel 1239 Federico II di Svevia affid\u00f2 Melito a Landolfo d'Aquino di Grottaminarda; la baronia dei d'Aquino dur\u00f2 circa tre secoli. In seguito Melito fu soggetta ai conti di Gesualdo, ai conti di Ariano, ai Della Marra, ai Caracciolo e ai Pagano fino all'abolizione della feudalit\u00e0 (1784-1806). Nell'Ottocento, all'epoca del regno delle Due Sicilie, il comune fu aggregato amministrativamente al circondario di Grottaminarda nell'ambito del distretto di Ariano, all'interno della provincia di Principato Ultra.\nLa fine di Melito vecchia.\nDal 1862 al 1923 la denominazione del borgo fu \"Melito valle di Bonito\" e il comune fu aggregato amministrativamente al mandamento di Grottaminarda nell'ambito del circondario di Ariano di Puglia, all'interno della provincia di Avellino. Osservando la planimetria di Melito vecchia si nota il tipico impianto urbano medioevale, col fitto intreccio di costruzioni, vicoli e scalinate che avvolgono il castello. Il centro del paese, piazza Vittoria, ove si ritrovava la popolazione dopo aver assistito alla messa, era separato dal fiume Ufita, valicabile tramite un ponticello (tuttora esistente), da una semplice schiera di case.\nA seguito del sisma del 1962, sembrerebbe per apparenti ragioni di sicurezza, il vecchio borgo venne interamente raso al suolo tranne, per fortuna, le pi\u00f9 significative testimonianze della storia melitese: il castello e la chiesa di Sant'Egidio che costituiscono cos\u00ec gli unici elementi superstiti di una citt\u00e0 fantasma. Anche il tracciato delle vecchie strade \u00e8 andato perso, salvo i tratti gi\u00e0 pavimentati con basalto e ciottoli.\nLa storia di Melito Irpino \u00e8 stata comunque caratterizzata dal ricorrere di eventi drammatici, in aggiunta ai terremoti gi\u00e0 citati e ad altri che si sono susseguiti nel tempo regolarmente (es. nel 1456, 1688, 1702 e 1930). Infatti si annoverano alluvioni, quale quella del 1949 che travolse il ponte di ferro e scardin\u00f2 i mulini lungo il fiume, le frane ripetute, l'invasione delle cavallette nel 1634, le pestilenze del 1458, 1528, 1656-57.\nMonumenti e luoghi d'interesse.\nCastello.\nIl centro storico (XI secolo) \u00e8 dominato da un castello di fondazione normanno-sveva ma rifatto per volere della committenza nobiliare aragonese, unica costruzione storica (oltre ai ruderi della chiesa madre) superstite del borgo medievale di Melito.\nSe incerta \u00e8 l'origine del castello, gi\u00e0 esistente al tempo della conquista normanna, ma il cui primo riferimento storico daterebbe 1062 o 1298, certa \u00e8 la funzione strategica della struttura, che si erge senza fondazioni sulla roccia, su una piccola altura, che sovrasta la sottostante valle dell'Ufita.\nLa forma romboidale irregolare della costruzione, con un corpo centrale allungato e torri angolari circolari (una sola quadrata), indicherebbero un'origine longobarda. Tale orientamento, sarebbe altres\u00ec sorretto dalla creazione da parte dei Longobardi di una serie di fortificazioni nei punti militarmente strategici, quale era Melito, a protezione dalle invasioni dei Bizantini stanziati in Puglia.\nIl castello, con una spessa muratura in pietrame, presenta diversi livelli a seconda del piano di fondazione. Era difeso da un fossato ormai scomparso, da mura e da un avancapo, detto il barbacane (la zona intorno al castello viene ancora oggi ricordata nel dialetto locale col nome di \"Varvacale\"). In prossimit\u00e0 del castello, a una cinquantina di metri, si ergevano le antiche porte di cui restano le grosse buche ove venivano issate barre di ferro o legno usate per sbarrarle. La presenza di cave a cielo aperto fa ritenere che per la costruzione del castello si utilizz\u00f2 in prevalenza pietra locale, integrata da materiale alieno.\nL'originalit\u00e0 della struttura \u00e8 stata tuttavia fortemente compromessa da diversi eventi, quali la distruzione parziale per le lotte sul suo possesso, manomissioni intervenute nel corso del tempo (asportazioni di blocchi di rivestimento riutilizzati in alcune abitazioni del borgo), incendi (notevole quello del 1779), a seguito del quale si effettuarono delle riparazioni che fecero perdere al castello i suoi caratteri originari. Nel 1912 fu risistemato il lato occidentale del castello. Il colpo di grazia arriv\u00f2 col terremoto del 1962, che lo rese pericolante, tanto che i vigili del fuoco furono costretti ad abbattere la parte pi\u00f9 antica, l'unica torre quadrata e una torre circolare, alcune stanze inabitabili all'interno.\nNonostante conservi il suo fascino, il castello \u00e8 ridotto a un imponente rudere, col tetto in pi\u00f9 parti danneggiato, pericolante e con mura lesionate.\nSociet\u00e0.\nLingue e dialetti.\nAccanto alla lingua italiana, nel territorio comunale \u00e8 in uso una variet\u00e0 del dialetto irpino.\nReligione.\nMelito Irpino appartiene alla diocesi di Ariano Irpino-Lacedonia\nInfrastrutture e trasporti.\nIl.comune \u00e8 interessato dalla strada statale 90 delle Puglie che consente i collegamenti con Ariano Irpino e la stazione ferroviaria da un lato, e con Grottaminarda e il casello autostradale sull'A16 dall'altro.\nAmministrazione.\nAltre informazioni amministrative.\nMelito Irpino fa parte dell'Unione dei comuni Terre dell\u2019Ufita.\nFino al 2009 il comune apparteneva alla Comunit\u00e0 montana dell'Ufita."}
{"id": "30561", "revid": "2200451", "url": "https://it.wikipedia.org/wiki?curid=30561", "title": "Mercogliano", "text": "Mercogliano \u00e8 un comune italiano di abitanti della provincia di Avellino in Campania.\nStoria.\nIl nome Mercogliano sembra derivare da \"Mercurianum\" che, secondo alcuni studiosi, indicherebbe la presenza in questi luoghi di possedimenti, \"praedia\", dei \"magistri mercuriales\", i magistrati, prevalentemente liberti, che amministravano il culto di Mercurio.\nEssendovi sorta dopo la guerra sannitica una colonia romana, il luogo conserv\u00f2 il nome del luogo dove, appunto si venerava il culto di Mercurio, fino al medioevo con la denominazione di \"Castrum Mercuriani\", da cui deriva il nome attuale. Il luogo, comunque, fino al XV secolo conserva anche nello stesso stemma civico, l'immagine del dio Mercurio. Di particolare importanza \u00e8 una colonna militare romana ritrovata in localit\u00e0 Alvanella che conferma la presenza di un'importante arteria viaria che conduceva (e conduce) a Napoli.\nImportanti testimonianze, iscrizioni e reperti archeologici, testimoniano la presenza nel territorio di Mercogliano di insediamenti romani risalenti al IV secolo e fatti risalire alla colonia romana di Abellinum. A questo periodo storico vanno ascritte le vicende della cristianizzazione dell'Irpinia, con i Santi Modestino (attuale patrono di Mercogliano e di Avellino), Fiorentino e Flaviano, che trovano la morte proprio nella zona di Mercogliano.\nLa vera fondazione di Mercogliano \u00e8 riconducibile agli ultimi decenni del VI secolo, in concomitanza della calata dei Longobardi nel sud Italia.\nUna colonia di profughi della vicina Abellinum, proprio per sfuggire ai Longobardi, occupano la collina di Mercogliano. In poco tempo viene costruito un centro abitato che lentamente si popola.\nMercogliano, ancora casale di Avellino, viene citato per la prima volta in un documento nel 982. Lo sviluppo del paese continua ancora nell'anno 1000 in seguito alla conquista normanna dell'Italia meridionale, iniziata nel 1030. In quel periodo viene costruito il castello. Tra il 1077 e il 1089, a testimonianza di un continuo sviluppo, l'antico casale viene elevato al rango di castello. Il paese, cos\u00ec, acquisisce finalmente autonomia amministrativa. Signore del borgo fortificato nel 1136 era un certo Enrico di Sarno, subfeudatario del conte di Avellino Rainulfo. Nel 1137, sotto Ruggero II, che assedi\u00f2 Mercogliano occupandone il castello, inizia la dominazione normanna. A quel tempo Ruggero II fece rinchiudere nel castello Matilde, la moglie del conte Rainulfo.\nIl feudo venne poi donato da Ruggero II a Riccardo de Aquila, nominato anche nel catalogo dei Baroni per l'invio in Terra Santa di alcuni cavalieri ed armigeri. A Riccardo de Aquila, diversi anni dopo, vi successero Ruggiero, 1161, e la contessa Pierrone de Aquila, 1183, sposa di Ruggiero de Castelvetere.\nGeografia fisica.\nPosizione.\nIl comune sorge a ovest di Avellino, con cui \u00e8 contiguo urbanisticamente grazie all'estensione della popolosa frazione di Torrette. Assieme con Atripalda, Aiello del Sabato, Monteforte Irpino e la stessa citt\u00e0 di Avellino, costituisce il Sistema Urbano di Avellino (STSD2) come delineato dal Piano Territoriale Regionale.\nSociet\u00e0.\nLingue e dialetti.\nAccanto alla lingua italiana, a Mercogliano si parla il dialetto irpino.\nCultura.\nMusica.\nLa citt\u00e0 viene citata nella canzone \"C'era un re\", singolo dell'album \"Canzoni Tour 2008\" di Edoardo Bennato.\nEconomia.\nTurismo.\nA Mercogliano si trovano l'abbazia di Loreto e il santuario di Montevergine, quest'ultimo meta di numerosi pellegrinaggi provenienti da ogni parte d'Italia, specie nel periodo estivo. Grazie ad una funicolare \u00e8 possibile raggiungere il santuario da Mercogliano in soli sette minuti.\nBen conservato e tipicamente medievale \u00e8 il centro storico di Mercogliano, dove si alternano stradine e vicoli tra case popolari e dimore di antichi signorotti.\nInfrastrutture e trasporti.\nLa cittadina \u00e8 attraversata dalla strada statale 7 bis di Terra di Lavoro e a livello autostradale conta uno svincolo, Avellino Ovest (a Torrette), dell'autostrada A16 Napoli-Canosa.\nMercogliano \u00e8 origine della funicolare di Montevergine, che la collega all'omonimo santuario.\nDal 1947 al 1973 Mercogliano fu collegata ad Avellino da una linea filoviaria.\nIl comune di Mercogliano \u00e8 collegato ad Avellino con autolinee urbane della CTI-ATI.\nAmministrazione.\nSindaci.\nIl comune fa parte della Comunit\u00e0 montana Partenio - Vallo di Lauro e del Parco del Partenio.\nSport.\nCiclismo.\nMercogliano \u00e8 stato pi\u00f9 volte arrivo di tappa del Giro d'Italia presso il Santuario di Montevergine e detiene il primato di avere ospitato per ben quattro volte in dieci anni una tappa di arrivo del Giro d'Italia dopo la prima del 1962 vinta dal belga Armand Desmet:\nCalcio.\nHa sede nel comune la societ\u00e0 di calcio A.S.D. Mercogliano 1999, che ha disputato campionati dilettantistici regionali.\nPallanuoto.\nNella piscina di Mercogliano \u00e8 presente una squadra dilettantistica di pallanuoto, l\u2019A.S.D. Mercurio Pool."}
{"id": "30562", "revid": "1516566", "url": "https://it.wikipedia.org/wiki?curid=30562", "title": "Mirabella Eclano", "text": "Mirabella Eclano \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nIl borgo sorge a , tra il bacino del Calore e la valle dell'Ufita, nel distretto storico-geografico dell'Irpinia. L'altitudine minima del suo territorio \u00e8 pari a , quella massima \u00e8 di . La contrada di Santa Caterina, caratterizzata dal suo piccolo centro abitato, sorge invece a 530 m s.l.m garantendo un\u2019intera visuale sul borgo cittadino situato pi\u00f9 in basso . L\u2019altitudine massima si raggiunge nella localit\u00e0 conosciuta come \u201cOtica\u201d (cos\u00ec chiamata dagli abitanti locali) situata alla quota di 665 m s.l.m.\nSismologia.\nIl territorio comunale di Mirabella Eclano \u00e8 parte del distretto sismico dell'Irpinia. In occasione del terremoto del 1980 vi furono, nel solo comune di Mirabella, 25 morti, 16 feriti e senzatetto.\nClima.\nMirabella Eclano \u00e8 una zona di entroterra appenninico, seppure dell'Italia peninsulare (la costa pi\u00f9 vicina, a circa 45\u00a0km e con la separazione dovuta alla dorsale appenninica, \u00e8 il golfo di Salerno), per cui il suo clima \u00e8 caratterizzato da importanti escursioni termiche, minore piovosit\u00e0 e ventilazione rispetto alle zone pi\u00f9 occidentali della provincia e della regione. Fattore tipico della localit\u00e0 \u00e8 l'instaurarsi di brezze di versante nelle ore notturne: malgrado ci\u00f2, si verificano di frequente forti inversioni termiche, con cali di temperatura considerevoli dopo il tramonto e minime negative durante i mesi invernali. Non mancano le nevicate, che ovviamente aumentano con la quota, sebbene negli ultimi anni siano sempre pi\u00f9 sporadiche. Frequenti sono le gelate. Tra gli eventi estremi si ricorda l\u2019inverno del 2012, caratterizzato da forti nevicate che hanno raggiunto i 120cm nelle zone pi\u00f9 alte. Nel 2017, in concomitanza del BURIAN, le minime notturne in alcune zone hanno raggiunto i -10 gradi.\nStoria.\nMirabella Eclano ha origini antiche; i primi insediamenti umani risalgono al periodo neolitico.\nIl nucleo urbano di Aeclanum si afferma con i Sanniti e la loro successiva romanizzazione.\nNell'89 a.C. la citt\u00e0 partecip\u00f2 alla guerra sociale e fu distrutta da Silla. Ricostruita e fortificata dai Romani fu eretta in Municipio e, nel II secolo, divenne colonia romana.\nFu citt\u00e0 di sosta e di mercato sulla Via Appia, ricca di opere pubbliche e monumenti.\nCon l'affermarsi del cristianesimo fu sede episcopale ed ebbe nel suo vescovo Giuliano un fiero oppositore di sant'Agostino.\nCon l'avvento dei Longobardi, Eclano fu compresa nel Ducato di Benevento per essere poi definitivamente distrutta dall'esercito bizantino di Costante II nel 663. \nSi ridusse ad un misero borgo chiamato \"Quintodecimo\" (a 15 miglia da Benevento). \nNei secoli X-XI il centro abitato venne trasferito, acquisendo il nome di \"Aquaputrida\" prima e di \"Mirabella\" dal XIV secolo.\nIl borgo, gi\u00e0 gravemente danneggiato dal sisma di Benevento del 1702, venne poi raso al suolo dal terremoto dell'Irpinia del 1732 e successivamente ricostruito nella sede attuale.\nFurono feudatari di Mirabella: gli Aragona (1443), i Guindazzo, i Tomasino (1559-1570), i Cossa (1585-1616), i Naccarelli e i Naccarelli Brancaccio (1624-1690), i della Leonessa dal 1691 al 1791 ed infine Filippo Bernualdo Orsini, duca di Gravina sino all'abolizione della feudalit\u00e0 nel 1806.\nAll'epoca del regno delle Due Sicilie il comune fu capoluogo di circondario (con giurisdizione su altri due comuni) nell'ambito del distretto di Ariano\nIl 26 ottobre 1873 Vittorio Emanuele II concedeva a Mirabella Eclano il titolo di citt\u00e0. Undici anni prima, precisamente il 14 dicembre 1862, lo stesso sovrano aveva autorizzato il Comune di Mirabella in Irpinia ad assumere il nome di Mirabella Eclano.\nIn epoca post-unitaria il comune fu capoluogo di mandamento (con giurisdizione su altri due comuni) nell'ambito del circondario di Ariano di Puglia\nSimboli.\nLo stemma, concesso con lo stesso regio decreto del 26 ottobre 1873 con cui veniva concesso il titolo di citt\u00e0, ha la seguente blasonatura:\nOnorificenze.\nIl regio decreto venne poi confermato un mese dopo con le regie lettere patenti del 13 novembre 1873.\nMonumenti e luoghi d'interesse.\nArchitetture religiose.\nMirabella Eclano vanta la presenza di numerose chiese\nSociet\u00e0.\nLingue e dialetti.\nAccanto alla lingua italiana, a Mirabella Eclano si parla una variet\u00e0 del dialetto irpino.\nTradizioni e folclore.\nDurante il sabato che precede la terza domenica di settembre si festeggia Maria S.S. Addolorata con l'evento della \"Grande tirata\".\nQuest'attivit\u00e0 religiosa/folkloristica, consiste nel trasporto, per le vie della citt\u00e0, e precisamente dalla zona S. Caterina fino al borgo del paese, di un obelisco rivestito di paglia intrecciata alto . Il Carro ha struttura in legno, costituita da 23 travi soprapposte secondo una tecnica che conferisce flessibilit\u00e0, ma anche praticit\u00e0 di montaggio e smontaggio. Mediante opportuna disposizione delle travi, si creano 7 piani ognuno dei quali, procedendo dal basso verso l'alto, \u00e8 pi\u00f9 basso del precedente; gli ultimi tre registri costituiscono la cupola, sulla cui cima, \u00e8 fissata la statua della Madonna Addolorata, principale motivo di questa tradizione.\nIl primo registro \u00e8 alto sei metri, quelli intermedi si rimpiccioliscono proporzionalmente per terminare con il settimo registro alto un metro e mezzo.\nTutta l'\"apparecchiatura\" \u00e8 fissata su un carro simili a quelli che si usavano molti anni fa in agricoltura.\nIl carro \u00e8 trainato da 6 coppie di buoi di stazza imponente.\nL'obelisco \u00e8 mantenuto in equilibrio da 38 funi di canapa da 50 metri ciascuna \"tirate\" dai \"funaioli\", abitanti e turisti che con urla e canti colorano la grande giornata di festa.\nGeografia antropica.\nIl comune di Mirabella Eclano si compone del centro storico, delle frazioni di \"Calore\", \"Pianopantano\" e \"Passo\" (tutte ubicate lungo la strada statale 90 delle Puglie) e dalle seguenti contrade rurali:\nInfrastrutture e trasporti.\nIl territorio comunale \u00e8 attraversato dall'autostrada A16 e dalla strada statale 90 delle Puglie.\nAltre direttrici sono rappresentate dalla strada statale 303 e dalle seguenti strade provinciali:\nAutolinee pubbliche A.I.R. percorrono giornalmente la tratta Ariano Irpino - Grottaminarda - Mirabella Eclano - Avellino - Napoli oltre a garantire collegamenti feriali con Sant'Angelo all'Esca, Fontanarosa, Bonito, Taurasi e Luogosano.\nAmministrazione.\nAltre informazioni amministrative.\nIl comune fa parte dell'Unione dei comuni Terre di Mezzo.\nSport.\nHa sede nel comune la societ\u00e0 di calcio S.S.D. Eclanese, fondata nel 1932, che ha disputato campionati dilettantistici regionali."}
{"id": "30563", "revid": "1543377", "url": "https://it.wikipedia.org/wiki?curid=30563", "title": "Montaguto", "text": "Montaguto (\"Munda\u00f9t\u0259\" in dialetto irpino) \u00e8 un comune italiano di 358 abitanti della provincia di Avellino in Campania.\nSituata ai margini nord-orientali dell'Irpinia, Montaguto sorge su di un'alta collina in posizione dominante sulla valle del Cervaro.\nGeografia fisica.\nMontaguto \u00e8 ubicato su di un'altura boscosa a 730 mentre il suo territorio comunale risulta compreso tra i 351 e i 931 metri. L'escursione altimetrica complessiva risulta quindi essere pari a 580 metri. Il comune dista da Avellino, attuale capoluogo di provincia, da Foggia, della cui provincia ha fatto parte fino al 1860, e da Ariano Irpino, comune capofila dell'ambito A01 e sede episcopale (in passato faceva parte della diocesi di Bovino). La stazione ferroviaria, sulla linea Benevento-Foggia, \u00e8 a otto chilometri dal paese. Il territorio \u00e8 delimitato a nord dai monti della Daunia (la cosiddetta \"Montagna\") e a sud fiume Cervaro. Proprio nella valle del Cervaro era situato l'antico casale di \"Sambuceto\". L'alto sperone roccioso ha condizionato la disposizione topografica dell'abitato, con le case sono ordinate a schiera lungo strade parallele e orientate secondo la direzione orografica. Dal paese la visuale panoramica \u00e8 assai ampia e si estende dai monti del Matese fino al Tavoliere delle Puglie. Il paesaggio, seppur ricco di vegetazione e a tratti scosceso, appare discretamente coltivato..\nFra il 2006 e il 2011 un gigantesco smottamento, la frana di Montaguto, invase la strada statale 90 delle Puglie e la ferrovia Roma-Bari determinandone la temporanea chiusura.\nClima.\nLa stazione meteorologica di Ariano Irpino, situata quasi alla stessa altitudine e distante solo in linea d'aria, costituisce il riferimento per Montaguto.\nIl clima \u00e8 di tipo temperato-fresco e ventilato con piovosit\u00e0 moderata e nevicate invernali, mentre il territorio comunale \u00e8 ricco di sorgenti e di boschi (specialmente querceti e cerreti).\nOrigini del nome.\nSecondo una tradizione i primi abitatori, provenienti dal sottostante casale di \"Sambuc\u00e9to\" (Sauc\u00ecto in dialetto irpino), giunsero nel sito attuale chiamandolo \"Monte alto\" (\"Mont'\u00e0uto\" in dialetto), nome che col tempo pass\u00f2 a Monta\u00f9to, poi Montaguto. Pi\u00f9 verosimilmente il toponimo deriva da \"Monte acuto\", ossia \"monte aguzzo\".\nStoria.\nIl borgo \u00e8 citato per la prima volta in un documento (risalente al 950 circa) della diocesi di Bovino, in cui \u00e8 riconosciuto come parrocchia. Al 1179 risale invece la prima attestazione del casale di Sambuceto, poi decaduto e infine aggregato proprio a Montaguto, nel frattempo assegnato alla baronia di Flumeri.\nNei secoli XIII-XIV il borgo ha ospitato una folta comunit\u00e0 di valdesi. Successivamente una serie epidemie e terremoti ridussero per\u00f2 la popolazione ai minimi termini, tanto che nel 1660 i fuochi (ossia le famiglie assoggettate al pagamento delle tasse) erano solo tre. Nel secolo XVIII si registr\u00f2 invece una ripresa demografica che culminer\u00e0 nell'Ottocento. A partire invece dalla seconda met\u00e0 del secolo XX si verific\u00f2 invece un drastico calo della popolazione residente.\nMonumenti e luoghi d'interesse.\nLe fontane.\nMontaguto si caratterizza per la grande abbondanza di sorgenti e fontane. Fra queste ultime spiccano per antichit\u00e0 la \"Fontana Del Basso\", la \"Fontana della noce\" e la \"Fontana vecchia\", quest'ultima ricostruita e inaugurata il 10 maggio 1539 come riportato da un'iscrizione. La \"Fontana preziosa\", situata lungo la strada di Orsara a circa 800 metri dal paese, era detta \u201cpreziosa\u201d perch\u00e9 cos\u00ec la chiamava la principessa Cariati allorch\u00e9 si faceva portare a Napoli, da un barocciaio, sette barili di quell'acqua alla settimana. La \"Fontana paolina\", situata a breve distanza dalla precedente, era detta cos\u00ec dal nome di un burbero pecoraio del posto. La \"Fontana del ponte (delle fontanelle)\" venne fatta costruire nel 1875 dall'allora sindaco Della Rovere a una certa distanza dal centro abitato lungo un viale alberato; in seguito vi fu aggiunto un lavatoio comunale. La \"Fontana nuova\" e la vicina \"Fontana di Fragola\" furono invece edificate nel 1876 dall'allora sindaco Antonio Pepe presso il largo Fiera.\nSociet\u00e0.\nReligione.\nDopo aver fatto parte della diocesi di Bovino per molti secoli, dal 1978 il territorio di Montaguto \u00e8 aggregato alla diocesi di Ariano Irpino-Lacedonia.\nEconomia.\nRisultano insistere sul territorio del comune 3 attivit\u00e0 industriali con 20 addetti pari al 20,60% della forza lavoro occupata, 6 attivit\u00e0 di servizio con 15 addetti pari al 13,58% della forza lavoro occupata, altre 2 attivit\u00e0 varie con 7 addetti pari al 3,60% della forza lavoro occupata e 3 attivit\u00e0 amministrative con 14 addetti pari al 13,21% della forza lavoro occupata. Risultano occupati complessivamente 46 individui, pari al 13,37% del numero complessivo di abitanti del comune.\nLa agricoltura e la pastorizia caratterizza buona parte delle attivit\u00e0 dell'intera zona, in cui si producono ortofrutta, cereali, ma anche olio di buona qualit\u00e0, mentre \u00e8 rinomata la lavorazione dei formaggi. Sviluppata \u00e8 anche l'apicoltura.\nInfrastrutture e trasporti.\nMontaguto dista 6\u00a0km dalla sua stazione ferroviaria, 5\u00a0km dalla strada statale 90 delle Puglie per la strada provinciale e solo 3\u00a0km per l'ex mulattiera. Quest'ultima via per\u00f2 \u00e8 molto ripida, con il 70% di pendenza.\nTra il 2006 e il 2011 tanto la ferrovia quanto la strada statale furono temporaneamente chiuse a causa della frana di Montaguto.\nMobilit\u00e0.\nNei giorni lavorativi le autolinee AIR effettuano collegamenti giornalieri con Ariano Irpino, distante circa .\nAmministrazione.\nIl municipio \u00e8 in Corso Umberto I n. 3.\nTel. 0825 862014\nFax. 0825 862014\nIl Comune fa parte della Comunit\u00e0 montana dell'Ufita.\nSport.\nIl complesso sportivo comunale, composto da un campo da calcetto e uno da tennis, sorge all'interno del bosco di Montaguto lungo la strada provinciale che conduce al centro abitato."}
{"id": "30564", "revid": "1564499", "url": "https://it.wikipedia.org/wiki?curid=30564", "title": "Montecalvo Irpino", "text": "Montecalvo Irpino \u00e8 un comune italiano di abitanti della provincia di Avellino in Campania.\nIn virt\u00f9 del suo principale prodotto tipico, il pane di Montecalvo, il comune \u00e8 parte dell'Associazione nazionale citt\u00e0 del pane.\nGeografia fisica.\nTerritorio.\nMontecalvo Irpino \u00e8 localizzato nel settore Nord della provincia di Avellino, al confine con quella di Benevento.\nIl comune, sorto a un'altitudine di 623\u00a0m s.l.m. a monte della confluenza fra il torrente Miscano e il fiume Ufita, fa parte della Comunit\u00e0 montana dell'Ufita in quanto il suo territorio, per lo pi\u00f9 argilloso e tufaceo, \u00e8 prevalentemente montano.\nL'agro comunale si estende per una superficie di 53,50\u00a0km\u00b2, con un'altitudine che varia dai 151 ai 700\u00a0m s.l.m., con un'escursione di 549\u00a0m.\nTipiche del territorio rurale di Montecalvo Irpino sono le Bolle della Malvizza, ossia i vulcanetti di fango che spuntano nel mezzo della valle del Miscano.\nClima.\nGrazie alla giacitura medio-collinare il clima \u00e8 generalmente temperato con piovosit\u00e0 moderata.\nOrigini del nome.\nSecondo molti studiosi la prima parte del toponimo deriva dal latino \"mons calvus\", ossia \"monte roccioso, privo di alberi\", secondo altri invece da \"mons galbus\", ossia \"monte giallo\" per il colore del tufo o dei fiori di ginestra presenti in zona. Una terza interpretazione, assai meno verosimile, farebbe derivare il termine \u201ccalvo\u201d da Calvia, una gens romana che avrebbe avuto alcuni possedimenti nell'area.\nL'aggettivo \"Irpino\" identifica il distretto storico-geografico d'appartenenza (l'Irpinia) ed \u00e8 stato aggiunto per distinguere il comune dai numerosi altri omonimi.\nStoria.\nUna frequentazione stabile della zona fin dall'et\u00e0 romana \u00e8 attestata dal rinvenimento di strutture murarie riferibili ad una villa rustica in localit\u00e0 Tressanti (sul confine con Ariano Irpino), nonch\u00e9 dal materiale archeologico proveniente da necropoli ed aree segnalate in varie altre localit\u00e0 del territorio comunale.\nLa prima notizia storica di Montecalvo \u00e8 contenuta in un documento del 1096, in cui si fa riferimento all'invio di circa sessanta armati di quella zona nella spedizione in Terrasanta voluta da Guglielmo il Buono.\nLa cronaca di Alessandro Telesino ricorda che nel 1137 re Ruggero II, sovrano normanno in guerra con il conte di Avellino, si accamp\u00f2 ai piedi del castello di Montecalvo.\nNel Catalogo dei baroni risulta che la prima famiglia feudataria fu quella dei Potofranco. In seguito alle distruzioni provocate dalle truppe di Manfredi di Svevia, il feudo venne concesso dapprima al nobile Matteo Diletto (1276) e poi donato dal re Carlo I d'Angi\u00f2 al salernitano Giovanni Mansella.\nDalla fine del 1300 Montecalvo segu\u00ec le vicende della contea di Ariano, alla quale rimase aggregata durante i governi dei de Sabran, degli Sforza e dei Guevara. Il violento terremoto del 1456 determin\u00f2 lo sprofondamento di parte del centro abitato (probabilmente nel \"Fosso Palumbo\") e la successiva espansione urbana fuori dalle mura, che non furono pi\u00f9 ricostruite. Nel 1486 il feudo pass\u00f2 sotto il diretto governo della Regia Corte e otto anni pi\u00f9 tardi fu venduto, assieme ai feudi di Corsano e Pietrapiccola, dal re Alfonso II d'Aragona a Ettore Pignatelli, duca di Monteleone e vicer\u00e9 di Sicilia. Costui gest\u00ec le rendite provenienti dal territorio fino al 1501, anno in cui il paese fu venduto ad Alberico Carafa primo duca di Ariano.\nDurante la breve dominazione francese, che ebbe inizio nello stesso anno 1501, signore di Montecalvo fu Pietro del Rohan, maresciallo di Francia e fedelissimo di re Ludovico. Ristabilito il potere spagnolo, re Ferdinando il Cattolico restaur\u00f2 il ducato arianese che, con Montecalvo, torn\u00f2 in possesso di Alberico Carafa. Nel 1505 Montecalvo fu donata da questi al figlio secondogenito Sigismondo, che nel 1525 ne fu nominato conte.\nPer quasi un secolo i Carafa amministrarono la contea di Montecalvo, fino a quando, nel 1594, fu acquistata da Carlo Gagliardi, che nel 1611 si fregi\u00f2 del titolo di duca.\nAlla sua morte, nel 1624, il ducato torn\u00f2 alla famiglia Pignatelli, a cui appartenne fino al 1806, anno dell'abolizione dei diritti feudali nell'Italia meridionale.\nIn epoca borbonica Montecalvo fu uno dei centri pi\u00f9 attivi della Carboneria in Irpinia. In occasione dei moti costituzionali del 1820-1821 da Montecalvo infatti partirono numerosi volontari che combatterono contro gli austriaci nella battaglia di Antrodoco, sotto il comando di Guglielmo Pepe.\nAll'epoca del regno delle Due Sicilie il comune era capoluogo di circondario (con giurisdizione sui comuni di Casalbore e Sant'Arcangelo Trimonte) nell'ambito del distretto di Ariano.\nSuccessivamente, in epoca post-unitaria, Montecalvo fu invece capoluogo di mandamento (con giurisdizione sugli stessi due comuni) nell'ambito del circondario di Ariano di Puglia.\nNei primi decenni del XX secolo a Montecalvo Irpino trovarono ampia diffusione gli ideali socialisti tra intellettuali e braccianti, in lotta per ottenere migliori condizioni di vita. Anche durante il Ventennio infatti rimase attivo l'antifascismo, soprattutto ad opera di esponenti storici del socialismo locale, quali il farmacista Pietro Cristino e i confinati politici provenienti da altre regioni (come il comunista Concetto Lo Presti). Nel 1944 fu fondata la locale sezione del Partito Comunista Italiano, intitolata a Giuseppe Cristino (volontario caduto nella Guerra civile spagnola combattendo nelle Brigate Internazionali). Nel 1946 l'alleanza tra socialisti e comunisti, sancita dalla creazione della lista frontista de \"La Spiga\", riusc\u00ec a vincere le prime elezioni amministrative del dopoguerra, eleggendo come sindaco il socialista Pietro Cristino. In occasione del referendum istituzionale del 2 giugno 1946 Montecalvo Irpino fu uno dei 14 comuni della provincia di Avellino in cui vinse la Repubblica, e tra di essi fu quello in cui la Repubblica ottenne la maggiore percentuale di voti (62%).\nNel corso dei secoli il paese \u00e8 stato flagellato da diversi terremoti. In particolare il sisma del 1688 e quello del 1962 hanno distrutto diverse chiese, causato gravi danni al palazzo ducale e alla chiesa di Santa Maria Assunta, di cui nel 1981 fu anche abbattuto il campanile.\nMonumenti e luoghi d'interesse.\nArchitetture religiose.\nUbicato all'ingresso del paese, fu aperto al culto nel 1631 dopo oltre un secolo dall'emissione della bolla papale che ne autorizzava la costruzione. Danneggiato pi\u00f9 volte dai terremoti, fu ricostruito integralmente dopo il sisma del 1962 che provoc\u00f2 gravi lesioni strutturali ma non la perdita di molte delle opere d'arte che sono state dunque salvate e trasferite nella nuova struttura; tra esse spiccano due grandi confessionali in legno decorato del tardo Settecento. Fin dalle origini il convento ha ospitato i frati minori francescani i quali curano anche l'attigua Oasi Maria Immacolata.\nGi\u00e0 Santa Maria Maggiore, fu ultimata nel 1428 all'epoca di Francesco Sforza (duca di Ariano e futuro duca di Milano). All'interno sono notevoli l'altare maggiore, costituito da un monoblocco di granito, e il fonte battesimale risalente al XV secolo ma sorretto da due antichissimi capitelli di arte barbarica.\nCostruita agli inizi del Novecento in quello che in origine era il pianterreno del palazzo Pirrotti, fu consacrata nel 1937. All'interno sono collocate diverse opere d'arte (fra cui una statua lignea del Settecento), ma \u00e8 notevole soprattutto l'attiguo archivio-sacrario che custodisce molti reperti appartenuti a san Pompilio Maria Pirrotti, nativo del luogo.\nArchitetture militari.\nSituato nel punto pi\u00f9 alto del paese, sub\u00ec molte trasformazioni nel corso dei secoli, con la distruzione delle torri originarie e l'aggiunta dei bastioni sul lato nord-ovest. Dopo il terremoto del 1456 fu destinato a dimora gentilizia, di cui restano le imponenti strutture del piano terra e pochi ruderi dei piani superiori.\nEdificato intorno al 1200 lungo uno degli itinerari della via Francigena, costituiva in origine una struttura fortificata destinata all'accoglienza di crociati, pellegrini ed infermi. Nel 1518 l'ospedale, unitamente all'attigua chiesetta di Santa Caterina (non pi\u00f9 esistente), passo in gestione al beato Felice da Corsano. Dell'antica struttura rimangono imponenti ruderi in via Lungara Fossi\nArchitetture civili.\nSituato lungo corso Umberto, si caratterizza per la sua imponenza. Notevole soprattutto il portale in pietra formato da una doppia serie di venti formelle in pietra bianca finemente cesellata. All'interno del palazzo vi \u00e8 la cappella di Santa Maria della Neve (o del Soccorso) con il caratteristico pavimento maiolicato, risalente forse al Seicento.\nSi tratta di un quartiere rupestre composto da grotte scavate nel tufo naturale dai profughi di Corsano, un borgo vicino desolato dalla devastante peste del 1656. I pochi superstiti si rifugiarono a Montecalvo ove costituirono una sorta di villaggio tra rupi e caverne. Si noti che la parola \"Trappeto\" deriva dal termine vernacolare \"trappito\" (=\"frantoio oleario\" in dialetto irpino).\nAltro.\nSekoma.\nSituata in piazza Municipio, consiste in un massiccio blocco di pietra delle dimensioni di e del peso di qualche tonnellata, munito di incavi emisferici nella parte superiore e con alcuni fori praticati al suo interno. Risalente con ogni probabilit\u00e0 al III-II secolo a.C., costituisce un raro campione legale di unit\u00e0 di misura di peso e capacit\u00e0 in epoca ellenistica noto anche con il termine latino di \"mens ponderaria\" (=pesa pubblica).\nCorsano.\nAntico villaggio medievale abbandonato dopo che la peste del 1656 stermin\u00f2 la gran parte degli abitanti. Conserva i ruderi del castello.\nPonte del Diavolo.\nDetto anche \"ponte di Santo Spirito\", costituisce il rudere di un ponte di epoca romana lungo l'antica via Traiana. Sorge lungo il fiume Miscano alla contrada \"Santo Spirito\" tra Casalbore e Montecalvo Irpino.\nMalvizza.\nSituate lungo la strada provinciale che conduce a Castelfranco in Miscano, consistono nel pi\u00f9 vasto complesso di vulcanetti di fango dell'Appennino meridionale. Nei pressi vi \u00e8 l'antica \"taverna del Duca\", lungo il tratturo Pescasseroli-Candela.\nSociet\u00e0.\nLingue e dialetti.\nAccanto alla lingua italiana, nel territorio di Montecalvo \u00e8 in uso una particolare variet\u00e0 del dialetto irpino. Il vernacolo montecalvese mostra nel complesso caratteri pi\u00f9 conservativi rispetto al dialetto arianese, diffuso nel grosso centro limitrofo di Ariano Irpino e maggiormente influenzato dalle parlate campane e pugliesi oltre che dall'italiano. In effetti a Montecalvo si mantiene intatto il suono della \"d\" latina, che invece ad Ariano passa con relativa frequenza a \"r\" (\"vidi\"=\"vedi\", mentre in arianese \"viri\"), cos\u00ec come si conservano il suono tradizionale irpino \"ddr\" per \"ll\", sia pure solo per alcune parole (\"quiddru\" = \"quello\", \"caddrina\" = \"gallina\") e l'uso dell'ausiliare avere nei tempi composti (\"ave statu\" = \"\u00e8 stato\").\nTradizioni e folclore.\nA Montecalvo Irpino \u00e8 in uso un costume tradizionale femminile, la \"pacchiana\". Composto da tutta una serie di pezzi colorati e ricamati, questo particolare costume esalta la femminilit\u00e0 di chi lo indossa grazie anche ad alcuni ornamenti aggiuntivi: le \"c\u00f2cole\" (collane ad elementi ovali), le \"sciacquaglia\" (orecchini tipici e vistosi) e la \"pannuccia\" (un singolare tipo di copricapo) che viene fissata ai capelli mediante uno \"sp\u00f9ngolo\" (spillone). Si tratta dunque di un abito da cerimonia, sfoggiato soprattutto in occasione di eventi folcloristici.\nCultura.\nMusei.\nNella casa natale di san Pompilio Maria Pirrotti (originario del luogo e vissuto nel Settecento) \u00e8 ospitato il \"Museo della religiosit\u00e0 montecalvese e della memoria pompiliana\". Fondato nel 1898, costituisce uno dei pi\u00f9 antichi musei religiosi della regione.\nCinema.\nNel settembre 2018 il centro storico di Montecalvo \u00e8 diventato il set cinematografico del film \"Ammen\" diretto da Ciro Villano, con Maurizio Mattioli, Elisabetta Gregoraci, Davide Marotta e Simone Schettino.\nMedia.\nL'emittente radiofonica cittadina \u00e8 \"Radio Ufita\", fondata nel 1977. Il bacino di utenza, inizialmente circoscritto alla valle dell'Ufita nel settore Nord dell'Irpinia, si \u00e8 in seguito ampliato fino a coprire le due province di Avellino e Benevento in Campania nonch\u00e9 parte dei monti della Daunia in Puglia.\nGeografia antropica.\nDi origine medievale, il centro abitato and\u00f2 sviluppandosi lungo un crinale sinuoso in posizione dominante sulla valle del Miscano e sul bacino dell'Ufita. La parte pi\u00f9 caratteristica del borgo \u00e8 il rione Trappeto che conserva le antiche abitazioni rupestri, con grotte scavate nel tufo e stretti vicoli e scalinate. Nella parte alta del paese sorge invece l'antico convento di Sant'Antonio con una vasta pineta.\nLa frazione storicamente pi\u00f9 rilevante \u00e8 Corsano, che fu comune autonomo (nell'ambito della contea di Ariano) fino al secolo XVII quando venne devastato da una pestilenza. A Corsano si conservano le vestigia della rocca e la chiesa di San Nicola di Bari, edificata nel basso medioevo (quando il borgo era parte della diocesi di Ariano) ma ricostruita a seguito dei gravi danni patiti per il terremoto dell'Irpinia del 1962. Originario del borgo fu il beato Felice da Corsano.\nEconomia.\nAgricoltura.\nFin dall'antichit\u00e0 le produzioni agroalimentari sono alla base dell'economia locale.\nFra i principali prodotti tipici si citano il pane di Montecalvo (ottenuto da grano duro di variet\u00e0 \"saragolla\") e l'olio DOP extravergine \"Irpinia - Colline dell'Ufita\", ricavato da olive della cultivar \"Ravece\"..\nTurismo.\nIl territorio comunale \u00e8 attraversato dal tratturo Pescasseroli-Candela e dalla via Traiana, un'antica strada romana di cui restano tracce cospicue nel \"ponte di Santo Spirito\" (meglio noto come \"ponte del Diavolo\") sul fiume Miscano.\nTali direttrici ebbero notevole risalto durante tutto il medioevo, quando erano parte integrante della via Francigena; ci\u00f2 ha permesso al comune di entrare a far parte del distretto turistico-religioso \"Viaticus\" e dell\"'Associazione Europea delle Vie Francigene\".\nInfrastrutture e trasporti.\nIl comune \u00e8 attraversato dall'ex strada statale 414 che consente i collegamenti sia con Ariano Irpino situata sulla strada statale 90, sia con Casalbore ubicata sulla strada statale 90 bis.\nAlcune strade interprovinciali agevolano inoltre i collegamenti con il limitrofo Sannio.\nAmministrazione.\nIl comune fa parte della Comunit\u00e0 montana dell'Ufita."}
{"id": "30565", "revid": "124626762", "url": "https://it.wikipedia.org/wiki?curid=30565", "title": "Montefalcione", "text": "Montefalcione (\"Mund\u00ebfaucion\u00eb\" in dialetto irpino) \u00e8 un comune italiano di abitanti della provincia di Avellino in Campania.\nStoria.\nMontefalcione \u00e8 un paese collinare in provincia di Avellino, collocato a circa 561\u00a0m sul livello del mare. Montefalcione negli scritti longobardi era detto Montefalsone Oppidum, al tempo dei Normanni Montefalzone, sotto gli Angioini Montefaucione, poi sotto il dominio dei Puderico e dei Tocco fu chiamato Montefalcione e Monte Falcione. Lo stemma di Montefalcione \u00e8 rappresentato da un falcione che sovrasta 3 colline probabilmente quella del Castello, San Marco e Santa Marina, che sono i 3 rilievi dell'agro montefalcionese. Il falcione invece \u00e8 stato scelto come simbolo di lavoro e di civilt\u00e0 contadina. Le origini di Montefalcione risalgono a molti secoli prima dell'Era Cristiana, ci\u00f2 \u00e8 confermato da documenti e testimonianze che affermano il succedersi delle dominazioni di Etruschi, Sanniti e Romani. Il ritrovamento di tombe e di vasi di notevole importanza testimoniano che fin dal 1100 a.C. Montefalcione era assoggettato dagli Etruschi, i quali ebbero il dominio della Campania e delle regioni meridionali finch\u00e9 i greci e i sanniti non li cacciarono. A confermare il dominio etrusco fu il ritrovamento, nel 1902, di due tombe etrusche, in esse furono ritrovate una moneta di rame etrusca e uno dei pi\u00f9 bei vasi lacrimatoi etruschi. Dopo la dominazione etrusca segu\u00ec quella dei sanniti, di cui per\u00f2 non \u00e8 rimasta alcuna traccia. Tale dominazione termin\u00f2 nell'82 a.C. quando i sanniti furono domati dai romani. Il ritrovamento di reperti archeologici, come le monete del periodo di Costantino, ruderi di costruzioni romane, tombe romane ed iscrizioni sparse per tutto il territorio di Montefalcione, testimoniano la presenza dei romani. Questa dominazione dur\u00f2 fino all'inizio del Medioevo, quando Montefalcione era un insieme di frazioni e casali sparsi sui fianchi delle colline di Santa Marina, San Marco, Fortuna, Rogliano e Villani San Pietro. Molte di queste terre per\u00f2 furono abbandonate dagli abitanti perch\u00e9 erano di facile accesso al nemico. Dopo molti anni di completo abbandono il paese pass\u00f2 sotto la dominazione longobarda. Montefalcione entr\u00f2 a far parte del Ducato di Benevento costituito nel 570 e i Longobardi, per difendere il territorio e creare un rifugio sicuro per i montefalcionesi, fecero costruire un castello sulla collina pi\u00f9 alta del paese.\nIl comune \u00e8 noto anche per essere stato teatro, nei primi anni dell'unit\u00e0 d'Italia di una rivolta antigovernativa e della susseguente sanguinosa repressione da parte delle truppe del regio esercito italiano sulla parte rivoltosa della popolazione; simili eventi avvennero anche in altri paesi, nei territori annessi al regno d'Italia nell'ambito della lotta contro il brigantaggio postunitario.\nSociet\u00e0.\nLingue e dialetti.\nAccanto alla lingua italiana, a Montefalcione si parla il dialetto irpino.\nCultura.\nFesta patronale di Sant'Antonio.\nLa chiesa parrocchiale danneggiata dal terremoto del 1980 \u00e8 stata completamente restaurata, pregevole \u00e8 il soffitto a cassettoni ricco di decorazioni.\nSopra la porta d'ingresso un pregevole organo costruito nel 1864 dai fratelli Carlo e Pasquale Jantosca di Candida, nel 2015 \u00e8 tornato dopo cinque anni di esilio dovuto all'accurato restauro eseguito dall'Arte Organaria del maestro Alessandro Girotto di Postioma, che conservando tutto il materiale superstite ha completato e rimesso in funzione: organo a trasmissione meccanica, 2 tastiere di 61 note e pedaliera di 27, con 30 registri. \nL'ultima settimana d'agosto, \u00e8 ricca di avvenimenti per Montefalcione. Dal gioved\u00ec fino al luned\u00ec successivo, si svolgono i solenni festeggiamenti in onore di sant'Antonio di Padova, patrono del paese e di santa Lucia vergine e martire. Il sabato, vi \u00e8 sempre un concerto con la presenza di cantanti rinomati. La domenica, dopo le messe della mattina, e del pomeriggio, si svolge la suggestiva processione del santo per le vie del paese, con al seguito le autorit\u00e0 cilvili e religiose, al termine della quale avviene \"l'incendio del campanile\". Il giorno dopo vi \u00e8 la processione della santa, e a partire dalla mezzanotte la gara pirotecnica pi\u00f9 importante della Campania, che illumina la notte estiva montefalcionese. Al termine dei fuochi, avviene la premiazione nella piazza principale. Il tutto si conclude non prima dell'alba del giorno dopo. Caratteristica di ogni processione.che si svolge nel paese (esclusa quella del venerd\u00ec santo), \u00e8 la cosiddetta \"asta dei santi\". Infatti al momento dell'uscita del simulacro, si svolge un'asta che vede coinvolte quelle persone che desiderano portare a spalla il santo. Colui che offre di pi\u00f9 porta a spalla la statua per il tratto processionale, i soldi andranno al comitato festa che li investir\u00e0 per la festivit\u00e0 dell'anno successivo. Questa festa vede la partecipazione oltre che del popolo, anche di molti turisti ed emigranti all'estero.\nSan Feliciano.\nGli ultimi tre giorni di maggio si svolgono i festeggiamenti in onore di san Feliciano martire, santo a cui i montefalcionesi sono molto legati per la presenza delle reliquie nella chiesa di Nostra Signora del Sacro Cuore, annessa all'ex-monastero dei Benedettini di Montevergine, oggi sede del comune."}
{"id": "30566", "revid": "2200451", "url": "https://it.wikipedia.org/wiki?curid=30566", "title": "Monteforte Irpino", "text": "Monteforte Irpino \u00e8 un comune italiano di abitanti della provincia di Avellino in Campania.\nStoria.\nIl suo castello, da cui prende nome il paese, fu probabilmente un antico castrum romano, su cui fu edificato un castello vero e proprio probabilmente dai Longobardi. Ma la storia di Monteforte \u00e8 antichissima: si trovano tracce della sua esistenza gi\u00e0 durante la seconda guerra punica, quando Annibale Barca vi passa tornando da Capua, sulla via Appia, in direzione di Canne, dove preparer\u00e0 la storica trappola ai Romani. In un antico manoscritto che parla della marcia di Annibale, si legge:\nossia:\nAd ogni modo, nei secoli a seguire, il paese non viene praticamente mai citato, fino all'891 d.C., quando compare stabilmente in diversi documenti ufficiali.\nNel periodo angioino, pass\u00f2 ai principi di Montfort e vi dimor\u00f2 quel Guido di Montfort che il 25 maggio 1270 nella Chiesa di San Silvestro di Viterbo assassin\u00f2 Enrico di Cornovaglia, figlio di re Riccardo I d'Inghilterra.\nIl feudo in seguito appartenne agli Orsini, ultimi conti di Nola, che lo persero per essersi ribellati a Carlo V.\nNel 1799 i francesi vi fissarono un distaccamento e da qui mossero all'attacco di Mercogliano ed Avellino. I moti carbonari di Nola (1\u00ba luglio 1820) videro Monteforte protagonista: gli insorti del seguito di Michele Morelli vi innalzarono la bandiera della libert\u00e0 contro i Borboni.\nIn seguito, acquist\u00f2 l'appellativo di \"Irpino\" per meglio evidenziarne l'aggiunta alla provincia di Avellino.\nDopo l'entrata in guerra dell'Italia nel giugno 1940, il regime fascista istitu\u00ec un campo di detenzione a Monteforte Irpino: era nei locali di un ex orfanotrofio nel mezzo di una zona residenziale. Gli internati erano oppositori italiani ed antifascisti che avevano spesso scontato lunghe pene detentive. Il campo di Monteforte Irpino fu sciolto solo alla fine dell'estate del 1943.\nLa strage del viadotto Acqualonga.\nIl 28 luglio 2013 avvenne la strage del viadotto Acqualonga: un pullman precipit\u00f2 da un viadotto nei pressi di Monteforte Irpino, causando la morte di 40 persone e ferendone 8, provocando il pi\u00f9 grave incidente stradale in Italia.\nMonumenti e luoghi d'interesse.\nDi epoca seicentesca, la chiesa di San Nicola di Bari conserva alcune tele del XVIII secolo di scuola napoletana e solimeniana con soggetti religiosi (santi e scene del Nuovo Testamento).\nI ruderi del castello e la chiesa di San Martino costituiscono il nucleo pi\u00f9 significativo dell'antica Monteforte.\nSul colle di San Martino, circondati da una pineta recintata e attrezzata, sono cospicui i ruderi dell'imprendibile fortezza medievale, costruita in posizione strategica gi\u00e0 in epoca longobarda. Ampliata dagli angioini e dagli aragonesi, si ammirano ancora parte delle murature perimetrali in pietrame, una torre a pianta circolare ed un artistico camino.\nNei pressi del castello, la chiesa di San Martino risale nel suo impianto originario al Duecento. Pi\u00f9 volte ristrutturata, mostra un bel portale principale, la statua raffigurante san Martino, un'alta torre campanaria ed un tiburio cilindrico. Dentro l'unica navata si apprezzano il cassettonato ligneo del soffitto, il pavimento in maiolica e un quadro rappresentante san Martino, donato alla comunit\u00e0 dall'artista Massimo Marano.\nFulcro del paese \u00e8 piazza Umberto I ove si affacciano l'ex municipio ora Casa della Cultura e la parrocchia di San Nicola.\nSociet\u00e0.\nLingue e dialetti.\nAccanto alla lingua italiana, a Monteforte si parla il dialetto irpino.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro.\nParte del territorio comunale \u00e8 compreso nella perimetrazione del Parco regionale del Partenio.\nSport.\nA Monteforte sono presenti due club calcistici, il primo \u00e8 l'Asd Mi Sfizio soccer, 'fondato nel 2017, i cui colori sociali sono il bianco-rosso e che milita attualmente nel campionato di Seconda Categoria assieme all'altra squadra di Monteforte: l'US Monteforte, fondato nel 1990, i cui colori sociali sono il bianco ed il verde. Nel campionato di seconda categoria 2019-20 le due squadre sono state inserite nel girone E."}
{"id": "30567", "revid": "123433925", "url": "https://it.wikipedia.org/wiki?curid=30567", "title": "Montefredane", "text": "Montefredane \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nIl territorio di Montefredane rappresenta la propaggine sud-est di un gruppo collinare condiviso principalmente, verso ovest, con i comuni di Grottolella e di Capriglia Irpina e parzialmente, a nord e nord-ovest, con Prata di Principato Ultra e Altavilla Irpina: nel complesso questo gruppo \u00e8 solcato a nord e a est dalla valle del Sabato, \u00e8 separato a ovest, tramite un passo, dalla catena montuosa del Partenio, e si affaccia a sud sulla conca ove sorge Avellino.\nL'escursione altimetrica di Montefredane \u00e8 pari a 349 m, da un minimo di 257 m s.l.m. a un massimo di 606 m s.l.m. L'altitudine della casa comunale \u00e8 593 m s.l.m. e nei dintorni di essa e della piazza si trovano sia il centro storico che quello attuale. Le frazioni Alimata e Boscomagliano sono di versante mentre Arcella sorge nella parte pi\u00f9 bassa.\nStoria.\nLa zona in cui sorge oggi Montefredane fu abitata in epoche remote dai Sanniti. Successivamente, in corrispondenza della frazione di Arcella, si stanziarono popolazioni romane. La fondazione dell'abitato principale, che sorge in cima al paese, si fa risalire al VI secolo d.C., con l'arrivo degli abitanti dell'allora Abellinum (l'attuale Atripalda) in fuga dopo la distruzione del loro centro abitato. Nel XII secolo Montefredane fu menzionato nel Catalogus baronum (1150-1168) in quanto appartenente alla contea di Avellino. Nei secoli successivi le sue vicissitudini furono legate ai nome di diverse famiglie nobiliari, quali i De Tufo, i Capece, i Brancaccio e gli Orsini. Montefredane acquis\u00ec una sempre maggiore importanza fin quando la peste del 1656 ne ridusse fortemente lo sviluppo. Tra il 1650 e 1806 il territorio fu propriet\u00e0 della famiglia nobiliare dei Caracciolo, che lo portarono a nuovo splendore con la costruzione del Castello. La famiglia, destituita dalle forze napoleoniche durante l'occupazione, torn\u00f2 nella citt\u00e0 con la restaurazione borbonica. Agli inizi del Novecento, ancora in et\u00e0 monarchica, perse ogni potere in loco, ed i suoi appartenenti si trasferirono a Napoli. Nel 1981 Montefredane fu inserito nell'elenco dei comuni \"gravemente o particolarmente danneggiati\" dal terremoto dell'Irpinia, a causa del quale non sub\u00ec vittime umane.\nSociet\u00e0.\nLingue e dialetti.\nAccanto alla lingua italiana, nel territorio di Montefredane \u00e8 in uso il dialetto irpino.\nEconomia.\nMontefredane \u00e8 un borgo di antiche tradizioni pastorali grazie all'allevamento di animali da latte, che l'ha resa famosa per la produzione di latticini e formaggi, con caseifici sorti presso la frazione di Arcella (lungo la Via Appia), nonch\u00e9 agricole (castagne, nocciole, legumi, prodotti ortofrutticoli e viti). Alle varie cantine si deve una rilevante produzione e commercializzazione di vini: in particolare Montefredane ricade nella zona di produzione del Fiano DOCG. Altrettanto importante per l'economia \u00e8 la presenza sul territorio comunale di numerose industrie di livello anche nazionale (ad esempio la Novolegno del gruppo Fantoni), ubicate ad Arcella come parte integrante della zona industriale di Avellino.\nAmministrazione.\nL'Amministrazione comunale \u00e8 guidata dal sindaco Ciro Aquino, avvocato, eletto con una lista civica denominata \"Per Montefredane\" che ha sconfitto il sindaco uscente Valentino Tropeano. Per il giovane avvocato di Arcella, frazione popolosa ed industriale di Montefredane, si \u00e8 trattato di una storica vittoria considerato che \u00e8 riuscito a conquistare la fiducia dei propri concittadini nonostante il sindaco uscente, Valentino Tropeano, fosse al secondo mandato nonch\u00e9 ricoprisse la carica di presidente dell'Ato rifiuti per la provincia di Avellino."}
{"id": "30572", "revid": "1932958", "url": "https://it.wikipedia.org/wiki?curid=30572", "title": "Monteverde (Italia)", "text": "Monteverde \u00e8 un comune italiano di 738 abitanti della provincia di Avellino in Campania. Il comune \u00e8 incluso nel circuito dei borghi pi\u00f9 belli d'Italia.\nGeografia fisica.\nMonteverde si colloca nell'Appennino campano, all'estremit\u00e0 orientale dell'Irpinia.\nIl centro abitato si erge su di un'impervia altura situata a cavallo tra il torrente Osento e il fiume Ofanto. A partire dal 2010, durante il periodo primaverile, nel territorio comunale di Monteverde nidifica la rarissima cicogna nera.\nLago artificiale San Pietro.\nA pochi km dal centro abitato \u00e8 possibile trovare il lago di San Pietro, un invaso artificiale realizzato tra gli anni '50 e '60 sbarrando con una grande diga in terra il corso del torrente Osento, affluente del fiume Ofanto. \nDal punto di vista naturalistico, il lago \u00e8 caratterizzato da una ricca e fitta vegetazione igrofila di tipo secondario e di estese e rigogliose quercete. La presenza dello specchio d'acqua, causa della forte umidit\u00e0 della zona, unita al tipo di vegetazione determina la presenza di numerosi habitat adatti ad alimentazione, colonizzazione e dimora di molte specie animali rivestendo un ruolo particolarmente importante come zona di sosta sui percorsi migratori dei volatili.\nForesta Mezzana.\nLungo le dorsali dei colli su cui sorge Monteverde si estende per 456 ettari la Foresta Mezzana, formando un ampio trapezio che digrada verso valle fino a toccare, ad ovest, il fiume Ofanto. \nLa Foresta si trova ai limiti nord-occidentali dell\u2019Irpinia, nei pressi del Vulture. L\u2019assenza di attivit\u00e0 umane a forte impatto rende questa risorsa naturale uno dei pochi siti incontaminati della zona. L\u2019escursione altimetrica \u00e8 compresa tra i 250 e i 600 m s.l.m. e il substrato geologico \u00e8 di tipo siliceo argilloso.\nLa Foresta Mezzana \u00e8 intrigante per naturalisti e studiosi e particolarmente adatta per le attivit\u00e0 di birdwatching.\nStoria.\nDall'antichit\u00e0 al medioevo.\nIncerta \u00e8 l'origine di Monteverde. Nell'XI secolo divenne per\u00f2 sede vescovile ed ebbe un proprio vescovo fino al 1531, anno in cui la diocesi di Monteverde fu unita alla diocesi di Canne. Dal 1532 al 1641 costitu\u00ec la Signoria di Monteverde per i Grimaldi Principi di Monaco Marchesi di Campagna. La diocesi sar\u00e0 definitivamente soppressa nel 1818.\nMonumenti e luoghi di interesse.\nArchitetture civili.\nCastello.\nIl castello di Monteverde, edificato dai Longobardi, domina la valle attraversata dai fiumi Ofanto e dal suo affluente Osento. Gi\u00e0 in epoca sannitica, il colle su cui sorge presentava strutture difensive. Le prime notizie attendibili risalgono ad una pergamena dell'897. Tra le nobili famiglie che hanno dimorato nel castello, la famiglia Grimaldi di Monaco \u00e8 la principale oltre che quella che ha dato il nome all'edificio. \nLa struttura presenta ancora oggi l\u2019originaria forma trapezoidale che, durante il Medioevo, fu integrata con la costruzione di quattro torri angolari, due cilindriche e due quadrate. All\u2019interno restano ancora intatte le feritoie e le finestre rettangolari. \u00c8 possibile trovare, inoltre, una cappella con altare, un\u2019acquasantiera e alcuni affreschi.\nArchitetture religiose.\nChiesa di Santa Maria di Nazareth.\nLa chiesa risale molto probabilmente al XIV secolo. Fino al 1818, anno in cui fu soppressa la diocesi di Monteverde, questa chiesa ne era la cattedrale e accanto ad essa sorgeva l\u2019episcopio di cui non sono rimaste tracce. La struttura originaria \u00e8 stata modificato da terremoti e incendi. \nLa chiesa \u00e8 caratterizzata da tre navate. Un arco a tutto sesto separa il transetto dall\u2019abside centrale. Lo spazio interno \u00e8 scandito da quattro coppie di arcate ogivali poggianti su pilastri quadrati, \nSociet\u00e0.\nEtnie e minoranze straniere.\nAl 31 dicembre 2010 risultavano residenti nel territorio di Monteverde 24 cittadini stranieri, pari al 2,85% della popolazione comunale, di 3 etn\u00ece diverse:\nCultura.\nMusei.\nLa ristrutturazione recente del Castello comprende l\u2019installazione di un museo multimediale permanente \u201cMiGra\u201d sul ruolo della donna nella civilt\u00e0 contadina.\nEventi.\nIl principale evento cittadino \u00e8 il Grande Spettacolo dell'Acqua, realizzato dal 2006 (eccetto che nel 2014 e nel 2017) con cadenza annuale nel periodo estivo. Il 31 marzo 2014 viene annunciata la sospensione dell'edizione annuale della manifestazione, che riprende la stagione successiva salvo poi essere nuovamente sospesa nel 2017. Lo spettacolo viene realizzato presso il lago artificiale di San Pietro, situato a pochi km dal paese. Con le voci narranti di Elena Sofia Ricci e Leo Gullotta, ripercorre la vita di San Gerardo accompagnando la narrazione con balletti, giochi d'acqua e luci. Viene, inoltre, realizzato lo \"Spettacolo dell'Aria\", una rappresentazione di teatro falconeria tenuta presso l'Arena dei Rapaci. Il ricavato degli spettacoli viene devoluto in beneficenza.\nI borghi pi\u00f9 belli d'Italia.\nDal 22 ottobre 2013 Monteverde \u00e8 entrato ufficialmente a far parte de I borghi pi\u00f9 belli d'Italia, un club che raccoglie piccoli centri italiani di spiccato interesse artistico e storico.\nMonteverde si classifica secondo nell'edizione 2015 de \"Il borgo dei Borghi\" realizzato dal programma televisivo Kilimangiaro.\nMonteverde viene selezionato per il \"Borgo dei Borghi - Autunno 2018\", una gara tra 60 borghi Italiani in onda dal 3 novembre al 24 novembre 2018 su Rai 3. Il borgo irpino vince la fase eliminatoria, superando Procida e Vietri sul Mare, per rappresentare la Campania nella puntata finale.\n\"Un Paese accessibile\".\nDal 2006 Monteverde inizia a predisporre misure per rendere accessibile, a chiunque abbia qualsiasi tipo di disabilit\u00e0, il suo patrimonio culturale e paesaggistico. Infatti sono state attuate azioni concrete per l\u2019abbattimento delle barriere architettoniche e senso-percettive. Sempre dal 2006 si tiene l\u2019evento \"Un Paese Accessibile\", per dimostrare come ogni tipo di disabilit\u00e0 possa essere anche una risorsa.\nMonteverde dispone di circa 5 km di percorsi tattilo-plantari, con sistema LVE (Loges-Vet-Evolution), per non vedenti accompagnati da sistemi di audio-guida, con itinerari anche per chi presenta problemi uditivi e motori.\nProprio a causa dell'attenzione riservata a queste tematiche, Monteverde ha vinto il premio speciale Access City Award 2019, indetto dall'Unione Europea. Il riconoscimento \u00e8 stato consegnato a Bruxelles da Tibor Navracsics (Commissario europeo per l'Istruzione) e Marianne Thyssen (Commissario europeo per l\u2019Occupazione, Affari sociali, Abilit\u00e0 e Mobilit\u00e0 del lavoro).\nAmministrazione.\nIl territorio fa parte della Comunit\u00e0 montana Alta Irpinia.\nSport.\nLo stadio Comunale di Monteverde ospita le partite casalinghe delle due squadre di calcio locali: Dinamo Monteverde e Monte Irpino 2008, entrambe militanti nel campionato di Seconda Categoria."}
{"id": "30574", "revid": "508036", "url": "https://it.wikipedia.org/wiki?curid=30574", "title": "Montoro Superiore", "text": "Montoro Superiore (\"Mondu\u00f2r\u00eb\" in campano) \u00e8 un ex comune italiano di 8.963 abitanti della provincia di Avellino in Campania; dal 3 dicembre 2013 fa parte, insieme a Montoro Inferiore, del comune di Montoro.\nStoria.\nMontoro deve il nome secondo alcuni alla fertilit\u00e0 della sua valle: \"Mons Aurus\", cio\u00e8 monte d'oro. Secondo altri il nome deriverebbe da \"Mons Taurus\" o monte del toro, una collina che esiste ancora oggi nei pressi di Banzano. Il comune, unitamente a quello di Montoro Inferiore, costituivano fino al 1829 un unico ente.\nL'8 marzo 2009 si \u00e8 svolta una consultazione per l'unificazione del comune a quello di Montoro Inferiore. Hanno espresso parere favorevole all'unificazione 1089 votanti su 1725 recatisi alle urne.\nIl 26 e 27 maggio 2013 si \u00e8 svolto il referendum consultivo sull'unificazione di Montoro Inferiore e Montoro Superiore, terminato con il 77.41% dei votanti complessivi favorevoli all'unificazione. Con la Legge regionale n\u00b016 dell'11 novembre 2013 \u00e8 stato istituito il comune di Montoro, formalmente costituito il 3 dicembre 2013\nGeografia antropica.\nFrazioni.\nTorchiati era la frazione capoluogo dell'ex comune. Le altre frazioni erano: Aterrana, Banzano, Caliano, Chiusa, San Pietro e Sant'Eustachio."}
{"id": "30576", "revid": "767487", "url": "https://it.wikipedia.org/wiki?curid=30576", "title": "Moschiano", "text": "Moschiano \u00e8 un comune italiano di abitanti della provincia di Avellino in Campania.\nGeografia fisica.\nMoschiano si trova nel Vallo di Lauro in curiosa posizione alla testa della valle che parte da Avellino e va verso il nolano. La cittadella \u00e8 meglio collegata al napoletano che all'Avellinese. La produzione del legname \u00e8 abbastanza importante grazie alla presenza di boschi secolari.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e dell'Unione dei comuni Antico Clanis."}
{"id": "30577", "revid": "2200451", "url": "https://it.wikipedia.org/wiki?curid=30577", "title": "Mugnano del Cardinale", "text": "Mugnano del Cardinale \u00e8 un comune italiano di abitanti della provincia di Avellino in Campania, con un territorio comunale che va dai s.l.m. ai s.l.m.\nStoria.\nEsistono svariate teorie sull\u2019origine del nome del paese. Ad oggi si ritiene che il nome derivi dalla divinit\u00e0 di Giove Ammone, al quale era dedicato probabilmente un tempio sul colle Litto. Quello che \u00e8 certo \u00e8 che il paese ha origini molto antiche. L\u2019attuale Mugnano del Cardinale deriverebbe dalla fusione di pi\u00f9 nuclei abitati, di origine ed et\u00e0 diverse. La prima notizia documentata dell\u2019esistenza di Mugnano del Cardinale, risale al 1135 (pergamena n.219 dell\u2019Archivio di Montevergine). Nel 1805 giunsero in paese le spoglie di Santa Filomena, che resero famoso il nome di Mugnano del Cardinale in tutto il mondo. Tra la fine dell'800 e i primi decenni del Novecento Mugnano divent\u00f2 un importante centro di studi, con il ginnasio \"A. Manzoni\", presso San Pietro a Cesarano, e con la scuola normale Maria Cristina di Savoia. Come accennato in precedenza, il paese \u00e8 divenuto famoso grazie alla santa di nome Filomena. Questa era una martire fanciulla, le cui reliquie furono trasportate da Roma fino a Mugnano del Cardinale e fu Ponzetti, custode di queste reliquie, ad affermare che la ragazza che vi si trovava aveva tra i tredici e i quattordici anni. Fu, inoltre, comunicato che al suo interno vi era un vaso con il sangue di Filomena. All'arrivo di santa Filomena a Mugnano del Cardinale saranno legati poi vari miracoli. Santa Filomena \u00e8 la patrona della giovent\u00f9, assiste le partorienti ed \u00e8 di conforto ai carcerati. La ricorrenza della Santa \u00e8 l'11 agosto nel santuario e viene celebrata con i battenti. La Santa non viene celebrata solo a Mugnano ma anche in altri paesi dove \u00e8 venerata.\nMonumenti e luoghi d'interesse.\nA Mugnano del Cardinale \u00e8 presente il principale santuario nel mondo dedicato a santa Filomena di Roma, collocato nella piazza principale del paese.\nLa facciata domina dall'alto la strada che dall'Irpinia porta a Nola e ha due campanili identici, uno a destra e uno a sinistra.\nSantuario di Santa Filomena.\nLa basilica \u00e8 un edificio del XVII secolo costruita in onore della Madonna delle Grazie.\nIl fondatore di questo Santuario fu Francesco De Lucia, nato a Mugnano del Cardinale il 19 settembre 1772. Nel 1805 ottenne da Pio VII un sacro corpo, con un\u2019ampollina contenente del sangue, appartenente alla Vergine e Martire Filomena, rinvenuto nelle Catacombe di Priscilla il 25 maggio 1802. Il corpo venne sistemato in una statua di fanciulla rivestita da ricche vesti. La statua venne posta nella chiesa della Madonna delle Grazie il 10 agosto. Da quel giorno il culto di S. Filomena si diffuse in tutta Italia, e dall'Italia in tutto il mondo.\nCastello del Litto.\nA 753 m slm si trova il Castello del Litto, dall'omonima localit\u00e0 Litto, in cui si conservano pochi ruderi che si elevano fino a 3-4 metri costruite con pietre calcaree appena sbozzate legate da abbondante malta. Le prime notizie storiche del castello risalgono al XIV e al XVIII secolo ove Luigi Giustiniani che nel suo Dizionario Geografico del Regno di Napoli d\u00e0 notizia del ritrovamento dalle alture del Litto di monete d'oro e di alcuni idoli di bronzo distrutti. Sost\u00f2 per il Castello anche Manfredi, figlio di Federico II, nel 1254 durante la fuga da Aversa verso Melfi. In passato serviva da punto di sosta per i pellegrini provenienti dal nolano e diretti a Montevergine. Costruito su una posizione dominante assicurava il controllo della \"Valle del Gaudio\", dove transita l'importante strada regia delle Puglie.\nCultura.\nCucina.\nUn prodotto tipico del territorio \u00e8 il salame di Mugnano, riconosciuto come prodotto agroalimentare tradizionale.\nI battenti di Santa Filomena.\nI battenti di Santa Filomena rappresentano una delle manifestazioni pi\u00f9 importanti di Mugnano del Cardinale. Essa risale al 1934 e i protagonisti sono i fedeli del paese, che intraprendono un lungo viaggio di devozione alla santa nella seconda domenica di agosto. Il nome della manifestazione deriva dalla pratica, compiuta dai fedeli, di battere continuamente e a ritmo i piedi indossando, seguendo la tradizione, maglie e pantaloni bianchi, che rappresentano la purezza della Santa; i piedi scalzi e una fascia rossa simboleggiano, invece, il martirio della Santa. I fedeli che intraprendono questo viaggio sono moltissimi ed hanno come punto di partenza Cimitile, che \u00e8 la sede delle basiliche paleocristiane che simboleggiano il martirio, per poi raggiungere il santuario di Mugnano dedicato alla Santa. Tutti i gruppi di fedeli sono guidati da un dirigente, \"O Cap Vattient\", che suonando la sua trombetta guida le schiere pronunciando alla partenza: \"A\u2019NNOM E SANTA FILOMENA\u2026. VIVI O\u2019MUORT\u2026. TUTTI A MUGNANO\", come per dare un inizio a quello che sar\u00e0 il loro lungo viaggio. A Mugnano tipicamente ci sono tre squadre di battenti: la prima squadra \u00e8 quella pi\u00f9 importante e numerosa, che prima di giungere al santuario si unisce alla \"Barca\" (rappresentazione della Santa in cartapesta che varia ogni anno), che viene portata in spalla da alcuni fedeli che si differenziano dagli altri perch\u00e9 indossano una fascia azzurra. Giunto al santuario, il gruppo si inginocchia per qualche minuto per mostrare devozione alla Santa, per poi proseguire in ginocchio fino all\u2019urna della martire dove sono posti ceri e fiori. La grande manifestazione si conclude con l\u2019arrivo delle altre due squadre e con la celebrazione della Santa Messa. Questo rito in onore della Santa ha un importantissimo valore identitario per il popolo di Mugnano del Cardinale, infatti per questa manifestazione sono molti i fuochi d\u2019artificio sparati e gli emigrati mugnanesi che tornano in paese per il grande evento.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e dell'Unione dei comuni Baianese - Alto Clanis."}
{"id": "30579", "revid": "120546391", "url": "https://it.wikipedia.org/wiki?curid=30579", "title": "Ospedaletto d'Alpinolo", "text": "Ospedaletto d'Alpinolo (pron. \"Alp\u00ecnolo\") \u00e8 un comune italiano di abitanti della provincia di Avellino in Campania.\nStoria.\nOspedaletto d'Alpinolo \u00e8 legato all'Abbazia di Montevergine ed \u00e8 di origine medioevale col nome, pare, di \"Fontanelle\" e sorgeva nei pressi di Summonte, in seguito, il piccolo borgo venne spostato verso la chiesetta di Santa Maria del Preposito e venne chiamato Casale di Santa Maria del Preposito.\nNel XIV secolo si ebbe un notevole trasferimento della popolazione dal Casale al Rione Terra (o Casale dell'Ospedale Nuovo di Montevergine, poich\u00e9 l\u00ec sorgeva un ospedale di propriet\u00e0 di Montevergine ricostruito nel 1296 (ecco perch\u00e9 ospedale nuovo) ma gi\u00e0 esistente nel XII secolo, e proprio da quest'ospedale nasce Ospedaletto. Poi dopo l'Unit\u00e0 d'Italia nel 1861 l'aggiunta D'Alpinolo per differenziarlo dagli altri comuni italiani.\nMonumenti e luoghi d'interesse.\nIl centro storico, con le stradine lastricate a gradoni.\nArchitetture religiose.\nLa chiesa madre Santi Filippo e Giacomo, rappresenta il fulcro dell'abitato, \u00e8 a tre navate e presenta tre altari per ogni navata laterale. Risale al 1404 ma nei secoli \u00e8 stata pi\u00f9 volte ricostruita, come accadde ad esempio dopo che il terremoto del 1805 che aveva distrutto la vecchia chiesa del '500 a una navata, e anche dopo il sisma del 1980 che distrusse completamente la zona absidale.\nLa congrega del SS. Rosario (annessa alla chiesa madre), risalente alla fine 500,rimaneggiata poi nel 600 e 700, che custodisce alcune importanti opere d'arte, tra le quali un dipinto del '700 raffigurante \"L'Assunzione della Vergine\" e un coro ligneo in noce del '600 finemente lavorato.\nLa congrega del Sacramento (anch'essa annessa alla chiesa madre), risalente al 1619. Al suo interno troviamo alle pareti delle tele settecentesche e un coro ligneo in noce.\nLa chiesa di Santa Maria degli Angeli (loc. Casale). \nLa chiesa pare gi\u00e0 esistente nell'879, chiamata Santa Maria del Preposito (nome poi cambiato nel 600 in Santa Maria degli Angeli). \nPurtroppo, date le scarse rendite e la mancata cura, la chiesa croll\u00f2 intorno al 1705 ma fu subito ricostruita e riaperta nel 1708.\nCon il terremoto del 26 luglio 1805 croll\u00f2 nuovamente e venne ricostruita solo nel 1928 grazie all'abate di Montevergine Ramiro Marcone. Sfortunatamente negli anni '50 dovette essere demolita per dei lavori stradali. La popolazione della piccola frazione chiese ripetutamente la ricostruzione della chiesetta ma non ci furono conclusioni. \nDopo il terremoto del 1980 e precisamente il 7 aprile 2001 venne benedetta e posata la prima pietra e la chiesa venne aperta nel 2006.\nNella localit\u00e0 Chiusa di Sopra, gi\u00e0 agli inizi del '900 venne costruita una piccola cappella (dedicata a San Giuseppe) che venne inglobata nel nuovo cimitero costruito negli anni '30 e ampliato negli anni '70.\nLungo il sentiero dei pellegrini che conduce a Montevergine, si incontrano lungo il percorso due cappelle:\nLa cappella Scalzatoio (realizzata nell' XII sec.) chiamata cos\u00ec poich\u00e9 i pellegrini vi sostavano l\u00ec per togliersi le scarpe e continuare il percorso montano a piedi nudi.\nLa cappella della Misura nella quale al suo interno vi \u00e8 una pietra a forma di sedia dove la leggenda vuole che la Madonna in viaggio per arrivare alla cima della montagna si ferm\u00f2 l\u00ec, infatti ogni pellegrino diretto a Montevergine prima di continuare il percorso si siede su di essa.\nin pi\u00f9 nella cappella vi \u00e8 anche un'impronta che sarebbe stata lasciata, secondo la leggenda, dalla Madonna su una pietra (con su scritto: \"Papa Giovanni XXII concede 1000 anni di indulgenza a chi recita un pater noster e bacia l'impronta del piede\").\nArchitetture civili.\nLa fontana del Tritone, realizzata nel 1900 su disegno classicheggiante ha la statua della mitologica figura marina.\nIl monumento al pellegrino, un gruppo eseguito su disegno dell'abate Vignarelli e dedicato ai numerosi pellegrini che passano da Ospedaletto per recarsi al santuario di Montevergine fondato da san Guglielmo da Vercelli.\nIl monumento all'Orazione di san Pio da Pietrelcina di Domenico Sepe.\nArchitetture militari.\nIl monumento ai caduti, sito in Piazza Demanio, nei pressi della Villa Comunale, venne realizzato da uno scultore locale negli anni '20 ma venne rifatto negli anni '70. A memoria dei caduti della Prima e della Seconda Guerra Mondiale.\nSociet\u00e0.\nLingue e dialetti.\nAccanto alla lingua italiana, nel territorio di Ospedaletto d'Alpinolo \u00e8 in uso il dialetto irpino.\nTradizione e folclore.\nSan Rocco.\nLa festa religiosa pi\u00f9 importante che si svolge ad Ospedaletto, nei giorni 18 e 19 agosto, \u00e8 quella in onore di San Rocco, compatrono del paese.\n\u00c8 preceduta da una novena. \nJuta a Montevergine.\nAltra festa importante che si svolge dall'8 al 12 settembre, \u00e8 la \"Juta a Montevergine\". Questa festa vede l'intrecciarsi di sacro e profano, con riti religiosi che culminano il 12 settembre con il tradizionale \"Festone r\u00e0 Maronna\" e la processione della Madonna del Carmine; e riti folkloristici con presenza di tammorriate, tarantelle e carretti allegorici. Nella notte tra l'11 e il 12 settembre vi \u00e8 il pellegrinaggio a piedi da Ospedaletto a Montevergine, in un suggestivo scenario che vede anche qui coinvolti fede e folklore.\nFesta patronale.\nLa festa patronale si svolge il 3 maggio in onore dei Santi Filippo e Giacomo Apostoli, patroni del paese.\nMaria Ss. del Rosario.\nLa Domenica in Albis, si svolge la festa in onore di Maria Ss. del Rosario, nella localit\u00e0 Casale.\nCultura.\nCucina.\nIl paese \u00e8 conosciuto per il suo torrone.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro."}
{"id": "30580", "revid": "287204", "url": "https://it.wikipedia.org/wiki?curid=30580", "title": "Pago del Vallo di Lauro", "text": "Pago del Vallo di Lauro (\"P\u00e0o\" in campano) \u00e8 un comune italiano di abitanti della provincia di Avellino in Campania.\nAmministrazione.\nIl comune fa parte dell'Unione dei comuni Antico Clanis."}
{"id": "30581", "revid": "249337", "url": "https://it.wikipedia.org/wiki?curid=30581", "title": "Parolise", "text": "Parolise (\"Parul\u00ecs\u00eb\" in dialetto irpino) \u00e8 un comune italiano di 634 abitanti della provincia di Avellino in Campania.\nL'abitato sorge a pochi chilometri dalla citt\u00e0 di Avellino, lungo una collina tra le valli del fiume Sabato e del fiume Calore.\nNel comune \u00e8 presente anche la frazione Serra.\nOrigine del nome.\nIl nome deriva forse dal latino \"Praedium Paulisium\" e quindi dal greco \"Paulision\", \u03a0\u03b1\u03c5\u03bb\u03af\u03c3\u03b9\u03bf\u03bd; secondo altri invece il nome deriverebbe da \"padule\", cio\u00e8 orto (e con il tempo si \u00e8 avuta la sostituzione della \"d\" con la \"r\").\nStoria.\nLe origini.\nI \"cippi Graccani\" con iscrizioni di et\u00e0 repubblicana sono le uniche testimonianze archeologiche di Parolise.\nIl primo documento nel quale si trova il toponimo \"Parolisio\" \u00e8 tanto antico quanto autorevole; si tratta della bolla di papa Celestino III del 4 novembre 1197, nella quale il Papa, curandosi di porre una difesa ai beni temporali della Abbazia di Montevergine, ne d\u00e0 lunghi elenchi. Tra i beni qui elencati compaiono anche i territori di Candida e, appunto, \"Parolisio\". Da questo documento si pu\u00f2 accertare, naturalmente, solo l'esistenza di un territorio, forse nemmeno abitato, che era contiguo con i territori di Candida e che portava tale nome. Si parla ancora di Parolise in un documento, probabilmente del 1340, che elenca i casali che certo Filippo Filangieri aveva unito per creare la baronia di Candida.\nMedioevo e Rinascimento.\nParolise \u00e8 menzionata nel Catalogo dei Baroni, quale facente parte del feudo di San Barbato (Manocalzati e appartenente a un signore, Manfrido, fra il 1150 e 1168.\nNel 1340 il feudo fu assegnato alla famiglia Filangieri. All'inizio del XVI secolo torn\u00f2 alle dipendenze dei signori di San Barbato, quindi agli Albertino, ad inizio Seicento ai de Posellis e infine, il 29 luglio 1681, fu venduto al duca Gerolamo Strambone di Salza.\nA quanto pare lo Strambone non lasci\u00f2 eredi perch\u00e9 sembra che, probabilmente tra il 1745 e il 1750, il borgo fu incamerato dalla Corte Regia che fece redigere \"l'apprezzo delle terre di Salza e Parolise\" da certo Michelangelo Porzio che espose la sua stima in una relazione datata 4 agosto 1750. Nel 1751 il feudo fu conferito al principe di San Nicandro, Domenico Cattaneo, e successivamente fu ereditato da suo figlio Francesco, che lo vendette nel 1760 a Giovanni Berio. Nel 1791 il piccolo feudo fu ereditato da Francesco Berio, marchese di Salza, e poi dalla nipote Carolina Boerio; questi ultimi lo tennero fino al 1806, quando venne sancita l'abolizione del feudalesimo.\nLo stemma.\nIl 6 luglio 2013 si \u00e8 avuta la consegna dei nuovi emblemi comunali. L'Amministrazione Comunale, a seguito di ricerche ha riscontrato che lo stemma che per decenni ha rappresentato il comune non era registrato presso la presidenza del Consiglio dei Ministri e soprattutto non trovava riscontro alcuno nella documentazione ufficiale. L'Ufficio Onorificenze Araldiche dopo aver consultato gli Archivi di Stato di Avellino, Napoli e Genova ha rinvenuto, in due documenti risalenti al 1763 e 1811, un timbro inchiostrato con l'antico stemma di Parolise. Pertanto, l'amministrazione comunale ha ritenuto opportuno riappropriarsi del suo antico stemma sia nel rispetto delle regole araldiche, ma soprattutto nel rispetto dei trascorsi storici della comunit\u00e0. Gli allievi della scuola primaria \u201cLucio Pasquale Amatucci\u201d di Parolise, sono stati coinvolti nella scelta delle composizioni cromatiche del nuovo gonfalone comunale, nel rispetto delle regole araldiche.\nMonumenti e luoghi d'interesse.\nIl centro storico.\nIl centro storico, nonostante i numerosi rifacimenti e in particolare quelli conseguenti al terremoto del 1980, conserva le caratteristiche e l'atmosfera del borgo originario, con l'originario sistema difensivo medievale.\nQui \u00e8 situata la Chiesa madre, dedicata a San Vitaliano, eretta nel XVII e con l'interno in stile barocco, dove esisteva un altare ligneo dedicato a San Rocco, eliminato negli anni settanta. La facciata \u00e8 intonacata con basamento laterale e presenta un portale in pietra locale.\nLa torre dell'Orologio, a pianta quadrata, si trova nella stessa piazza della Chiesa di San Vitaliano. La sua funzione primaria doveva essere sicuramente di torre di avvistamento e di difesa.\nNel centro storico \u00e8 presente anche la Congrega di Santa Maria delle Grazie.\nI Palazzi della Famiglia Lombardi, della famiglia Rotondi-De Rienzi e della famiglia Nazzaro-Cavallo e Scorta conservano i cortili in stile tardo settecentesco.\nSociet\u00e0.\nLingue e dialetti.\nAccanto alla lingua italiana, nel territorio di Parolise \u00e8 in uso il dialetto irpino.\nEconomia.\nProdotti tipici.\nParolise \u00e8 uno dei comuni della provincia di Avellino individuati come siti per la coltivazione delle uve destinate alla produzione del vino a denominazione di origine controllata e garantita DOCG Fiano di Avellino.\nInfrastrutture e trasporti.\nParolise \u00e8 situata a pochi chilometri dal casello di Avellino Est dell'autostrada Napoli-Bari, cui \u00e8 collegata tramite la strada statale Ofantina. Dista da Avellino circa 10\u00a0km.\nIn autobus \u00e8 raggiungibile tramite collegamenti di linea di AIR spa.\nAmministrazione.\nIl comune fa parte dell'Unione dei comuni Terre dei Filangieri."}
{"id": "30582", "revid": "1543377", "url": "https://it.wikipedia.org/wiki?curid=30582", "title": "Paternopoli", "text": "Paternopoli \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nIl centro abitato si sviluppa tra le colline dell'Irpinia centrale, nella media valle del Calore.\nSismicit\u00e0.\nSituata nel distretto sismico dell'Irpinia, Paternopoli fu colpita dal terremoto del 23 novembre 1980 che, nel solo territorio comunale paternese, provoc\u00f2 4 morti, 18 feriti e 406 senzatetto.\nOrigini del nome.\nIl nome del paese deriva del greco \"pat\u00e8r\", \u03c0\u03b1\u03c4\u03ae\u03c1, e \"p\u00f2lis\", \u03c0\u03cc\u03bb\u03b9\u03c2, ossia \"citt\u00e0 del padre\".\nStoria.\nPesantemente danneggiato dal terremoto del 23 novembre 1980.\nSociet\u00e0.\nLingue e dialetti.\nAccanto alla lingua italiana, a Paternopoli \u00e8 in uso il dialetto irpino.\nCultura.\nFolclore.\nOgni anno in occasione del Carnevale si tiene una caratteristica sfilata di carri a cui viene assegnata una tematica specifica.\nIl Carnevale Paternese si svolge in due giorni: domenica e marted\u00ec, giorni in cui accorrono miglia di persone.\nI costruttori dei carri sono giovani, artigiani e appassionati che di anno in anno portano in piazza idee diverse ed in perfetta sintonia con lo spirito e l'allegoria della festa. Alla realizzazione dei carri allegorici partecipano anche esperti di pittura e di lavorazione dei materiali.\nNella notte compresa tra il Sabato Santo e la Domenica di Pasqua, \u00e8 in uso che i ragazzi donino, quale segno del loro amore, una pianta di alloro alle proprie fidanzate, mogli oppure semplicemente a ragazze per loro importanti.\nIn tale notte, denominata \"notte del lauro\", si pu\u00f2 assistere alla creazione di artistiche composizioni a volte arricchite di fiori, uova pasquali e quant'altro suggerisca la propria fantasia. La Santa Domenica la maggior parte dei balconi, ingressi o giardini delle case delle amate sono ornati da tali composizioni e, come da tradizione, si gira per il paese per osservare l'operato notturno degli \"artisti\".\nCome ogni tradizione che si rispetti, ha anche il suo lato meno romantico. Infatti, per rispondere ad un rifiuto o per dimostrare il proprio disprezzo nei confronti di una ragazza, \u00e8 possibile anche trovare un'altra pianta: il sambuco. Tale pianta, a differenza dell'alloro, viene portata in senso di spregio, in quanto dopo diverse ore dal taglio emana uno sgradevole odore.\nSport.\nCalcio.\nLa principale squadra di calcio della citt\u00e0 \u00e8 la \"Polisportiva Paternopoli 1986\" che milita nel girone D campano di 1\u00aa Categoria. \u00c8 nata nel 1986. I colori sociali sono il giallo e l'azzurro.\nLa prima squadra per numero di sostenitori e tesserati \u00e8 per\u00f2 l\"'ASD Sporting Paternopoli\". Lo Sporting, nato nel 2009, vanta oltre cento tesserati, tra prima squadra, settore giovanile e rappresentativa femminile e, in poco tempo, \u00e8 diventato un vero e proprio punto di riferimento per la piccola comunit\u00e0 paternese."}
{"id": "30583", "revid": "2200451", "url": "https://it.wikipedia.org/wiki?curid=30583", "title": "Petruro Irpino", "text": "Petruro Irpino \u00e8 un comune italiano di 292 abitanti della provincia di Avellino in Campania.\nGeografia fisica.\nPetruro Irpino sorge in posizione panoramica su uno sperone roccioso nella media Valle del fiume Sabato, l\u00e0 dove si insinua nella localit\u00e0 conosciuta come Stretto di Barba.\nStoria.\nIn merito all'origine del toponimo, con riferimento alle tracce di insediamenti di epoca romana ritrovati nel territorio, Petruro deriverebbe dal latino \"\"Petra\" (rupe, roccia), oppure secondo altri da \"Petrurium\"\", pietra-roccia. Ipotesi entrambe plausibili considerando l'orografia del luogo.\nAl 1240 il paese era un casale di Montefusco.\nIn epoca angioina (1289) il feudo di Petruro era in possesso di Giovanni Mentella. Nel XV secolo era in possesso dei D'Afflitto.\nPetruro fu possesso feudale dei de Candida alla met\u00e0 del XV secolo per poi passare ai Calenda agli inizi del XVI secolo. Alla fine del XVI secolo pass\u00f2 ai Matelica e poi ai Marano (XVII secolo). Nel 1695 Carlo II di Spagna invest\u00ec Gaetano Marano del titolo di marchese di Petruro. La famiglia si estinse alla fine del XVIII secolo con Teresa Marano che spos\u00f2 Domenico Bonito. Il titolo di marchese pass\u00f2 cos\u00ec al figlio Alessandro Bonito.\nTra il 1927 ed il 1945 Petruro perse l'autonomia amministrativa e fu aggregato a Chianche.\nNel 1950 al nome Petruro fu aggiunto l'aggettivo \"Irpino\", con chiaro riferimento al distretto storico-geografico dell'Irpinia.\nSociet\u00e0.\nEvoluzione demografica.\nPetruro Irpino, risulta essere il secondo comune meno popolato della provincia.\nGrazie allo SPRAR dal settembre 2017 la popolazione \u00e8 aumentata, accogliendo 20 richiedenti asilo.\nInfrastrutture e trasporti.\nIl comune \u00e8 interessato dalla strada statale 88 dei Due Principati."}
{"id": "30584", "revid": "124001630", "url": "https://it.wikipedia.org/wiki?curid=30584", "title": "Pietradefusi", "text": "Pietradefusi (\"\u2018A Preta\" in dialetto irpino)\u00a0\u00e8 un comune italiano di 2\u00a0326 abitanti della provincia di Avellino in Campania. Sant'Elena Irpina \u00e8 la frazione capoluogo.\nFa parte ed \u00e8 sede dell'Unione dei comuni \"Medio Calore\" formato inoltre dai comuni di: Montefusco, Montemiletto, Torre le Nocelle e Venticano.\nGeografia fisica.\nSituato al confine tra le province di Avellino e Benevento, Pietradefusi si estende ai piedi di Montefusco e occupa la parte collinare situata nella media valle del Calore, alla sinistra del fiume. La zona \u00e8 caratterizzata da rilievi non molto elevati che separano la valle di questo fiume da quella del Sabato.\nIl comune sorge a 400\u00a0 anche se la frazione Sant'Angelo a Cancelli si eleva a 500\u00a0m s.l.m. La parte a nord del comune \u00e8 composta dalla \"Piana di Vertecchia\" dove trovano posto a numerose aziende agricole.\nOrigini del nome.\nLa cittadina di Pietradefusi, probabilmente fondata intorno al secolo XII, deve secondo alcuni il suo nome alla \"pietra\" con cui vennero costruite le prime abitazioni, erette da parte di gente proveniente da zone diverse, e qui \"fuse\" nella universit\u00e0 di \"Pietra de' Fusi\". Altre fonti vogliono l'origine di Pietradefusi collegata alla costruzione di una struttura fortificata in pietra edificata su un affioramento roccioso calcareo, su cui si \u00e8 impostata successivamente la Torre Aragonese che ben caratterizza il nucleo medioevale; tale fortificazione sarebbe stata originariamente utilizzata dagli abitanti della soprastante Montefusco anche al fine di controllare il passaggio delle merci lungo le vie locali ed esigerne dazi e gabelle. Da questa fortificazione impostata sullo sperone roccioso (\"Petra de li Fusi\", dove Fusi sarebbe una contrazione dei \"Fusculi\" o \"Fusuli\", gli abitanti di Montefusco) deriverebbe quindi il toponimo della cittadina.\nPietradefusi non deve essere confusa con l'antica Pietramaggiore (nota nel medioevo come \"Preta Maior\"), distante diverse decine di chilometri.\nStoria.\nIl primo insediamento umano presente a Pietradefusi risale a un gruppo di Osci, o Sanniti, che coltivavano le fertili colline che si affacciavano sulla valle del fiume Calore, all'epoca ancora navigabile.\nDalle storie di Tito Livio (cap. XII e XIV), si apprende che esisteva un nucleo chiamato Fusole, i cui abitanti appoggiarono Annone, ufficiale di Annibale, contro Roma nella seconda guerra punica. Dopo la sconfitta di Annibale, con le sue legioni, Fabio rase al suolo la cittadella disperdendone gli abitanti. Lo schierarsi contro il potere oppressivo centrale, ha rappresentato un'attitudine che ha ispirato i Fusoliani, gli odierni Pietrafusani, durante tutta la loro storia.\nNel Trecento, durante la denominazione angioina, il paese si schier\u00f2 con la rivolta dei baroni e fu raso al suolo. Nel Cinquecento, nuovamente, durante la guerra contro Napoli, un esercito francese, in viaggio verso la Puglia, per impadronirsi delle dogane di Foggia e Lucera, dimor\u00f2 nel paese. Durante l'occupazione, i soldati saccheggiarono e bruciarono molti dei casali in cui erano ospitati (in particolar modo quello di Venticano e quello di Passo). Del casale di Venticano rimasero in piedi solo la chiesa e alcune case. Poco tempo dopo scoppi\u00f2, per di pi\u00f9, una pestilenza che diede il colpo di grazia al piccolo paesino, sterminando anche i pochi sopravvissuti all'eccidio.\nNel Medioevo, a parte due brevi parentesi, il territorio di Pietradefusi fu accorpato per lungo tempo al monastero di Montevergine. La prima di quelle parentesi coincise con l'errata adesione alla rivolta dei baroni e la seconda, alla fine del Trecento, con il passaggio alla nobile casata dei Tocco, Principi di Montemiletto. Attorno al 1430, a seguito di una disputa territoriale, il principe Giacomo Tocco, ridon\u00f2 l'antico feudo al monastero di Montevergine. Risale a questo periodo il completamento, da parte dei monaci benedettini, della costruzione della torre, la cui costruzione era stata iniziata dai Tocco. Essa sarebbe entrata a far parte del castello dei principi Acquaviva d'Aragona, parzialmente esistente tutt'oggi. Attorno a essa, inoltre, si sarebbe consolidata l\"'universit\u00e0 di Pietradefusi\", che all'epoca comprendeva i territori di Piscialo (oggi Sant'Elena), Passo di Dentecane, Dentecane, Venticano e Calore.Lo sviluppo del territorio comunale ebbe un grosso stimolo a partire dal 1528, ai tempi di Filippo II di Spagna. Tale fase di crescita coincide con la costruzione della \"Via nova\", ossia quando fu creata la strada che da Napoli, capitale del Regno, conduce in Puglia, attraversando Dentecane e Venticano. Questa, nel 1591, fu fatta confluire nella via Regia consolare delle Puglie, una delle vie di comunicazione pi\u00f9 importanti del tempo, in quanto immetteva sulla via Appia delle Puglie, sulla via che portava ad Avellino e su quella di Benevento. Essa era denominata \"Regia\" in quanto via di transito abituale dei regnanti delle Regno di Napoli.\nNel 1745 e nel 1748, Pietradefusi, ed esattamente la frazione di Dentecane, ospit\u00f2 Carlo III di Borbone con la regina Amalia. La visita diede maggiore impulso allo sviluppo di Dentecane che, nel 1738 fu testimone di un divertente episodio. Si racconta che re Carlo, seguito da Vanvitelli, si ferm\u00f2 a Dentecane per tracciare la strada consolare delle Puglie (l'attuale strada statale 90 delle Puglie), che da Napoli va al capo di Lecce. Per farlo, dovette sedare una disputa nata tra i cortigiani circa il tracciato. Al centro di essa, il principe di Montemiletto, che riteneva opportuno far passare la via a ridosso del suo paese, sostenendo le difficolt\u00e0 del passaggio per la salita di Serra. Il re, niente affatto persuaso, tacit\u00f2 le rimostranze del principe, seccamente, affermando \"Sono passato io due volte, dopo di me vi passeranno gli altri. La strada sar\u00e0 quella che io ho tracciato\". Cos\u00ec fu e da quel momento, il territorio ebbe un grande sviluppo, tanto che Pietradefusi, ancora all'inizio della seconda guerra mondiale era uno dei principali comuni dell'area e, alla fine degli anni quaranta, vide ridurre la sua ampiezza con la scissione di una parte delle sue frazioni, Calore, Campanarello e Castel del Lago, che confluirono nel nuovo comune di Venticano.\nSociet\u00e0.\nLingue e dialetti.\nAccanto alla lingua italiana, a Pietradefusi \u00e8 in uso una variet\u00e0 del dialetto irpino.\nReligione.\nLa maggioranza della popolazione \u00e8 di religione cristiana di rito cattolico; il comune appartiene all'Arcidiocesi di Benevento, e ha due parrocchie:\nSono presenti anche due confraternite, una dedicata a Maria Santissima dell'Arco, fondata nel XVII secolo, e quella della Buona Morte di San Giuseppe.\nOgni anno il 15 febbraio si celebra la festa del Santo Patrono, S. Faustino Martire , la cui ricorrenza civile si festeggia invece ad agosto, nella seconda domenica del mese.\nCultura.\nMusei.\nNei pressi del Convento delle Suore Francescane Immacolatine \u00e8 presente il museo della beata Teresa Manganiello che contiene molti oggetti appartenuti alla beata e al convento.\nGeografia antropica.\nFrazioni.\nIn base allo statuto comunale il territorio comprende le seguenti frazioni:\nAmministrazione.\nIl comune fa parte dell'Unione dei comuni Medio Calore."}
{"id": "30586", "revid": "1833487", "url": "https://it.wikipedia.org/wiki?curid=30586", "title": "Pratola Serra", "text": "Pratola Serra \u00e8 un comune italiano di abitanti della provincia di Avellino in Campania.\nGeografia fisica.\nIl comune \u00e8 situato nella valle del fiume Sabato ed \u00e8 caratterizzato da un territorio collinare. L'abitato \u00e8 costituito da due centri abitati distinti. Serra di Pratola \u00e8 la parte pi\u00f9 antica del comune, sviluppatasi su un colle attorno al castello medievale.\nIl nucleo abitativo di Pratola \u00e8 posto sulla riva destra del fiume Sabato. Si \u00e8 sviluppato lungo un'antica strada di collegamento con le Puglie (oggi strada provinciale 371), che rimane l'arteria principale del paese, con i nomi di via Serritiello (nella parte a monte), Corso Vittorio Emanuele (nella parte centrale) e di corso Garibaldi (nella parte a valle).\nNegli ultimi decenni si \u00e8 ampiamente sviluppata la frazione di San Michele di Pratola. Altre frazioni sono: Acquaviva, Saudelle, Scoppole e Cocciacavallo.\nStoria.\nL'etimologia del nome Pratola deriva dal latino \"pratulum\" (praticello), al plurale \"pratula\". Dal latino deriva anche il toponimo \"serra\" con il significato di collina o altura.\nIl territorio \u00e8 stato abitato fin dai tempi preistorici come attestano i numerosi ritrovamenti archeologici.\nIn epoca feudale il territorio appartenne a diverse famiglie feudali. Alla fine del XVI secolo fu acquisito dalla famiglia Tocco di Montemiletto a cui rimase fino all'eversione della feudalit\u00e0 nel 1806.\nIl comune odierno \u00e8 nato nel 1812 dall'unione dei comuni di Pratola e del castello di Serra.\nNel corso della Seconda guerra mondiale il comune ebbe molte vittime civili e militari.\nIl 2 ottobre del 1943 un bombardamento dell'artiglieria tedesca sull'abitato di Pratola provoc\u00f2 la morte di 10 cittadini e il ferimento di molti.\nIl comune, che aveva gi\u00e0 un discreto passato industriale grazie a una cartiera funzionante fino al 1953, \u00e8 stato interessato nell'ultimo ventennio del XX secolo da importanti insediamenti industriali. A seguito di una joint venture tra l'Alfa Romeo e la Nissan fu costruito negli anni ottanta uno stabilimento per la produzione di automobili nella parte pianeggiante del comune. A seguito del fallimento commerciale della vettura Arna sullo stesso sito si insedi\u00f2 la Fiat che vi ha costruito un importante impianto per la produzione di motori automobilistici.\nMonumenti e luoghi di interesse.\nNel gennaio del 1981, durante i lavori di scavo per l'installazione di prefabbricati destinati ai terremotati di Pratola Serra, sull'area agricola della contrada Pioppi-Saudelle (per i Pratolani \"addereto 'o Casino\"), ossia su tutta la collina adiacente al \"Piazzale Mercato\", vennero alla luce le strutture murarie di un imponente edificio che alla fine si rivel\u00f2 essere una chiesa risalente all'epoca longobarda (V-VII secolo).\nDopo un primissimo intervento della Soprintendenza archeologica di Avellino, un secondo lavoro port\u00f2 alla scoperta, sempre nella stessa area, dei resti di un'antica villa romana con annesso termale.\nSociet\u00e0.\nTradizioni e folclore.\nIl luned\u00ec dell'Angelo di ogni anno prima della processione in devozione della Madonna di Montevergine e del Cristo Risorto si tiene la Calata degli Angeli: tre bambini, vestiti da angeli, vengono sospesi ad un sostegno di legno tenuto teso da funi tra due abitazioni della centrale via Roma. I bambini elevano un canto dedicato alla Madonna. La tradizione ha avuto inizio ad opera del parroco Teobaldo Acone ispirato dall'identica tradizione che si tiene ogni anno nella frazione Annunziata del comune di Prata di Principato Ultra.\nNel corso della processione dedicata a Santa Lucia che si tiene il 13 dicembre vengono accesi dei fal\u00f2 lungo le strade del paese.\nNegli anni recenti si \u00e8 dato vita alla manifestazione \"Puozzi Pass\u00e0 P'a Pratola\", una festa che trae ispirazione da un vecchio detto popolare ispirato dal fatto che in passato dalla strada principale di Pratola si raggiungeva il carcere borbonico di Montefusco, e quindi passare per quella strada era una sfortuna. Fino ad ora sono state realizzate 10 edizioni ognuna da 3-4 giorni durante le quali si suona musica popolare per tutto il corso del paese.\nLingue e dialetti.\nAccanto alla lingua italiana, a Pratola Serra si parla il dialetto irpino."}
{"id": "30587", "revid": "34971", "url": "https://it.wikipedia.org/wiki?curid=30587", "title": "Quadrelle", "text": "Quadrelle \u00e8 un comune italiano di abitanti della provincia di Avellino in Campania.\nGeografia fisica.\nSi trova in collina ai piedi del Monte Litto e rientra nel territorio del Baianese.\nIl punto pi\u00f9 alto del territorio comunale \u00e8 situato a 1368 m, il pi\u00f9 basso a 264 m. Il centro abitato \u00e8 posto a 300 .\nL'escursione altimetrica \u00e8 di 1104 m.\nIl clima \u00e8 di tipo continentale,con un'elevata escursione termica tra le temperature medie estive e quelle invernali.\nNella stagione fredda sono consistenti le piogge, molto frequente il vento forte.\nLe nevicate hanno cadenza annuale.\nIn estate il clima \u00e8 secco e arido.\nSociet\u00e0.\nTradizione e folclore.\nUna tradizionale festa sono i Battenti di San Giovanni Battista festeggiata sempre la terza domenica di agosto e il Maio festeggiato il 17 gennaio di ogni anno in onore a Sant'Antonio Abate.\nAmministrazione.\nAltre informazioni amministrative.\nIl comune fa parte, ed \u00e8 sede, della comunit\u00e0 montana Partenio - Vallo di Lauro e dell'unione dei comuni Baianese \u2013 Alto Clanis."}
{"id": "30588", "revid": "125087491", "url": "https://it.wikipedia.org/wiki?curid=30588", "title": "Quindici (Italia)", "text": "Quindici \u00e8 un comune italiano di abitanti della provincia di Avellino in Campania, situato nel Vallo di Lauro, una zona al confine con l'area nolana e l'agro nocerino sarnese.\nStoria.\nQuindici \u00e8 un piccolo paese della provincia di Avellino che si trova alle pendici del Pizzo d'Alvano (1.133 m), nel Vallo di Lauro, una verde conca conosciuta sin dall\u2019antichit\u00e0 per la fertilit\u00e0 del terreno, per la fauna e per le numerosi sorgenti d\u2019acqua.\nIl suo territorio fu abitato sin dalla preistoria mentre, in epoca storica, i primi popoli conosciuti che si insediarono in loco furono gli Ausoni, gli Opici, gli Osci, gli Etruschi, i Greci, i Sanniti ed infine i Romani, a cui si deve attribuire il suo stesso toponimo. I Romani, sconfiggendo i Sanniti nel 312 a.C., conquistarono l\u2019area Nolana e l\u2019intero Vallo Lauretano e, per difendere questo vasto territorio, stanziarono proprio in questo agglomerato urbano un presidio militare.\nAl tempo dei Romani, erano presenti nella zona ben \u201cquindici\u201d masserie, ovvero aziende agricole a conduzione familiare: i Romani, alla ricerca di un appellativo teso ad indicare tale area, cominciarono ad utilizzare l\u2019espressione latina di \u201cad quindecim praedia\u201d o \u201cad quindecim villas\u201d.\nCol tempo, la locuzione ha subito delle variazioni: fu abbreviato, per motivi di pronuncia, nel numerale \u201cQuindecim\u201d; sostantivato poi, nel gergo curialesco del XVI secolo, in \u201cQuindecium\u201d ed infine, italianizzato in Quindici.\nPer la verit\u00e0, molte sono le ipotesi per spiegare il toponimo di Quindici.\nAlcuni storici sostenevano che Quindici fu cos\u00ec detto in quanto \u201cquindicesimo\u201d Casale del Vallo di Lauro: tale tesi non regge, secondo lo storico del luogo Domenico Amelia, in quanto i raggruppamenti etnici della zona sono attualmente sedici e anticamente ne erano molti di pi\u00f9.\nUn\u2019altra ipotesi \u00e8 che Quindici fosse la \u201cquindicesima stazione militare\u201d verso il Sud: anche siffatta ipotesi \u00e8 screditata in quanto le vie consolari erano ben distanti da Quindici.\nChe il paese fosse stato chiamato Quindici per la presenza di quindici briganti amalfitani \u00e8 solo, ed \u00e8 risaputo, una \u201cdiceria borghese\u201d, inventata quasi per voler giustificare le faide paesane.\nQuindici ha conosciuto il suo massimo splendore nel periodo rinascimentale, periodo in cui furono costruite ben venti Chiese.\nFu feudo degli Orsini, dei Sanseverino, dei Pignatelli e dei Lancellotti; prima dell\u2019Unit\u00e0 d\u2019Italia (1861) appartenne a Caserta e successivamente ad Avellino.\nIl 5 maggio 1998 il comune fu colpito, insieme con i vicini centri di Sarno, Bracigliano e Siano, da un gravissimo fenomeno franoso, composto da colate rapide di fango, che interess\u00f2 la met\u00e0 del territorio comunale. L'evento provoc\u00f2 la distruzione di molte abitazioni e la morte di 137 persone nella sola Sarno.\nAmministrazione.\n1962 - 1972 Graziano Fiore\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e dell'Unione dei comuni Antico Clanis.\nSport.\nLa principale squadra calcistica cittadina \u00e8 il Boca 2015. Nella stagione 2016/2017 ha militato nel campionato di Terza Categoria."}
{"id": "30589", "revid": "2171644", "url": "https://it.wikipedia.org/wiki?curid=30589", "title": "Rocca San Felice", "text": "Rocca San Felice \u00e8 un comune italiano di 843 abitanti della provincia di Avellino in Campania.\nMonumenti e luoghi d'interesse.\nArea archeologica della Valle d'Ansanto.\nLa Valle d'Ansanto (\"Lacus Ampsanctus\" in latino) consiste in quello che in apparenza \u00e8 un semplice laghetto; in realt\u00e0 si tratta di una mofeta. Tale denominazione deiva dalla lingua osca parlata dagli Irpini i quali, accasatisi nei pressi del lago, chiedevano alla dea Mefite, venerata dalla maggior parte delle popolazioni dell'Italia meridionale, ricchezza e protezione. Le fu dedicato anche un santuario, eretto intorno al VII secolo a.C. Sono stati rinvenuti, nei pressi del tempio, numerosi oggetti provenienti da varie civilt\u00e0 tra cui anfore, terrecotte nonch\u00e9 l'altare della dea Mefite, conservato nel museo di Capodimonte.\nIl laghetto \u00e8 costituito da una pozza d'acqua profonda non oltre due metri per 40 metri di perimetro che ribolle a seguito delle emissioni di gas del sottosuolo, costituite principalmente da anidride carbonica e acido solfidrico. A causa di ci\u00f2 il territorio circostante \u00e8 quasi privo di vegetazione e popolazione animale, ad eccezione di una piccola pianta arbustiva, la \"Genista anxantica\" (a suo tempo scoperta e classificata come specie a s\u00e9 stante dal botanico Gussone e riportata nella Flora Napoletana dal Tenore, ma successivamente ridotta a sinonimo di \"Genista tinctoria\"). Nella valle d'Ansanto si riscontrano infatti le emissioni di anidride carbonica pi\u00f9 alte al mondo (900 t/g).\nLe emissioni esalate da tale lago (altamente pericolose per quasi tutti gli esseri viventi, uomo compreso) causavano la morte degli uccelli che lo sorvolavano, il che fece pensare agli antichi che si trattasse di uno spiraglio dell'inferno.\nAmministrazione.\nAltre informazioni amministrative.\nIl territorio fa parte della Comunit\u00e0 montana Alta Irpinia."}
{"id": "30590", "revid": "2128848", "url": "https://it.wikipedia.org/wiki?curid=30590", "title": "Roccabascerana", "text": "Roccabascerana \u00e8 un comune italiano di abitanti della provincia di Avellino in Campania.\nGeografia fisica.\nPosizionato nella regione storico-geografica dell'Irpinia.\nIl territorio di Roccabascerana \u00e8 al confine tra le province di Avellino e Benevento. Il paese sorge a ridosso di una collina alle pendici appenniniche che dividono la Valle Caudina e la Valle del Sabato.\nStoria.\nRoccabascerana era denominata nel Medioevo \"Quascierana\", in seguito \"Rocca de Guasserana\". Il toponimo trae origine dal termine germanico \"gwass\" che significa \"vassallo\".\nSotto la dominazione degli Svevi appartenne al normanno Giovanni Moscabruno capitano di re Manfredi. Con l'avvento di Carlo I d'Angi\u00f2 la terra di Roccabascerana nel 1269 fu concessa a Ruggiero di Burson, milite francese e nel 1271 al figlio Riccardo di Burson.\nDurante il regno della regina Giovanna il feudo pervenne ai Della Marra, a cui fu tolta nel 1464 dal re Ferrante I d'Aragona a seguito della ribellione di Antonio della Marra. Nel 1467 il feudo pass\u00f2 agli Sperone; nel 1482 ai Dentice e nel 1484 ai Brancaccio. Nel 1486 pass\u00f2 agli Spinelli che lo tennero sino al 1560 quando pass\u00f2 ai D'Aquino. Nel 1669 il feudo entr\u00f2 nel possesso dei Capecelatro che nel 1712 lo vendettero ai Della Leonessa principi di Sepino e Duchi di S. Martino. Questi ultimi lo tennero sino alla fine della feudalit\u00e0 nel 1806 .\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nL'A.S.D. US Roccabascerana gioca nel campionato provinciale Terza Categoria di Avellino.\nFondata il 21 settembre 1985 dai giovani del luogo (tra cui il compianto Pirone Massimo, dal primo e compianto presidente Pirone Sabatino e da Carlo Piantadosi), \u00e8 stata sempre un baluardo per i giovani rocchesi (e non solo). Per i primi due anni, vista la mancanza di un impianto sportivo a Roccabascerana, ha giocato sul campo di Rotondi (AV). Nel 1987 inaugura il suo impianto sportivo, allora denominato \"San Giorgio\", poi denominato \"Massimo Pirone\", dove disputa ancora oggi le sue partite casalinghe. Nel 1991 vinse il campionato di Terza Categoria, accedendo cos\u00ec al Campionato Regionale di Seconda Categoria. La societ\u00e0 di allora, per permettere ai ragazzi che per la prima volta si affacciavano al calcio di crescere e divertirsi in un campionato federale, decise di formare due squadre: una, l'U.S. Roccabascerana, militante in Terza Categoria ed un'altra, la Silvestri Linea Ceramica, militante in Seconda Categoria. Le due squadre esistettero per due anni, dopodich\u00e9, viste le innumerevoli difficolt\u00e0 per portare avanti questo progetto, si decise di ritornare ad un'unica squadra, ossia quella storica U.S. Roccabascerana.\nNella stagione sportiva 2013/2014, stagione che vede per la prima volta l'introduzione del sistema dei playoff anche per la Terza Categoria di Avellino, l'U.S. Roccabascerana disputa un ottimo campionato, arrivando a giocare (e perdere) la finale playoff contro il Real Pietrastornina.\nNella stagione 2014/2015 arriva il cambio di denominazione (viene trasformata in Associazione Sportiva Dilettantistica) ed il riconoscimento da parte del C.O.N.I."}
{"id": "30592", "revid": "249337", "url": "https://it.wikipedia.org/wiki?curid=30592", "title": "Salza Irpina", "text": "Salza Irpina (\"S\u00e0oza\" in campano) \u00e8 un comune italiano di 728 abitanti della provincia di Avellino in Campania.\nStoria.\nI primi insediamenti scoperti risalgono all'et\u00e0 romana come testimoniano i sepolcreti ritrovati nel suo territorio insieme ad altri reperti archeologici.\n l'aggettivo 'irpina' \u00e8 invece tipico della zona detta appunto Irpinia.\nAgli inizi del 900 il lavoro praticato dalla maggior parte dei salzesi era quello di calzolaio, ma col passare del tempo \u00e8 completamente scomparso.\nSociet\u00e0.\nLingue e dialetti.\nAccanto alla lingua italiana, nell'ambito del territorio comunale \u00e8 in uso il dialetto irpino.\nCultura.\nEventi.\nUn comitato locale ogni anno organizza i festeggiamenti per la Madonna delle Grazie. La festa si tiene la seconda domenica di settembre. I salzesi sono devoti a questa Madonna ed aspettano con pazienza il giorno dei festeggiamenti, soprattutto gli emigrati che ritornano a Salza per quest'occasione.\nInoltre vi si tengono, nel corso dell'anno, le sagre della castagna e del fungo porcino.\nAmministrazione.\nAltre informazioni amministrative.\nIl comune fa parte della Comunit\u00e0 montana Terminio Cervialto."}
{"id": "30593", "revid": "1266208", "url": "https://it.wikipedia.org/wiki?curid=30593", "title": "San Mango sul Calore", "text": "San Mango sul Calore \u00e8 un comune italiano di abitanti della provincia di Avellino in Campania.\nSismicit\u00e0.\nSituata nel distretto sismico dell'Irpinia, San Mango sul Calore fu gravemente danneggiata dal terremoto del 23 novembre del 1980 che, nel solo territorio comunale, provoc\u00f2 65 morti, 173 feriti e 713 senzatetto.\nSociet\u00e0.\nLingue e dialetti.\nAccanto alla lingua italiana, a San Mango sul Calore si parla una variet\u00e0 del dialetto irpino.\nAmministrazione.\nAltre informazioni amministrative.\nIl comune fa parte della Comunit\u00e0 montana Terminio Cervialto."}
{"id": "30594", "revid": "21533", "url": "https://it.wikipedia.org/wiki?curid=30594", "title": "San Martino Valle Caudina", "text": "San Martino Valle Caudina \u00e8 un comune italiano di abitanti della provincia di Avellino in Campania.\nGeografia fisica.\n\u00c8 situato ai piedi del monte Pizzone e del monte Teano, facenti parte dei monti del Partenio. Ha un'altezza sul livello del mare che varia da 197\u00a0m a 1525\u00a0m.\nIl territorio di San Martino Valle Caudina \u00e8 caratterizzato da fertili terreni a valle del paese e una rigogliosa vegetazione a nord con fitti castagneti e faggeti.\nStoria.\nLe origini.\nPer l'et\u00e0 romana e i primi secoli dell'Alto Medioevo (fase gotica, bizantina, ducato longobardo di Benevento), il territorio di San Martino risulta legato all'antica citt\u00e0 di Caudium.\nL'alto Medioevo.\nDei primi riferimenti impliciti a San Martino si hanno al tempo dei Santi Palerio, Vescovo di Telesia ed Equizio, suo diacono. Siamo nel IX secolo e le incursioni saracene rendono difficile la vita nel territorio del Principato di Benevento. In seguito all'assedio e alla rovina di Telesia, i due religiosi fuggirono \"per andarsi a ricoverare ne\u2019 Monti Irpini\". Il culto di questi santi \u00e8 ancora attivo a San Martino, anche se le reliquie subirono una sorte particolare: dimenticate per secoli, vennero ritrovate solo il 17 dicembre 1163 da tale Maraldo, forse un notaio.\nL'et\u00e0 Normanno-Sveva.\nDei riferimenti certi a San Martino Valle Caudina si hanno nel Catalogus Baronum, un elenco dei baroni del Regno di Sicilia fatto realizzare da Ruggero II nel XII secolo. In questo testo \u00e8 scritto che il feudo venne tenuto dal Conte Gionata di Carinola (CE), un discendente della dinastia Drengot, insieme alla vicina Airola (BN) e a Conza della Campania (AV).\nA Gionata segue il figlio Riccardo, erede anche dei feudi di Carinola e Conza.\nIn et\u00e0 sveva, San Martino risulta feudo di Marino da Eboli, stretto collaboratore dell'Imperatore Federico II. Nel 1253, per\u00f2, partecipa a una congiura contro Manfredi di Svevia, figlio ed erede di Federico II. Scoperto da Manfredi, Marino da Eboli viene imprigionato a Castel del Monte e accecato insieme al figlio.\nIl feudo passa quindi a Corrado Capece, fedelissimo di Manfredi.\nGli Angioini e i Della Leonessa.\nCon la sconfitta di Manfredi di Svevia a Benevento (1266), San Martino torna alla famiglia di Marino da Eboli, nella persona di sua figlia Zaffridina, e del marito di lei, Tommaso di Aquino.\nI Della Leonessa, entrati in possesso di diversi feudi della Valle Caudina (Montesarchio 1270, Airola 1291-92), per volont\u00e0 dei Re angioini, acquistano il castello di San Martino con il suo territorio il 19 gennaio 1343.\nLa discendenza della famiglia Della Leonessa continu\u00f2 fino al 1797 con Giuseppe Maria, duca di San Martino. Estinto il ramo maschile il titolo pass\u00f2 per filiazione femminile ai Ruffo e con Carolina Ruffo ai Pignatelli principi di Monteroduni. Il titolo \u00e8 oggi conservato nella persona del duca Giovanni Pignatelli della Leonessa, attuale proprietario del castello intorno al quale si form\u00f2 il borgo medioevale.\nFamiglia Del Balzo (de Baux).\nCaterina de Bauciis (del Balzo) acquis\u00ec la Terra di San Martino dopo la morte del marito Guglielmo Scotto che la port\u00f2 come dote nel (1341).\nFamiglia Del Balzo.\nErano baroni del suffeudo La Mensa per concessione di Fabio Maria della Leonessa, duca di San Martino e principe di Sepino, padrone di Ceppaloni, Roccabascerana e Terranova Fossaceca.\nNel 1860 Francesco Del Balzo fu nominato sindaco di San Martino da Francesco De Sanctis. Il figlio, Carlo del Balzo (1853-1908), fu scrittore, giornalista e deputato; scrisse vari romanzi tra cui: \"Napoli e i Napoletani\", \"Parigi e i parigini\" (che ottenne un'accoglienza favorevole anche da Benedetto Croce); fu amico di Giovanni Verga e Matilde Serao. Pubblic\u00f2 dieci romanzi documento e ben quindici volumi sul tema \"Poesie di mille autori intorno a Dante Alighieri\".\nGirolamo Beltramo Del Balzo fu sindaco di San Martino, eletto deputato di Avellino e Baiano nel 1873 (XV Legislatura) sconfiggendo De Sanctis. Fu Cavaliere dell'Ordine della Corona d'Italia e dell'Ordine dei Santi Maurizio e Lazzaro.\nFamiglia Imbriani.\nMatteo Renato Imbriani figlio del letterato Paolo Emilio (1808 - 1877), nacque a Napoli il 28 novembre 1843. Venne eletto deputato nelle elezioni del 1897 dopo aver superato in ballottaggio il candidato Alessandro Modestino. Ritorn\u00f2 alla Camera nel 1900 come deputato del collegio di Jesi e ne usc\u00ec definitivamente nel 1904 dopo la caduta del suo collegio. La sua presenza fu incisiva nelle scelte dell'estrema sinistra. Mor\u00ec a San Martino nella sua amatissima \"Casa Giulia\" il 12 settembre 1901.\nSociet\u00e0.\nEtnie e minoranze straniere.\nAl 31 dicembre 2016 nel territorio di San Martino Valle Caudina risultano residenti 122 cittadini stranieri. Le comunit\u00e0 pi\u00f9 estese sono quelle di:\n\"fonte Istat\"\nCultura.\nCinema.\nIn Piazza XX Settembre sono state girate alcune scene de \"L'uomo in pi\u00f9\" di Paolo Sorrentino. Nel backstage del DVD in commercio si vede la scena del ritorno ad un concerto di piazza, quasi deserto, da parte del protagonista (Toni Servillo), e ci sono inquadrature di persone di San Martino.\nNel 1974 nel cinema Cavaccini sono state fatte alcune riprese del film \"Permettete signora che ami vostra figlia?\" di Gian Luigi Polidoro con Ugo Tognazzi.\nMusica.\nSan Martino \u00e8 menzionata nel testo di \"Attento Joe\" di Edoardo Bennato.\nLucio Dalla vi ha cantato in anteprima mondiale \"Caruso\", durante la rassegna San Martino Arte 1986.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e del Parco regionale del Partenio.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30595", "revid": "2200451", "url": "https://it.wikipedia.org/wiki?curid=30595", "title": "San Michele di Serino", "text": "San Michele di Serino \u00e8 un comune italiano di abitanti della provincia di Avellino in Campania.\nMonumenti e luoghi d'interesse.\nDell'antico abitato \u00e8 rimasto poco o niente per via del terremoto del 23 novembre 1980. Delle poche testimonianze del passato di San Michele ci \u00e8 giunto Palazzo Mariconda, di cui si conserva la facciata molto suggestiva.\nSociet\u00e0.\nLingue e dialetti.\nAccanto alla lingua italiana, nel territorio comunale di San Michele di Serino \u00e8 in uso il dialetto irpino."}
{"id": "30596", "revid": "1444396", "url": "https://it.wikipedia.org/wiki?curid=30596", "title": "San Nicola Baronia", "text": "San Nicola Baronia \u00e8 un comune italiano di 765 abitanti della provincia di Avellino in Campania.\nGeografia fisica.\nTerritorio.\nUbicato nell'alta valle dell'Ufita, il comune \u00e8 situato al centro della Baronia, nel settore nord-est dell'Irpinia lungo l'ex strada statale 91 della Valle del Sele.\nStoria.\nCitato come Sancto Nicola a Ripa, anticamente godeva di indipendenza amministrativa e divenne casale di Castel Baronia quando fu infeudato a Federico I di Napoli, secondogenito di Ferdinando I: questi, il 17 novembre 1487 lo diede in suffeudo al suo segretario, Oto Mancini, e la famiglia lo tenne come baronia fino al conte Pasquale Stanislao Mancini (Napoli 1888 - ivi 1924), 10\u00ba marchese di Fusignano e 11\u00ba barone del Casale di San Nicola a Ripa, nipote e omonimo del grande giurista. In seguito pass\u00f2, come baronia di San Nicola, a Consalvo de Cordova (1515), al duca d'Aponte, ai Cavaniglia e ai Caracciolo di San Vito.\nNell'Ottocento, dopo la cessazione dei vincoli feudali, il comune ha fatto parte del circondario di Castelbaronia ricadente nel distretto di Ariano nell'ambito del Principato Ultra all'interno del Regno delle Due Sicilie. In epoca postunitaria San Nicola Baronia fu parte del mandamento di Castelbaronia nell'ambito del circondario di Ariano di Puglia all'interno della provincia di Avellino. Il borgo rimase gravemente danneggiato dal terremoto del 1930.\nAmministrazione.\nAltre informazioni amministrative.\nIl comune fa parte della Comunit\u00e0 montana dell'Ufita.\nCollegamenti esterni.\nComune di San Nicola Baronia"}
{"id": "30597", "revid": "249337", "url": "https://it.wikipedia.org/wiki?curid=30597", "title": "San Potito Ultra", "text": "San Potito Ultra \u00e8 un comune italiano di abitanti della provincia di Avellino in Campania.\nSociet\u00e0.\nLingue e dialetti.\nAccanto alla lingua italiana, nel territorio di San Potito Ultra \u00e8 in uso il dialetto irpino.\nAmministrazione.\nIl comune fa parte dell'Unione dei comuni Terre dei Filangieri."}
{"id": "30598", "revid": "713168", "url": "https://it.wikipedia.org/wiki?curid=30598", "title": "San Sossio Baronia", "text": "San Sossio Baronia \u00e8 un comune italiano di abitanti della provincia di Avellino in Campania.\nGeografia fisica.\nSituato nella Baronia, ultimo lembo orientale d'Irpinia ai confini con la Puglia, San Sossio Baronia \u00e8 un centro agricolo-commerciale dell'Appennino campano, ubicato sul fianco settentrionale della dorsale che divide la valle dell'Ufita da quella del suo affluente Fiumarella, nell'alto bacino del Calore.\nAdagiato alle falde di un'altura e circondata da colline e contrafforti che gli chiudono l'orizzonte, il paese risulta cos\u00ec parzialmente protetto dal rigore dei freddi invernali. Infatti, sebbene l'altitudine (650 m) sia superiore a quella di molti paesi circostanti, il centro abitato \u00e8 sufficientemente riparato dai venti e dal nevischio. Inoltre, la presenza di boschi periferici dona ampia frescura alla zona e attenua notevolmente la calura intensa dei mesi estivi, apportando alla localit\u00e0 vantaggi climatici ragguardevoli.\nIl territorio comunale confina con 5 comuni della provincia di Avellino e 2 della provincia di Foggia. In riferimento ai comuni confinanti, il centro abitato, che si trova decentrato a sud-ovest rispetto all'intero suo territorio, dista: 1,4\u00a0km da San Nicola Baronia; 3,7\u00a0km da Trevico; 4,4\u00a0km da Vallesaccarda; 4,5\u00a0km da Flumeri; 6\u00a0km da Zungoli; 9,1\u00a0km da Anzano di Puglia; 11,5\u00a0km da Monteleone di Puglia.\nIl punto pi\u00f9 basso del territorio comunale si trova ad un'altitudine di 465 m s.l.m., mentre la massima quota \u00e8 di 895 m s.l.m. che si raggiunge in contrada Molara. L'unico corso d'acqua degno di nota \u00e8 il torrente Fiumarella che \u00e8 alimentato dalle acque provenienti dai vari valloni presenti sul territorio comunale: Vallone dei Granci, Vallone della Mola, Vallone La Terra, Vallone Caronte, Vallone dei Freddi.\nIl centro \u00e8 situato in una zona ad elevata sismicit\u00e0 e perci\u00f2 \u00e8 stato vittima, nel tempo, di terribili terremoti che, pi\u00f9 volte, ne hanno scosso le fondamenta e mietuto numerose vittime: tra gli ultimi sismi rilevanti vanno ricordati quello del 23 luglio 1930 (Terremoto dell'Irpinia e del Vulture del 1930 con la morte di 42 sossiani e 50 case crollate), quello del 21 agosto 1962 (Terremoto dell'Irpinia del 1962) e del 23 novembre 1980 (Terremoto dell'Irpinia del 1980).\nStoria.\nL'acqua sorgiva, che scaturisce in abbondanza dalle colline circostanti, sta alla base dell'origine stessa del paese. Infatti, San Sossio Baronia era nell'alto Medioevo la zona delle sorgenti comprese nei possedimenti dei signori di Trevico.\nI pastori con gli armenti scendevano per abbeverarli in quella zona dove attualmente esistono tre grotte scavate nell'argilla, di cui una al centro pi\u00f9 piccola, e che per la forma di presepe propria dell'insieme, rispettivamente rappresentano le grotte di San Giuseppe, della Madonna e del Bambino, zona comunemente detta \"Acqua della Madonna\".\nL'origine del paese \u00e8 riferita al XIII secolo e, secondo la tradizione intorno ad una sorgente presso la chiesa parrocchiale. Questa, distrutta dal terremoto del 1930, era stata costruita nel 1754. L'antica parrocchiale era la chiesetta, ormai in rovina, dell'Annunziata, la quale, anche se sul fonte dell'acqua benedetta era incisa la data 1589, risale al XIII secolo.\nSan Sossio, come piccolo agglomerato urbano, viene menzionato, per la prima volta, nel \"Catalogus Baronum (\"catalogo dei Baroni) nel 1269 con la qualifica di \"villa\" e pi\u00f9 tardi, ingrandendo la sua struttura urbana, viene segnalato nello stesso catalogo, con la qualifica di \"casale.\" La datazione di origine del paese riferita al secolo XIII \u00e8 convalidata da un rescritto di Carlo D'Angi\u00f2 del 1299 che parla di Vico (Trevico) con i suoi Casali (San Sossio Baronia, San Nicola Baronia, Castel Baronia, Carife ecc.), e maggiormente dalle \"\"Rationes Decimarum Italiae\" nei secoli XIII e XIV nella parte relativa alla Campania, ove risulta che i \"Clerici S. Sossi\" per gli anni 1308-1314 dovevano pagare la tassa annuale di \"tar\u00ec uno e grana 12 e 1/2\" al vescovo di Trevico e che pi\u00f9 tardi quando il paese si ingrand\u00ec maggiormente, il clero locale doveva versare la tassa maggiorata di \"tar\u00ec 2 e grana 5\"\".\nQuest'ultima fonte in particolare induce a ritenere che tale comunit\u00e0 alla data del 1308 aveva gi\u00e0 una sua piena e completa organizzazione, tanto da essere chiamata a versare un tributo al fisco diocesano, per cui la sua origine si pu\u00f2 far risalire quanto meno alla prima met\u00e0 del Duecento.\nIl nome San Sossio dato all'antico casale di Trevico, trova nella leggenda la sua giustificazione. Infatti, si narra che un asino, sul quale venivano trasportate le reliquie di San Sossio martire (diacono di Miseno martirizzato con San Gennaro, vescovo di Benevento, a Pozzuoli al tempo dell'imperatore Diocleziano) destinate ad un paese vicino, giunto in localit\u00e0 ora detta Sella Coppola (incrocio della strada statale 91 con le provinciali per San Sossio e Trevico), infil\u00f2 la strada che conduceva alle poche case esistenti in fondo alla valle e non ci fu verso di fargli cambiare direzione. Si grid\u00f2 al miracolo: le reliquie rimasero nella chiesetta dell'Annunziata e fu dato il nome di San Sossio al paese.\nLa specificazione del nome, acquisita nel 1913 con il Regio Decreto del 3 aprile 1913 n. 337, si riferisce all'appartenenza dell'abitato alla Baronia di Vico. Per la prima volta venne usato il termine \"Baronia\" nel 1122 per indicare i possedimenti di Riccardo filius Riccardi che divenne appunto barone di Trevico, Contra e Flumeri.\nSan Sossio Baronia, segu\u00ec sempre le vicende di Trevico, con cui condivise il giogo feudale dei Consalvo di Cordova nel secolo XV e dei Loffredo fino al 1806, anno della devoluzione dei diritti feudali nell'Italia meridionale. Infatti, all'interno del regno di Napoli, nell'anno 1343 San Sossio era ancora un casale di Trevico quando tutta la Baronia fu donata dalla regina Sancia a Raimondo del Balzo, barone di Minervino. Nel 1454 l'insediamento urbano sossiano fu elevato a rango di \"terra\" e, con questo titolo, acquist\u00f2 anche la sua autonomia amministrativa pur restando unito a tutti gli altri paesi del feudo trevicano. Tale unit\u00e0 dur\u00f2 fino al 1515 quando Elvira, figlia del Gran Capitano Gonzalo Fern\u00e1ndez de C\u00f3rdoba (il quale ricevette il feudo nel 1507 da re Ferdinando il Cattolico dopo la vittoriosa battaglia di Cerignola, che aveva visto la sconfitta dell'esercito francese contro quello spagnolo), vendette la citt\u00e0 di Vico e le terre di San Sossio e di Zungoli a Francesco Loffredo, protonotaro del regno. Quando questi mor\u00ec nel 1547 San Sossio pass\u00f2 al figlio Ferdinando. Con i Loffredo si chiude il lunghissimo periodo di servit\u00f9 da parte delle \"terre\" aggiogate al feudo di Vico e inizia un nuovo processo autonomo, economico ed evolutivo.\nI sossiani durante il feudalesimo godettero sempre di una certa autonomia. A tal riguardo si racconta di una vecchietta la quale, intorno al 1500, al feudatario che, dopo essersi dissetato ed aver decantato la freschezza della limpida fonte, voleva gravarla di una tassa, rispose: \u00abl'acqua \u00e8 fresca, Eccellenza, ma le nostre teste sono calde\u00bb ed il signorotto si guard\u00f2 bene dall'applicare la tassa. Avr\u00e0 forse avuto origine da questo lo stemma del comune: tre getti d'acqua che scaturiscono dalla cima di una collina sormontata da tre stelle a cinque punte.\nNel 1612, grazie a Ferdinando Loffredo, alla sorgente pi\u00f9 feconda fu dato un aspetto pi\u00f9 dignitoso nella fontana che ora appare maestosa nella sua semplicit\u00e0 architettonica e nel bassorilievo con lo stemma del nobile casato dei Loffredo e con l'immagine del santo patrono. Ne d\u00e0 ampia testimonianza l'iscrizione della lapide seicentesca:\n\"Soxius huc populu custodit ab aetere, Martir, hoc loffreda domus; stabit in orbe pius, A.D. 1612, praetereundo cave sitiens properare, viator, fistula dulce fluit cogiaciatis aquae\"\n(II Martire Sossio protegge questo popolo dal cielo. In paese don Loffredo sar\u00e0 ricordato come Pio nell'anno del Signore 1612. O viandante assetato guardati dall'affrettarti nell'andar via! Un condotto di acqua ghiacciata scorre dolcemente).\nNell'Ottocento, dopo la cessazione dei vincoli feudali, il comune ha fatto parte del circondario di Castelbaronia ricadente nel distretto di Ariano nell'ambito del Principato Ultra all'interno del regno delle Due Sicilie. In epoca postunitaria San Sossio ha fatto parte del mandamento di Castelbaronia nell'ambito del circondario di Ariano di Puglia all'interno della provincia di Avellino.\nIl paese inoltre partecip\u00f2 attivamente ai moti rivoluzionari; saputo che Garibaldi marciava verso Napoli, dopo aver sgominato in Sicilia l'esercito borbonico, il popolo sossiano assal\u00ec il municipio e ridusse in frantumi il busto di Ferdinando II. Caduta Gaeta il 29 febbraio 1861, Francesco II si rifugi\u00f2 prima a Roma poi ad Albano agevolando cos\u00ec il sorgere di bande armate costituite dai suoi partigiani.\nQuesto movimento legittimista ben presto degener\u00f2 in brigantaggio. Le bande di briganti del periodo erano composte principalmente da persone di umile estrazione sociale (soprattutto contadini), ex soldati dell'esercito del regno delle Due Sicilie ed ex appartenenti all'esercito meridionale, e vi erano anche banditi comuni, oltre che briganti gi\u00e0 attivi come tali sotto il precedente governo borbonico. La loro rivolta fu incoraggiata e sostenuta dal governo borbonico in esilio, dal clero e da movimenti esteri come i carlisti spagnoli. I briganti scorrazzavano nelle contrade delle aree interne protetti dalle fitte boscaglie. Furono repressi dall'esercito del Regno d'Italia attraverso la legge Pica. In questo territorio imperava la banda del brigante Giuseppe Schiavone, luogotenente di Carmine Crocco di Rionero in Vulture, assieme all'inseparabile compagna, Filomena Pennacchio, nata a San Sossio il 6 novembre 1841, che in una incursione sull'abitato recise le quattro teste di angeli scolpiti in altorilievo agli angoli del basamento di una croce di pietra del 1611.\nTale croce recentemente restaurata \u00e8 il vanto del paese e fa da sfondo ad una delle vie pi\u00f9 importanti.\nOrigini. Tra ipotesi e leggenda.\nSe tali sono le origini risultanti da fonti storicamente accertate, non \u00e8 da dimenticare che la presenza di ruderi e di caratteristiche topografiche fa ritenere che la zona sia stata importante centro anche al tempo dei romani. Sta di fatto che l'attuale autostrada Napoli-Bari, nel tratto relativo al territorio di San Sossio Baronia segue il tracciato di una strada romana (la via Aurelia Aeclanensis, una diramazione della famosa via Appia) in adiacenza al corso del torrente Fiumarella, come risulta dai resti di un ponte romano in localit\u00e0 Turro, centro pittoresco frequentato soprattutto dagli appassionati di pesca.\nAnche Orazio, nel 37 a.C., afferma nella Quinta Satira del Primo Libro dei suoi Sermones di aver percorso tale via, sostando in una \"Villa vicina Trivici\", mentre era in viaggio da Roma verso Brindisi per una missione diplomatica in compagnia di Mecenate e Virgilio. Se l'origine del nome Trevico \u00e8 dovuta alla fusione di tre villaggi, \"tres vici\", \u00e8 opportuno risalire ad un unico centro dalle caratteristiche ben definite.\nStoricamente non \u00e8 accertato che l'attuale Trevico sia la risultante di tre villaggi, pertanto, si possono avanzare ulteriori ipotesi. Certamente una strada, partendo dal ponte romano collegava in dolce pendio la via Appia (altre teorie dicono possa trattarsi della via Herculea, che metteva in comunicazione la via Traiana e la via Appia) con la \"civitas\" di contrada Civita Superiore. Qui si resta colpiti notando la presenza di un'altura alla cui base affiorano dal terreno incolto enormi pietre rotolate in seguito a frane e che senz'altro fanno parte della cinta muraria di un'antica citt\u00e0.\nInoltre procedendo in linea retta si riscontrano, ad intervallo di circa 30 metri, dei pozzi che, scavati con particolare perizia, penetrano con i rispettivi canali nell'altura e certamente in passato erano utilizzati per l'irrigazione dei campi e per l'abbeveraggio di carovane.\nSia i pozzi che gli enormi massi si ritrovano sistematicamente intorno all'altura, a spiovente per tre lati, ciascuno lungo circa 400 metri.\nIl quarto lato in parte presenta tracce della cinta muraria in posizione sopraelevata rispetto ai campi circostanti ed in parte \u00e8 digradante verso gli stessi campi.\nQuesta caratteristica gi\u00e0 di per s\u00e9 stessa potrebbe essere addotta a prova che ci troviamo di fronte all'ingresso di un'antica citt\u00e0; ma l'elemento determinante che prova tale teoria \u00e8 una strada poco distante, con lastricato tipicamente romano, in ottimo stato di conservazione per una ventina di metri. Inoltre sono reperibili tracce di strade secondarie che conducono al medesimo ingresso.\nRisalendo l'altura da questo punto si notano altri pozzi e gi\u00e0 dal terreno arato affiorano cocci di vasellame di varia grandezza e di diversa lavorazione che diventano pi\u00f9 numerosi man mano che si procede.\nReperti archeologici di notevole importanza, quali monete, pesi romani, armi e suppellettile varia, reperiti in questa \"civitas\" si trovano presso il museo irpino di Avellino.\nSi arriva infine ad un altopiano dove \u00e8 possibile verificare con uno sguardo la quadratura della citt\u00e0 e la posizione predominante rispetto alle localit\u00e0 circostanti, ai confini con la Puglia. Potrebbe essere stata una citt\u00e0 irpina distrutta dai Romani nel III secolo a.C. in seguito alle guerre sannitiche. Oppure una citt\u00e0 alleata di Annibale distrutta dai Romani dopo la II guerra punica. Non si pu\u00f2 escludere nemmeno l'ipotesi che sia addirittura la \"Trivicum\" di cui parla Orazio, come risultante della fusione di tre villaggi, per motivi di difesa.\nSegni inconfutabili della presenza di altri villaggi infatti sono riscontrabili sulle colline dei dintorni per la presenza di suppellettile varia affiorante dal terreno arato.\nDoveva trattarsi di una citt\u00e0, centro di scambio tra il Sannio irpino e l'Apulia dauna e come tale idonea ai rifornimenti e alle soste di apposite carovane.\nArme.\n\"Campo di cielo, al Vesuvio di verde, fondato sulla campagna d\u2019azzurro, fluttuosa d\u2019argento, esso Vesuvio munito del pennacchio di fumo dello stesso, diffuso di fascia e infiammato di rosso, in capo tre stelle a sei punte d\u2019oro poste in fascia\".Tale stemma \u00e8 poi circondato nella parte inferiore da due rami, uno di alloro, l'altro di quercia legati alla base da un intreccio di rami e da un fiocco tricolore.\nNell\u2019arme, emergono i segni dell'antica devozione al santo patrono s. Sossio. Secondo la tradizione popolare, quando le reliquie del santo erano custodite nel monastero di s. Severino in Napoli, si era creato uno stretto legame con la comunit\u00e0 partenopea, che in occasione di una visita di pellegrini regal\u00f2 tale emblema, come segno di amicizia.\nLo stemma originario, attestato al 1612, riportava la figura intera del santo martire.\nIl gonfalone invece \u00e8 un drappo azzurro con lo stemma e il nome del comune.\nMonumenti e luoghi d'interesse.\nSantuario di San Michele Arcangelo.\nUno dei centri di interesse che trova le sue origini nel 1929 \u00e8 il Santuario di San Michele situato a 716 m di altitudine in contrada Montemauro, gi\u00e0 meta di pellegrinaggio da parte dei fedeli delle zone limitrofe in occasione dei festeggiamenti ricorrenti il 29 settembre e l'8 maggio. L'afflusso di popolazione \u00e8 dovuto sia al profondo senso tradizionale della religione e sia al senso mondano di trascorrere delle ore liete in aperta campagna.\nStoria del santuario di San Michele.\nNei racconti dei vecchi le notizie riguardanti la fondazione del santuario di S. Michele sono velate da un senso di venerazione misto a sacro terrore, anche perch\u00e9 si riferiscono ad un passato piuttosto recente. Infatti nei primi decenni del Novecento, Montemauro presentava un paesaggio uniforme, spoglio e desolato in una sinistra atmosfera di superstizione magica. Tutti i contadini della zona, con la tenacia tipica della gente irpina, dissodavano quel terreno avaro di messi, ma pur sempre ricco di conchiglie fossili, evitando accuratamente di avvicinarsi ad un'enorme pietra detta \"cantone del diavolo\". Tale denominazione era derivata dalla presenza sul masso delle impronte di un pugno, di una mano e di un cranio che i contadini attribuivano al diavolo, in quanto, nelle notti di luna piena, spesso avevano visto aggirarsi e soffermarsi in quel luogo strane ed evanescenti figure che avevano messo in fuga persino i cani. Attualmente su quell'enorme pietra parzialmente interrata sono visibili piccole croci e strani simboli non bene identificati. In questa contrada viveva con la sua famiglia Zitola Francesco che conduceva la sua vita lavorando i campi, nel pieno vigore della sua integrit\u00e0 fisica. Ma un mattino del 1927 Zitola Francesco non si svegli\u00f2 nel proprio letto, bens\u00ec in un prato non molto distante dalla sua abitazione. Il contadino rimase perplesso per un po', poi ritorn\u00f2 al lavoro senza dare alcuna importanza al fatto. A sera stanco per il duro lavoro della giornata and\u00f2 a dormire prima del solito, ma il risveglio avvenne di nuovo su quel prato e sulla via del ritorno, per tutto il percorso not\u00f2 sull'erba i segni di un corpo trascinato. Incominci\u00f2 a sospettare qualcosa che divenne certezza, quando ritrovandosi il mattino seguente per la terza volta nello stesso luogo, rinvenne escoriazioni e lividure sulle braccia e sul volto nonch\u00e9 macchie d'erba sugli indumenti.\nPer tutta la giornata rest\u00f2 in casa stremato nel fisico, per le notti trascorse all'aperto e per il terrore di doverne trascorrere altre, sia pur dormendo, trascinato per i campi da esseri infernali.\nEra ormai sera inoltrata ed il contadino tormentato da paurosi pensieri guardava dal suo letto, con occhi stralunati i riflessi della luna piena che si stagliava alta nel cielo, con un triste presentimento nel cuore. Si addorment\u00f2 molto tardi, ma subito si svegli\u00f2 tra grida agghiaccianti, mentre veniva trascinato per i piedi nei campi da un essere demoniaco. Invano invoc\u00f2 aiuto, poi svenne e fu trovato sanguinante dalla moglie sull'uscio di casa.\nLa terribile esperienza ridusse in fin di vita il poveretto, che con gli occhi lucidi e febbricitanti implorava aiuto rivolto ad un'immagine di San Michele che aveva sulla parete di fronte al letto. All'improvviso l'immagine s'ingrand\u00ec e San Michele apparve al contadino in tutto il suo splendore, promettendogli una pronta guarigione e la fine di tutti i suoi tormenti, se gli avesse eretto una cappella. All'alba il contadino not\u00f2 che le ferite del suo corpo si erano rimarginate e che era ritornato sano nel corpo e sereno nello spirito. Ben presto si rec\u00f2 in paese dall'Abate Procaccini, per raccontargli i prodigi cui era stato sottoposto, ma l'Abate, attribuendo i fatti ad una forma di sonnambulismo o all'abuso di bevande alcooliche, conged\u00f2 il contadino che invano mostrava le ferite cicatrizzate e gli indumenti macchiati di verde. A tarda notte, mentre il contadino dormiva tranquillo nel suo letto, l'Abate vegliava per un'improvvisa inquietudine e per la continuit\u00e0 sconcertante di strani rumori che provenivano dalla finestra della sua stanza, tanto che la spalanc\u00f2 e in piena notte gli apparve Montemauro illuminato a giorno da fasci di luce smagliante. Tale visione dur\u00f2 qualche minuto, ma bast\u00f2 all'Abate per convincersi sull'attendibilit\u00e0 del racconto del contadino, che ottenne l'approvazione delle autorit\u00e0 ecclesiastiche, per iniziare la costruzione della cappella in onore di S. Michele nel suo podere alle pendici di Montemauro. Il contadino inizi\u00f2 l'opera utilizzando le pietre del torrente Fiumarella e per diversi giorni il muro di pietre e malta che riusciva ad innalzare durante il giorno veniva sistematicamente ridotto in polvere durante la notte, finch\u00e9 gli apparve in sogno S. Michele che espresse il desiderio di avere la cappella sulla sommit\u00e0 della collina, dove fu subito eretta dal contadino che comper\u00f2 anche una statua per il culto dei devoti. La cappella in seguito fu ampliata per interessamento di tutti i cittadini sossiani che trasportarono le pietre dai sottostanti torrenti. Si racconta che la statua del Santo, ogni qual volta veniva portata in processione, era accompagnata dallo scatenarsi degli elementi della natura, per cui si dovette utilizzare una seconda statua per le processioni. Al culto di San Michele era legata anche la Scala Santa, tipica costruzione in pietra contigua all'antica cappella di recente restaurata.\nFontana Tre Cannelle.\nLa fontana \"Tre cannelle\" sovrasta la piazza fin dalla sua realizzazione nel 1612, commissionata dell'allora Signore di Trevico, Ferdinando Loffredo, ed \u00e8 chiamata cos\u00ec per le tre cannelle d'acqua contornate dalla riproduzione di altrettante facce con espressioni differenti (sorriso, tristezza e rabbia). Nella parte alta della fontana seicentesca si trova una lapide, anch'essa suddivisibile in sezioni, in cui vi \u00e8 raffigurato lo stemma araldico della famiglia Loffredo, l\u2019effige del patrono del paese San Sossio martire e una scritta in latino dove si legge che San Sossio Martire protegge il borgo dal cielo, che il feudatario Loffredo sar\u00e0 ricordato come beato nell'anno 1612 ed infine, si invita il viaggiatore a fermarsi a bere l'acqua fresca della fontana. Nella parte posteriore \u00e8 presente una grande vasca con la funzione di lavatoio.\n\"CruciNova\".\nLa Croce Nuova \u00e8 situata in Via Piano e risale al XVII secolo (fu costruita nel 1611 per volere di Ferdinando de Loffredo). \u00c8 una croce in pietra posta su una colonna in parte lavorata a canali, alla cui base presenta quattro belle sculture raffiguranti angeli angolari scolpiti in rilievo. Su uno dei lati \u00e8 scolpita la figura di San Sossio martire in piedi con le braccia aperte, su un altro lo stemma dei Loffredo; mentre su un altro \u00e8 presente lo stemma del vescovo di Trevico. Si trova su un basamento originario di 4 scalini in pianta quadrangolare e, a sua volta, su un altro con 5 scalini frontali di pi\u00f9 recente realizzazione che la rende pi\u00f9 imponente.\nChiesa parrocchiale di Santa Maria Assunta.\nLa parrocchiale, in stile gotico, risale al Novecento e venne inaugurata nell'agosto del 1933. La facciata \u00e8 adornata da un rosone centrale e da due statue di Angeli, disposte in due nicchie in posizione simmetrica rispetto al portale di ingresso sovrastato dalla figura della Madonna in rilievo. Al suo fianco, in posizione arretrata rispetto all'ingresso, si erge un'elevata torre campanaria recante, sulla sommit\u00e0, l'orologio civico. La particolarit\u00e0 della struttura consta nel fatto che in seguito ai danni subiti dal terremoto del 23 luglio 1930 venne ricostruita con l'ingresso disposto in direzione opposta all'impianto originario della vecchia chiesa \"Abbatialis,\" realizzata nel periodo classico cinquecentesco (secolo XVI). Infatti, come la vicina ex chiesa del Purgatorio, prima del sisma l'entrata era rivolta verso quello che era il centro storico del paese: la Costa. Poi con la ricostruzione e lo sviluppo urbanistico \u00e8 stata invertita la direzione dell'impianto verso la nuova Piazza Mercato. Quest'ultima viene ancora definita come \"addr\u00e9t la chiesa\" (dietro la chiesa) nel dialetto locale per rimarcare tale avvenimento.\nMonumento ai caduti in guerra.\nIl Monumento ai Caduti del comune di San Sossio Baronia \u00e8 sito in Piazza Mercato; si costituisce di una statua in bronzo elevata su tre ripiani, i primi due in mattoni e base in pietra e il terzo che accoglie le lapidi commemorative in rame. La statua che chiude la composizione rappresenta un soldato che sorregge un commilitone colpito a morte.\nSociet\u00e0.\nEvoluzione demografica.\nLa popolazione residente ha registrato il suo picco massimo nel 1921 con oltre 3000 abitanti; poi a seguito dell'emigrazione e della bassa natalit\u00e0 si sta registrando una decrescita demografica.\nLingue e dialetti.\nAccanto alla lingua italiana, nel territorio di San Sossio Baronia viene parlato \"lu santususses\" una variante del dialetto irpino.\nReligione.\nLa parrocchia di Santa Maria Assunta fin dalla sua origine fu legata alla diocesi di Trevico (gi\u00e0 nel 1308 a San Sossio era presente una comunit\u00e0 parrocchiale). Dopo la sua estinzione nel 1818, pass\u00f2 alla diocesi di Lacedonia, fino al passaggio definitivo nel 1986 alla diocesi di Ariano Irpino-Lacedonia.\nLa Comunit\u00e0 Ecclesiale di San Sossio Baronia era servita da due Confraternite: quella di San Francesco Saverio e quella del Purgatorio.\nI santi patroni sono San Pietro Martire e San Sossio Levita e Martire venerati nella Chiesa parrocchiale di Santa Maria Assunta.\nOltre alla parrocchiale in Piazza Mercato sul suolo comunale sono presenti altre chiese: la chiesa di San Francesco Saverio in via Piano, la chiesa di San Leonardo in contrada Civita, il santuario di San Michele Arcangelo in contrada Montemauro.\nEconomia.\nIl comparto agro-alimentare costituisce il settore trainante dell'economia locale. In particolare il territorio si caratterizza per la produzione di cereali (in prevalenza grano duro) e prodotti caseari (caciocavalli, bocconcini, ricotte e scamorze) nei vari caseifici presenti sul territorio. Sono presenti anche altre colture come la vite e l'ulivo; infatti San Sossio Baronia \u00e8 uno dei comuni compreso nella zona di produzione dell'olio D.O.P. \"Irpinia \u2013 Colline dell'Ufita.\"\nTurismo.\nLa pineta e il lago di Susanna di contrada Molara (941 m s.l.m., al confine con Zungoli), unitamente alle rare vestigia archeologiche e al vasto centro storico, rappresentano le principali attrattive del territorio comunale di San Sossio Baronia. Nel tenimento \u00e8 presente anche una sorgente sulfurea in contrada Civita, nella localit\u00e0 appunto definita Bagni, che in passato era molto frequentata per l'uso curativo delle acque.\nInfrastrutture e trasporti.\nIl territorio comunale, attraversato dall'autostrada A16 dal km 94 al km 99, \u00e8 situato in posizione intermedia fra i caselli di Grottaminarda e Vallata, dai quali dista rispettivamente 18 e 14\u00a0km. Il centro abitato dista 2\u00a0km dalla ex strada statale 91 della Valle del Sele, che, con andamento pressoch\u00e9 radiale, si stacca dal sistema viario centrale della regione, servendo la periferia orientale della provincia salernitana e dell'Irpinia. \u00c8 raggiungibile percorrendo la strada provinciale n. 86 che si stacca dalla ex SS91.\n\u00c8 servito dal sistema di trasporto pubblico locale di autobus Air che collega il paese con corse dirette a Grottaminarda, Ariano Irpino e Vallata.\nAmministrazione.\nAltre informazioni amministrative.\nIl comune fa parte della Comunit\u00e0 montana dell'Ufita.\nCon 620 ettari San Sossio Baronia \u00e8 il comune maggiormente interessato dalla Zona di Protezione Speciale IT8040022 \"Boschi e Sorgenti della Baronia\" che si estende interamente nella Regione Campania ed occupa una superficie di 3.478 ha. Sotto il profilo amministrativo, il sito interessa gli ambiti territoriali dei comuni di: Vallata, Carife, Castel Baronia, Flumeri, San Nicola Baronia, Trevico, San Sossio Baronia, Vallesaccarda, Scampitella, Zungoli, Villanova del Battista. Dallo studio della ZPS nasce il Parco Urbano Intercomunale di interesse regionale \"Boschi, Sorgenti e Geositi della Baronia\" del quale il comune fa parte.\nSan Sossio Baronia \u00e8 gemellato con il comune campano di Frattamaggiore, in quanto entrambi legati dal culto di San Sossio.\nSport.\nHa sede nel comune la societ\u00e0 di calcio ASD San Sossio Baronia, che ha disputato campionati dilettantistici regionali."}
{"id": "30599", "revid": "125418030", "url": "https://it.wikipedia.org/wiki?curid=30599", "title": "Sant'Andrea di Conza", "text": "Sant'Andrea di Conza \u00e8 un comune italiano di abitanti della provincia di Avellino in Campania.\nGeografia fisica.\nIl paese sorge in collina, a 660 metri sul livello del mare, lungo la valle del fiume Ofanto, sul contrafforte che funge da confine tra la Campania e la Basilicata, lungo la S.S. n. 7, nelle immediate vicinanze di Conza della Campania (antica colonia romana).\nDista circa 65\u00a0km da Avellino (capoluogo di provincia) e 67\u00a0km da Potenza.\nIl territorio \u00e8 altamente sismico ed il centro infatti \u00e8 stato colpito dai terremoti 1456, del 1694, del 1732 e del 1980.\nIl territorio del comune ha un'estensione di 6,47\u00a0km2.\nStoria.\nLe radici di Sant'Andrea di Conza affondano nel primo medio evo allorquando il Conte Gionata di Balvano, nel 1161 don\u00f2 la chiesa e il territorio del casale, con tutti i suoi abitanti, alla Mensa arcivescovile di Conza, di cui Sant'Andrea divenne feudo.\nIl centro feudale ha seguito le vicende del territorio alternando la sua dipendenza ad antiche famiglie feudali alla Chiesa di Conza.\nFu feudo della Mensa arcivescovile di Conza, in seguito pass\u00f2 alla potente casata Gesualdo nel 1389, indi alla famiglia Sinerchia che la tenne con titolo di Conte sino al 1485 anno in cui ne fu spogliata a seguito della partecipazione alla Congiura dei baroni.\nIn seguito pass\u00f2 alla Regia Camera e poi nuovamente alla Mensa arcivescovile di cui ha seguito le vicende storiche e amministrative fino all'abolizione della feudalit\u00e0 nel 1806. Nel 1861, durante l'esplosione del brigantaggio, venne occupata dagli uomini di Carmine Crocco, famoso brigante della Basilicata.\nIl centro ha rivestito un ruolo religioso e culturale di rilievo nel circondario in quanto fu scelto in seguito come luogo di residenza dagli arcivescovi conzani, per le superiori condizioni di vita rispetto alla vicina Conza, i quali vi fecero edificare l'episcopio ed il seminario.\nEconomia.\nUn tempo era nota per la produzione di tessuti in lana, tra cui la ferlandina o felandina, piuttosto apprezzata nel regno di Napoli. Oltre all'agricoltura, in cui prevale la produzione dell'olio di oliva e dei cereali, \u00e8 presente un artigianato tradizionale basato sulla lavorazione artistica della pietra e del ferro.\nAmministrazione.\nAltre informazioni amministrative.\nIl territorio fa parte della Comunit\u00e0 montana Alta Irpinia e dell'Unione dei comuni Alto Ofanto."}
{"id": "30601", "revid": "20768", "url": "https://it.wikipedia.org/wiki?curid=30601", "title": "Sant'Angelo all'Esca", "text": "Sant'Angelo all'Esca \u00e8 un comune italiano di 782 abitanti della provincia di Avellino in Campania.\nSociet\u00e0.\nLingue e dialetti.\nAccanto alla lingua italiana, a Sant'Angelo all'Esca \u00e8 in uso una variet\u00e0 del dialetto irpino.\nAmministrazione.\nAltre informazioni amministrative.\nIl comune fa parte dell'Unione dei comuni Terre di Mezzo."}
{"id": "30603", "revid": "1833487", "url": "https://it.wikipedia.org/wiki?curid=30603", "title": "Santa Lucia di Serino", "text": "Santa Lucia di Serino \u00e8 un comune italiano di abitanti della provincia di Avellino in Campania.\nGeografia.\nConfina con i comuni di San Michele di Serino, Santo Stefano del Sole e Serino.\nMonumenti e luoghi di interesse.\nTra gli edifici religiosi: Chiesa dei Santi Apostoli Pietro e Paolo, in origine intitolata a Santa Lucia Vergine e Martire; Chiesa di San Rocco (in localit\u00e0 San Rocco); Cappella dell'Immacolata.\nSociet\u00e0.\nTradizioni e folclore.\nIl 13 dicembre si festeggia il patrono, Santa Lucia.\nLingue e dialetti.\nAccanto alla lingua italiana, nel territorio comunale di Santa Lucia di Serino \u00e8 in uso il dialetto irpino.\nAmministrazione.\nAltre informazioni amministrative.\nIl comune fa parte della Comunit\u00e0 montana Terminio Cervialto."}
{"id": "30604", "revid": "124837016", "url": "https://it.wikipedia.org/wiki?curid=30604", "title": "Santa Paolina", "text": "Santa Paolina \u00e8 un comune italiano di abitanti della provincia di Avellino in Campania. Fa parte della Comunit\u00e0 montana Partenio - Vallo di Lauro.\nStoria.\nL'agro circostante all'attuale centro abitato, risulta frequentato dall'uomo preistorico gi\u00e0 in et\u00e0 neolitica; e recenti scoperte rivelano la presenza di una civilt\u00e0 irpina pre-romana che durante il IX secolo a.C. viveva stabilmente nella valle posta ai piedi del Monte San Felice. Questo insediamento Irpino produceva ceramiche decorate e altri utensili di vario tipo. Si tratta dunque, di una popolazione che viveva in quell'area bagnata dai torrenti: Orsi, Sant'Egidio (di Santa Paolina), Marotta e Picoli. Il ritrovamento di alcuni frammenti relativi a un'antica fornace di grandi dimensioni evidenzia che, questo territorio fu sorgente di elaborate lavorazioni artigianali gi\u00e0 a partire dalla tarda et\u00e0 neolitica. Chiaramente, questi manufatti prodotti in tali fabbriche d'epoca pre-romana, probabilmente venivano scambiati o venduti lungo le antiche vie commerciali che, collegavano questa fabbrica arcaica alle antiche polis tipiche delle civilt\u00e0 Hirpine e Japigie site nelle vallate e lungo i fiumi dell'entroterra appenninico.\nIn epoca medievale si scopre la destinazione agricola del territorio del centro e delle sue contrade, attraverso un memoriale dell'abbazia longobarda di Santa Sofia, dell'anno 1041 dopo Cristo. In tale pergamena sofiana infatti, si fa riferimento al sito collinare, come una \"terra promessa\" posta alla fine di un cammino e, sita alla base di una selva, nei pressi di una sorgente; il tutto era alle dirette dipendenze dell'abbazia longobarda e individuabile mediante una chiesa intitolata in onore di \"San Felice\". Invece, attraverso una fonte dell'anno 1083, emerge dalle nebbie del passato, per la prima volta l'attuale toponimo di Santa Paolina. Per\u00f2, verso il 1270, il sito del paese viene riportato in un inventario dell'Abbazia di Santa Sofia, come \"Castrum vetus Sancte Pauline\", altre fonti accennano gi\u00e0 ad un \"Castrum Vetus et Timplani\", nei pressi di Tufo nell'anno 1239, e questo appellativo riferito al medesimo sito indicato nel memoriale sofiano del 1270 indicava il medesimo territorio di Santa Paolina col nome di una famiglia antica \"Templano\" che sembra essere originaria di Grottaminarda. Questo dato venne confermato anche, nel lungo elenco di paesi citati dal vescovo di Avellino \"Francesco\", quando venne interrogato dalla Curia napoletana in merito alla pestilenza dell'anno 1296.\nNella storia recente il territorio comunale era diviso in diverse contrade:\nLa Piazza, la corte del Brecciale e via Ferrere, la rocca della Petrarola, Piazza e via San Rocco \"Pino\", Capi Jorii, Giallonati, Marotta, \"Cierro\", San Bernardino, La Sala, Profiche, Casale Santa Lucia, Piana de' Sauri, Casale Castelmozzo, Paoloni, Piezzo, Picoli, la corte di Ponte Zeza (Manganelli), Taverna della Figura, Serra (Tufini), Gnerri e Viturano.\nSociet\u00e0.\nLingue e dialetti.\nAccanto alla lingua italiana, nel territorio comunale di Santa Paolina \u00e8 in uso una variet\u00e0 del dialetto irpino.\nEconomia.\nL'economia del paese si basava in passato, principalmente sull'agricoltura e l'artigianato, c'erano sul territorio fabbriche di ceramiche in zona (Crete). Era tipicamente femminile, la lavorazione del Tombolo che vedeva queste donne impegnate in tali lavori, perch\u00e9 il Tombolo era una risorsa tipica e, avvalorava l'intraprendenza delle donne dei ceti sociali pi\u00f9 poveri che, contribuivano in questo modo ad incrementare l'economia del loro nucleo familiare. Era attivo ma ad oggi poco attivo il commercio di cavalli e animali da soma. La produzione del vitigno Greco di Tufo e dell'Aglianico hanno origini che si perdono nelle nebbie del passato, la prima pergamena che riporta la coltivazione della vite risale all'anno 1168 e indica una localit\u00e0 posta tra Viturano e Montaperto, tuttavia le coltivazioni intensive risalgono agli anni '60 del XX secolo.."}
{"id": "30605", "revid": "249337", "url": "https://it.wikipedia.org/wiki?curid=30605", "title": "Santo Stefano del Sole", "text": "Santo Stefano del Sole \u00e8 un comune italiano di abitanti della provincia di Avellino in Campania.\nStoria.\nL'origine antichissima del nucleo urbano \u00e8 confermata dal rinvenimento di tracce di una frequentazione neolitica su localit\u00e0 Piano della guardia e Macchie, di un insediamento sannitico in localit\u00e0 Castelluccio e di una villa romana.\nAll'incremento demografico del paese sembra aver contribuito lo spopolamento del borgo di Castel Serpico, di origine pre-romana.\nInfatti, l'origine del primo agglomerato urbano stabile di Santo Stefano del Sole viene fatta risalire intorno all'anno 1000, quando i Serpiceti, una popolazione che viveva esclusivamente di pastorizia e agricoltura, si recavano quotidianamente a lavorare la terra nei territori di Castel Serpico, bagnati da corsi d'acqua come il torrente Futo ed il fiume Sabato. Quindi, dovendo poi ripercorrere parecchi chilometri a ritroso per rientrare a Serpico, ritennero pi\u00f9 opportuno costruire case pi\u00f9 vicine, sul sito attuale del Comune. Dal momento che stava effettivamente formandosi un insediamento urbano, anche il feudatario di Serpico decise di costruirvi il palazzo che ospitasse la sua corte, poco al di sotto dell'attuale chiesetta dell'Annunziata, insieme alla chiesa di Santa Maria delle Cristarelle (entrambi gli edifici sono stati distrutti).\nIl primo documento ufficiale attestante l'esistenza del Comune di Santo Stefano del Sole risale al 1045, essendo il nome di Santo Stefano del Sole presente in un diploma custodito nell'archivio della chiesa di Santa Sofia (Benevento). Di conseguenza, le prime notizie ufficiali relative alla sua esistenza risalgono all\u2019epoca della dominazione normanna (XI secolo), quando compare in alcune fonti documentarie come feudo della contea di Avellino. Sull'origine del nome non si hanno notizie certe, ma solo supposizioni (che ne spiegano la scelta in ragione della sua posizione geografica). Serpico venne, infine, disabitato nel 1469 a causa della pestilenza che colp\u00ec l'intera Europa, e i cittadini superstiti, in parte si stabilirono a valle, formando il nuovo centro di Sorbo Serpico, in parte a S. Stefano del Sole, incrementando il livello demografico del paese.\nDall'anno 1525 il paese di S. Stefano del Sole, che fino ad allora era stato sempre unito a quello di Sorbo Serpico, ne fu scisso e venne amministrato da un sindaco autonomo, sotto la giurisdizione del feudatario locale. Inglobato nei possedimenti dei Di Capua, appartenne in seguito alle famiglie Capece e Galeota, che lo tennero fino alla met\u00e0 del XVI secolo. Venduto ai Gesualdo da Giovanni Luigi Capece Galeota, pass\u00f2 ai Del Sangro nel 1771 e poi alla famiglia Zamaglia, che lo tenne fino al 1806, anno dell\u2019abolizione dei diritti feudali nell\u2019Italia meridionale. Dopo il 1525 non si ha notizie di eventi storici rilevanti, eccetto il grave dramma che lo colp\u00ec nel XVIII secolo con il brigante Lorenzo de Feo, detto Laurenziello. Il brigante nacque nel 1774. Assoldato nella banda del Marchese di Santa Lucia di Serino, viene ricordato per i delitti commessi nel territorio comunale il 3 agosto 1809, tra i quali quello del sindaco del paese (in totale si contarono pi\u00f9 di 30 vittime e diversi feriti). Venne catturato il 17 novembre 1811, processato e, il 6 maggio 1812, impiccato nell'odierna Piazza della Libert\u00e0 di Avellino (A.M.)\nMonumenti e luoghi d'interesse.\nChiesa madre.\n\u00c8 sita in Piazza del Sole. Il terreno su cui fu edificata apparteneva al marchese, che lo don\u00f2 al Comune. Esso fu spianato con un ingente lavoro ed il terreno di riporto dello scavo venne gettato davanti alla chiesa, formando cos\u00ec un terrapieno chiamato \"tarreno\" o \"multarreno o murtarreno\", che oggi, dotato di un alto muro di contenimento in pietra, costituisce il piano di calpestio della Piazza del Sole. In esso vennero piantati 4 tigli secolari (piantati in occasione delle vittoriose battaglie napoleoniche durante la campagna italiana), di cui oggi ne restano 3.\nLa costruzione della sola e grande navata della Chiesa madre avvenne tra il 1600 e il 1605. Nel pavimento, tre lastre di pietra chiudevano l\u2019accesso ad altrettanti sepolcri: il pi\u00f9 prossimo all'Altare maggiore era per i defunti appartenenti alla confraternita del S.S. Rosario, quello centrale per i poveri e quello pi\u00f9 prossimo all\u2019uscita per i defunti di morte violenta. La crociera, composta da due bracci laterali sormontati da una cupola, venne, invece, costruita circa un secolo dopo, tra il 1716 e il 1719. La crociera \u00e8 in stile barocco leggero con finte colonne corinzie.\nNel 1758 fu edificato il muro di contenimento a ridosso della chiesa madre e nel 1760 la chiesa fu dotata di un suo organo, in seguito sostituito. Intorno a quell'anno fu anche completata la cupola, esternamente formata da un muro circolare che poggia su 4 archi, nel quale si aprono 4 finestre a forma ovale. Internamente \u00e8 decorata con bellissime sculture in stucco eseguite da Gaetano Amoroso, uno scultore napoletano. Sui 4 pilastri troviamo i 4 evangelisti, ovvero (partendo dal crocifisso in ordine antiorario) San Matteo, San Marco, San Luca e San Giovanni. Gli angeli rappresentati simboleggiano la \"fede\" (a destra), la \"speranza\" (a sinistra). In epoca recente sono stati rimossi i preziosi e suggestivi altari laterali, posizionati sotto ogni tela o statua della navata, rendendola priva e spoglia di tali opere d'arte. Gli unici due altari sopravvissuti sono quelli posizionati nei due bracci della crociera: su quello destro fu collocata la statua di Santo Stefano e su quello sinistro quella di San Vito, dove sono custodite anche le sacre reliquie. La tradizione vuole che le due statue (a mezzo busto) siano state trasportate dall'antico Serpico da parte dei primi Santostefanesi.\nIl campanile, con base rettangolare e resto del corpo ottogonale, con 8 finestre ad arco e 2 campane, fu costruito in epoca successiva sulla sinistra della chiesa.\nLa Chiesa Madre ospita le spoglie di San Vito, il martire siciliano che sub\u00ec il martirio il 15 giugno 303. Egli viene festeggiato il 15 giugno e l'ultima domenica di Agosto, in quanto le sacre spoglie furono trasportate da Roma in S.Stefano del Sole l'ultima domenica di Agosto dell'anno 1814. (A.M.)\nLa chiesa del Santissimo Sacramento.\n\u00c8 adiacente alla Chiesa Madre e fu costruita nel 1836, a seguito del crollo dell'antichissima chiesa di Santa Maria delle Cristarelle, per ospitare la congrega che era stata fondata in essa. La cappella era formata da una sola navata che conteneva tele di gran pregio e valore, nonch\u00e9 statue a busto intero (tra cui il Cristo deposto) e un'abside semicircolare in cui erano incavate 8 nicchie che ospitavano altrettanti antichi mezzi-busti di vari santi. Da essa si pu\u00f2 scendere nella cripta della chiesa madre mediante una scala, coperta da una lastra di pietra. Recentemente la sua struttura \u00e8 stata pesantemente alterata con la creazione di tramezzi e la chiusura del caratteristico abside semicircolare (e muratura delle nicchie) per essere adibita allo svolgimento di varie attivit\u00e0 ricreative (A.M.).\nChiesa di San Giovanni Battista o Immacolata Concezione.\nLa fondazione della Cappella dell'Immacolata Concezione (detta anche di San Giovanni) risale all'anno 1590. Vi \u00e8 un unico altare, e un gigantesco affresco rappresentante la Vergine con il Bambino. La luce entra attraverso 3 finestre, 2 laterali e una centrale, situata sopra il portone d'ingresso. Nelle due nicchie, a destra e a sinistra dell'altare, vi sono, rispettivamente, la statua dell'Addolorata e del Sacro Cuore. In essa fu istituita la Confraternita del Nome di Ges\u00f9 e Immacolata Concessione. Alla destra della chiesa \u00e8 costruito l'Ente Morale San Vito Martire (A.M.).\nCappella dell'Annunziata.\nFu edificata nel 1698 a cura del marchese di S. Stefano in localit\u00e0 Piedicasale e ha una forma di parallelogramma e il soffitto a volta. Presenta 2 tribune laterali, usate dai marchesi per assistere alle funzioni religiose (era, in origine, una cappella privata). Era affrescata con pregevoli dipinti ora cancellati dall'incuria e dal tempo. Nella cappella sono presenti le statue dell'Annunziata e del Arcangelo Gabriele. Nel mezzo del pavimento di cotto si notano due botole in pietra, che permettono l\u2019accesso alla cripta sottostante (A.M.).\nChiesa dell'Angelo.\nCostruita sulla Collina dell'Angelo, \u00e8 la chiesa pi\u00f9 antica esistente a S. Stefano del Sole; ci\u00f2 \u00e8 attestato da una lapide situata a sinistra della chiesa, ove era scritto: \"D.O.M. DIE XXV IUNII MARIA ERROGUS XEONA EREXIT SANCTI ANGELI HOC SACELLUM MCXIX\", che tradotto in italiano significa: \"A Dio Ottimo Massimo, nel giorno 25\u00b0 di Giugno Maria Errogus eresse a Sant'Angelo (Michele) questo tempio nel 1119 (25 giugno 1119)\". Gli altari presenti nella chiesa furono rimossi, cos\u00ec come \u00e8 stata abbattuta la struttura adiacente, quest'ultima ad opera del reverendo Marcantonio de Feo, il quale sospett\u00f2 che fosse utilizzata quale luogo d'appuntamenti per fantomatiche sette sataniche. Ci\u00f2 nonostante, le rovine del luogo conferiscono al luogo un suggestivo aspetto di vetusta antichit\u00e0. Secondo alcuni, la chiesa si colloca sulla scia delle chiese e cappelle dedicate a San Michele Arcangelo che si snoda lungo l'Appennino centro-meridionale fino alla sua grotta sul Gargano, e sorte dopo la conversione dei Longobardi. Infatti, questo popolo germanico nutriva una particolare venerazione per l'Arcangelo Michele, nel quale ritrovava le virt\u00f9 guerriere un tempo adorate nel dio germanico Odino.\nLa struttura della chiesa \u00e8 costituita da un'unica navata; in essa sono presenti statue e quadri di San Michele Arcangelo, ed un quadro della Madonna di Montevergine.\nLa chiesa, in piena decadenza, \u00e8 stata restaurata nel 2000 ad opera dell'Associazione Devoti della Madonna di Lourdes, cui si deve anche la costruzione della Grotta della Madonna di Lourdes, che si colloca nel parco alle spalle della Chiesa. L'Associazione ogni anno, a maggio, organizza un raduno per gli ammalati, cui partecipano ONLUS provenienti da tutta la regione, che trovano conforto nella fede e nella solidariet\u00e0 umana (A.M.).\nPalazzo baronale.\nSituato nel mezzo del paese nel 1905 \u00e8 stato comprato e restaurato dal Comune per essere adibito a sede del municipio. \u00c8 composto da due piani. Il portone d'ingresso \u00e8 raggiungibile da una lunga scalinata centrale in pietra e in mattoni. Appartenne prima alla famiglia Lombardo, successivamente ai marchesi Gesualdo ed infine fu acquistato nel 1770 circa dal barone Sabino Zamagna, nobile di Dubrovnik.\nLo stemma comunale, concesso con Decreto del Presidente della Repubblica, \u00e8 costituito da uno sfondo rosso sul quale campeggia Santo Stefano, vestito di cotta e dalmatica bianche; il Santo \u00e8 fermo sul terzo di quattro gradini e volge la testa verso un pellegrino vestito di bianco che, posto sull\u2019ultimo gradino, impugna con la mano sinistra un bordone d\u2019oro; tra le due figure, su cui risplende un sole dorato, \u00e8 raffigurato un cane (A.M.).\nEdifici non pi\u00f9 esistenti.\nAnticamente a S. Stefano del Sole esistevano due monasteri, ora scomparsi (uno dedicato a S. Andrea Apostolo, e uno dedicato a San Pietro, in localit\u00e0 San Pietro ad Oglio), una chiesa, distrutta (Santa Maria delle Cristarelle), ed un'altra a Sozze (la chiesa di San Giuseppe, antistante a quella nuova, di cui si vedono perfettamente le rovine, ormai completamente coperta dai rovi che la sovrastano), sostituita da una moderna chiesa a base quadrangolare, con annessi campanile ed oratorio, costruiti in mattoni rossi (A.M.).\nSorgenti Urciuoli.\nDa Santo Stefano del Sole partono le sorgenti Urciuoli che arrivano fino a Napoli. Si presume che provengano dal lago invernale detto Dragone, sito in Volturara Irpina, le quali, attraverso una voragine, detta Bocca del Dragone, si infiltrano lentamente nel suolo. Nel 1808, le sorgenti furono vendute ai signori Urciuoli, che 70 anni dopo le rivendettero alla Societ\u00e0 dell\u2019Acquedotto di Napoli (A.M.).\nSociet\u00e0.\nEtnie e minoranze straniere.\nAl 31 dicembre 2009 nel territorio di Santo Stefano del Sole risultano residenti 92 cittadini stranieri.\nLingue e dialetti.\nAccanto alla lingua italiana, nel territorio comunale di Santo Stefano del Sole \u00e8 in uso il dialetto irpino.\nAmministrazione.\nAltre informazioni amministrative.\nIl comune fa parte della Comunit\u00e0 montana Terminio Cervialto."}
{"id": "30609", "revid": "1564499", "url": "https://it.wikipedia.org/wiki?curid=30609", "title": "Scampitella", "text": "Scampitella (\"Scampet\u00e9dde\" in dialetto irpino) \u00e8 un comune italiano di abitanti della provincia di Avellino in Campania.\nGeografia fisica.\nScampitella \u00e8 situata in Irpinia, nei pressi del confine regionale con la Puglia. Il comune sorge a 775 lungo lo spartiacque appenninico, a cavallo fra la valle dell'Ufita e il bacino del Calaggio.\nStoria.\n\u00c8 probabile che sulle colline circostanti Scampitella sorgesse la \"Trivici villa\" citata dal celebre poeta romano Quinto Orazio Flacco nelle sue Satire.\nRiportato nelle mappe moderne come \"La Sgambatella\", il centro fu per lunghi secoli una localit\u00e0 o frazione di Trevico, da cui si rese autonomo soltanto nel 1948.\nMonumenti e luoghi d'interesse.\nArchitetture religiose.\nChiesa di Santa Maria della Consolazione.\nSociet\u00e0.\nLingue e dialetti.\nAccanto alla lingua italiana, a Scampitella si parla una variet\u00e0 del dialetto irpino.\nReligione.\nIl comune appartiene alla diocesi di Ariano Irpino-Lacedonia.\nInfrastrutture e trasporti.\nAttraversata dall'ex strada statale 91 bis Irpina, Scampitella \u00e8 servita dal casello autostradale di Vallata (distante circa 3\u00a0km) dell'A16 Napoli-Canosa.\nAmministrazione.\nAltre informazioni amministrative.\nIl comune, istituito ufficialmente il 28 aprile 1948, fa parte della Comunit\u00e0 montana dell'Ufita.\nSport.\nCalcio.\nLa principale squadra di calcio \u00e8 l\"'U.S. Scampitella 1981\" che milita nel girone D campano di 1\u00aa Categoria. \u00c8 nata nel 1981.\nL'altra squadra di calcio della citt\u00e0 \u00e8 \"Scampitella B. Calcio\" che milita nel girone F avellinese di 3\u00aa Categoria."}
{"id": "30612", "revid": "367445", "url": "https://it.wikipedia.org/wiki?curid=30612", "title": "Acquaviva Collecroce", "text": "Acquaviva Collecroce (\"\u017divavoda Kru\u010d\" in croato molisano) \u00e8 un comune italiano di abitanti della provincia di Campobasso in Molise. Collocato tra i fiumi Biferno e Trigno in una zona collinare, appartiene alla Comunit\u00e0 Montana Monte Mauro.\n\u00c8 uno dei tre comuni molisani di origine croata (il nome in croato \u00e8 \"Kru\u010d\"). La presenza di popolazioni slave \u00e8 testimoniata dal XVI secolo. Esse sono giunte in Italia contemporaneamente agli Albanesi, tra la fine del XV secolo e gli inizi del XVI secolo, provenienti forse dalla valle della Narenta, nell'attuale Bosnia ed Erzegovina e Croazia. La lingua, il croato molisano, \u00e8 \"\u0161tokava-ikava\", ed \u00e8 tuttora parlata insieme all'italiano.\nStoria.\nTestimonianze del primitivo borgo si hanno dal XIII secolo, composto da due casali di \"Acquaviva\" e \"Collecroce\". Nel XVI secolo le popolazioni croate diedero nuovamente vitalit\u00e0 al borgo, il cui centro di Collecroce era stato abbandonato. Il centro fu noto col nome di \"Sant'Angelo in Palazzo\". Il governo appartenne all'Ordine di Malta fino al 1785. Nel 1809 il territorio fu assoggettato al Contado di Salerno, e poi nel Distretto di Larino. La chiesa parrocchiale di Santa Maria Ester appartenne alla diocesi di Guardialfiera, successivamente soppressa e aggregata a Termoli. Dopo aver raggiunto nel 1911 oltre abitanti, Acquaviva ha iniziato a vedere un lento spopolamento del borgo per l'emigrazione. Dal 1949 fa parte della provincia di Campobasso.\nSimboli.\nLo stemma del Comune di Acquaviva Collecroce \u00e8 stato riconosciuto con decreto del capo del governo del 9 aprile 1931.\nMonumenti e luoghi d'interesse.\nChiesa di Santa Maria Ester.\nLa chiesa \u00e8 la sola nel paese, rifondata nel 1715 sulla vecchia struttura. La nuova costruzione barocca ha fatto sorgere molte leggende, soprattutto per quanto riguarda le iscrizioni latine rimaste nel succorpo. La chiesa ha due facciate con il portale riccamente decorato, mentre la parte retrostante in piazza non ha entrate. Il simbolo del portale inoltre ha destato dubbi perch\u00e9 riproduce quello dei Cavalieri di Malta, che avrebbero avuto in possesso il paese in et\u00e0 medievale. L'interno si presenta a tre navate: la navata centrale presenta al centro il maestoso e predominante altare maggiore, di stile barocco del 1780 tutto in marmo con tre gradini, con i simboli del giglio della purezza e della palma del martirio. Una ricca e graziosa nicchia per l'esposizione del SS. Sacramento sormonta il tabernacolo mentre ai lati due angeli in movimento sorreggono, tramite una cornucopia, i candelabri in ottone dorato. Sempre in ottone dorato sui gradini dell'altare sono posti 18 candelabri che vengono accesi nelle festivit\u00e0. Nella sommit\u00e0 vi \u00e8 posto l'artistico Crocifisso in cartapesta che viene disceso ed esposto alla venerazione dei fedeli solo il Venerd\u00ec santo. In basso vi \u00e8 il paliotto in cui \u00e8 raffigurato un angelo che raccoglie il Sangue che sgorga dal costato del Cristo Risorto. Dietro l'altare Maggiore vi \u00e8 l'antico coro tutto in legno che veniva usato per la recita dell'Ufficio da parte dei canonici. La navata di destra presenta nel fondo l'Altare in marmo del 1795 sormontato da una nicchia decorata in cui \u00e8 custodita la statua dell'Arcangelo Michele. L'altare \u00e8 dotato di 6 candelabri in ottone dorato che vengono accesi nelle solennit\u00e0 e una croce sempre in ottone; nella sommit\u00e0, in un grande medaglione, vi \u00e8 la scritta latina \"QUIS UT DEUS\". La navata di sinistra presenta nel fondo l'Altare in marmo del 1788 sormontato da una nicchia decorata in cui \u00e8 custodita la statua dell'Immacolata Concezione. L'altare \u00e8 dotato di sei candelabri in ottone dorato che vengono accesi nelle solennit\u00e0, una croce sempre in ottone, un tabernacolo con porticina in argento usato per l'Altare della Reposizione nel Gioved\u00ec Santo; nella sommit\u00e0, in un grande medaglione, vi \u00e8 la scritta latina \"POPULARIS DEVOTIO EREXIT A.D. 1788\".\nAll'interno della chiesa vi si possono ammirare numerose opere d'arte:\nNumerose sono le Reliquie presenti in questa chiesa gi\u00e0 dalla seconda met\u00e0 del settecento:\nLa chiesa era dotata di un antico campanile con quattro archi, orologio sul lato della Piazza e 5 campane di cui 3 a distesa e 2 a martello. Negli anni '60 l'antico campanile tutto in pietra venne abbattuto perch\u00e9 pericolante e vi si costru\u00ec un altro in cemento armato non adatto alla struttura antica della Chiesa che venne sostituito nel 2013 da un ulteriore campanile costruito con i metodi moderni e antisismico sulle sembianze dell'antico campanile tutto in pietra. L'attuale campanile \u00e8 dotato di 5 campane a distesa pi\u00f9 3 campane a martello e 4 quadranti dell'orologio posti su ciascun lato.\nRiguardo alle leggende si fa riferimento a un medievale quadrato del Sator, rinvenuto nella chiesa, forse riportato in borgo nel Medioevo dal vecchio monastero di Sant'Angelo oggi distrutto.\nLe fontane.\nLa presenza di abbondante acqua ebbe evidentemente a determinare sia la scelta del sito per l'insediamento sia il nome del paese, Acquaviva, cui successivamente fu aggiunto Collecroce oltre che per motivi storici, anche per distinguere il comune da altri esistenti in Italia con lo stesso nome o anche per il maestoso Calvario con tre Croci posto, da sempre, alle sommit\u00e0 del paese e quindi su di un colle. Nell'intero territorio del paese si trovano diverse Fontane. Nel lato ovest: nella parte bassa del Colle, la \"Marmarica\" e il \"Pisciariello\" \"(Pi\u0161araj)\"', nella parte mediana la \"Fontana Vecchia\" (\"Funda Stara\") e la \"Fontana Nuova\" (\"Funda Nova\") (1898) e, pi\u00f9 a monte, La \"Fontanella\" (\"Fundica\"). Nel lato est: l\"Okvavit\" (l'Acquavite) nella parte bassa, le \"Trocche\" (\"Kortij\") (1870) nella parte mediana e pi\u00f9 a monte la recente \"Kurtina\" al posto del precedente \"Kanali\u010d.\" Vi sono altre 5 fontane sparse nella zona che prendono il nome dal soprannome dato ai proprietari terrieri con cui confinano. Alcune delle fontane sopra citate erano usate anticamente per fare il bucato e per potervi attingere acqua per uso domestico con le cosiddette Tine di rame. Nell'andare alla fontana, la Tina veniva portata a braccio e nel tornare, carica d'acqua, veniva portata sulla testa mediante uno strofinaccio fatto a spirale chiamato Spara. L'acqua era prelevata in genere dalle ragazze costrette a fare anche ore di fila per attendere il proprio turno e tale servizio veniva svolto con molto entusiasmo perch\u00e9 permetteva loro di incontrare per strada qualche bel ragazzo e farsi quindi corteggiare. Negli anni '70 \u00e8 stata costruita, nei pressi della zona chiamata \"Piazzetta\", una grande fontana zampillante, con tre vasche di diverse dimensioni e sopra un piccolo monumento in pietra consistente in un uomo di bassa statura che regge in mano un fiasco. Al lato di questa grande struttura vi \u00e8 il \"Fontanino\", con zampillo sempre attivo che permette al passante di dissetarsi di un'acqua molto fresca ricavata dall'acquedotto locale.\nEconomia.\nAgricoltura.\nL'economia \u00e8 del tutto agricola, basata in prevalenza sulla coltivazione del grano duro e del girasole; notevole per\u00f2 \u00e8 la tendenza a convertire le colture verso l'olivo e la vite. I metodi di lavorazione sono radicalmente migliorati, rispetto agli anni passati, con l'impiego generalizzato di mezzi meccanici e le cui colture sono in corso di riconversione da seminative in altri tipi, quali vigneti e oliveti pi\u00f9 confacenti alla frammentata propriet\u00e0 terriera.\nArtigianato.\nTra le attivit\u00e0 pi\u00f9 tradizionali vi sono quelle artigianali, che pur non essendo diffuse come nel passato non sono del tutto scomparse, e si distinguono per l'arte della tessitura a mano finalizzata alla realizzazione di coperte e di panni grezzi. Le donne si dilettano nella realizzazione di tovaglie, coperte, centri e centrini a uncinetto e intaglio. \u00c8 invece scomparso del tutto l'uso del tombolo praticato fino a pochi anni fa.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30614", "revid": "399", "url": "https://it.wikipedia.org/wiki?curid=30614", "title": "Bojano", "text": "Bojano \u00e8 un comune italiano di abitanti della provincia di Campobasso in Molise.\nFa parte dell'Unione dei comuni delle Sorgenti del Biferno insieme a Spinete, San Massimo, Campochiaro, Colle d'Anchise, Guardiaregia e San Polo Matese.\nImportante citt\u00e0 dei Sanniti, capitale del territorio dei Pentri, fu conquistata dai Romani nel III secolo a.C. a seguito della battaglia di Boviano. Colonia poi municipio romano, nel 500 era gi\u00e0 diocesi cristiana. Facente parte del Ducato di Benevento, nel periodo longobardo, fu sede di un gastaldato, e nel secolo XI divenne capoluogo della contea normanna dei de Moulins, infine Comitatus Molisii Contado di Molise. Divenuta feudo quotato entr\u00f2 in possesso di varie famiglie nobiliari, come i Pandone, i Carafa e i de Lannoy. Conobbe un certo declino a seguito del terremoto del 1805 e visse duramente la seconda guerra mondiale.\nGeografia fisica.\nSorge ai piedi del Monte La Gallinola (1.923 m), seconda cima del Matese, massiccio che segna il confine tra la Campania e il Molise, a poca distanza dalla cima del Monte Miletto (2.050 m). Dista 25\u00a0km dal capoluogo di regione Campobasso e 28 da Isernia. Termoli, sul mare Adriatico, si trova a 85 chilometri, mentre l'Autostrada del Sole (San Vittore) ne dista circa 70.\nL'abitato principale si trova a circa 480 metri sul livello del mare, al centro della piana omonima, dominato dalle altura di Civita (850 m) e del Monte Crocella (1.040 m). Numerose sono le frazioni per cui la popolazione di circa 8 000 abitanti risulta solo parzialmente concentrata nell'abitato principale, il quale raggiunge le 6 000 unit\u00e0. Tra le frazioni segnalate tre hanno dimensione notevole: Monteverde, centro prevalentemente agricolo, costruito dagli abitanti di Bojano a seguito del terremoto del Molise del 1805 che rase al suolo la citt\u00e0 (la chiesa parrocchiale \u00e8 dedicata a Sant'Emidio, protettore dai terremoti; nei pressi anche il monastero di Santa Maria di Monteverde) nella piana in posizione pi\u00f9 discosta dalle pendici del Matese, a nord di Bojano; Civita Superiore (gi\u00e0 Rocca Bojano e Civita di Bojano), borgo normanno che si trova in montagna in posizione dominante rispetto all'abitato cittadino; Castellone, borgata anch'essa prevalentemente agricola a circa 4\u00a0km in direzione ovest rispetto a Bojano.\nIl territorio comunale \u00e8 ricchissimo di sorgenti, fra cui vanno segnalate in localit\u00e0 Pietre Cadute quelle del fiume Biferno, il pi\u00f9 lungo tra quelli con corso interamente in Molise, e di alcuni suoi affluenti, tra cui la Callora (torrente, con sorgenti in alta montagna) e il Calderari (sorgente in localit\u00e0 Santa Maria dei Rivoli) che attraversa per un lungo tratto l'abitato prima di congiungersi appena al di fuori di esso con il Biferno. In localit\u00e0 Alifana sono presenti piccoli laghi artificiali per la pesca sportiva.\nIl territorio propriamente montuoso \u00e8 coperto di vasti boschi, prevalentemente di castagno, faggio, quercia, cerro.\nStoria.\nOrigini e la fondazione dei Sanniti (I millennio a.C.).\nIl Matese \u00e8 una delle zone europee di prima popolazione umana, come testimoniano gli importanti rinvenimenti paleolitici di Isernia. In epoca storica la prima popolazione stanziata nel Sannio di cui si abbia notizia certa \u00e8 quella degli Opici (o Osci), di stirpe indoeuropea. Successivamente, intorno al VII secolo a.C., queste popolazioni vennero travolte dalle migrazioni di genti di stirpe italica con cui si fusero. La migrazione in questione, che dette origine al popolo sannita trova posto in diverse fonti dell'antichit\u00e0, in particolare nell'opera del geografo greco Strabone.\nStrabone: colonizzazione dei Sanniti del Molise e teatro di Pietrabbondante.\nQuesti narra come, a seguito di una guerra tra Umbri e Sabini (genti di stirpe italica, strettamente apparentate per stirpe e lingua) questi ultimi, risultati vincitori, promulgarono un \"Ver Sacrum\" (Primavera Sacra) in onore del dio Mamerte (corrispondente al Mars latino e l'Ares greco). Nella primavera successiva i frutti della terra e gli animali nativi furono offerti al dio, mentre i fanciulli vennero inviati, una volta cresciuti, a colonizzare nuove terre guidati dall'animale sacro al dio a cui erano stati consacrati, il bue; capo della spedizione era Como (o Comino) Castronio. Strabone racconta che l'animale si ferm\u00f2 ai piedi di un colle chiamato \"Samnium\" e da l\u00ec il popolo prese nome. Altre versioni fanno risalire la fondazione di Bojano a quell'evento, facendo fermare l'animale alle fonti del Biferno per dissetarsi. L\u00ec sarebbe stata fondata la citt\u00e0 di Bovaianum (il nome osco della citt\u00e0 \u00e8 noto da iscrizioni recuperate nel santuario sannita di Pietrabbondante) il cui nome chiaramente rimanda al bove. Il punto di partenza della migrazione \u00e8 il laghetto di Cutilia, nel territorio di Rieti, ritenuto nell'antichit\u00e0 l'ombelico d'Italia. Da notare come in lingua osca tanto il Sannio quanto la Sabina, per sottolinearne lo stretto legame, sono indicati come \"Safinim\". La distinzione del tradurre distintamente i due termini risale alla lingua latina.\nLeggenda di fondazione.\nLa leggenda viene ritenuta molto attendibile, perch\u00e9 l'usanza storica del Ver Sacrum \u00e8 documentata in tutte le trib\u00f9 italiche da riscontri storici, archeologici, linguistici e genetici.\nAltra leggenda, questa volta assolutamente non attendibile, \u00e8 quella che vede i Sanniti discendenti degli spartiati. Questa leggenda fu creata dai greci di Taranto (colonia di Sparta) per adulare il potente vicino in ottica anti-latina, come contraltare alla leggenda che vede Roma fondata dai troiani. Dell'insediamento di epoca sannita non si conoscono molti dati, l'abitato si sviluppava tra l'area di Civita Superiore posta a 756 metri e la parte pianeggiante, dove sorse il nucleo centrale romano. La porzione pi\u00f9 elevata doveva costituire l'arx, anche se la costruzione successiva del Castello Pandone ne ha cancellato le tracce, in quest'area comunque \u00e8 emerso molto materiale che documenterebbe il circuito murario in opera poligonale dei Sanniti.\nAltra parte fortificata doveva essere il monte Crocella a difesa dell'insediamento che vi sorgeva, a 1040 metri, di cui si conserva una piccola cinta difensiva a pianta poligonale, con perimetro di 110 metri, e uno di 900 metri, dove \u00e8 stato rinvenuto materiale riferibile al III-II sec. a.C., pi\u00f9 una cisterna.\nEpoca del IV secolo a.C. e sviluppo di Bovianum.\nNel IV secolo a.C. il Sannio era organizzato come una federazione di cinque trib\u00f9 (Pentri, Caudini, Irpini, Carricini e Frentani). La trib\u00f9 egemone fu quella dei Pentri, che popolavano la zona compresa tra il Matese e le Mainarde e la cui capitale fu dapprima Aquilonia, citt\u00e0 di cui ancora oggi non \u00e8 certa l'ubicazione, poi Bojano. La Lega Sannitica si trov\u00f2 presto a cozzare contro l'espansionismo romano verso i Campani, trib\u00f9 italica che condivideva con i Sanniti origine, razza e lingua (la conquista della Campania da parte dei Sanniti avvenne tra il VI e il V secolo a.C.).\nEpoca romana e le guerre sannitiche.\nDa qui scaturirono le tre guerre sannitiche. La prima in realt\u00e0 si sospetta che si sia limitata a una serie di scaramucce di poco conto. Nel 354 a.C. i due popoli avevano negoziato un trattato che vedeva nel basso corso del fiume Liri il confine tra le zone di influenza dell'una e l'altra parte. Entrambi i popoli aggredirono le popolazioni che li separavano dal raggiungere questo confine ma senza superare il confine stabilito, fin quando i Romani contravvennero all'accordo inviando truppe a Capua per contrastare la conquista sannita della Campania e scatenando la guerra, che dur\u00f2 poco e si concluse con la cacciata dei Romani nelle loro zone di influenza e in un nuovo trattato, tanto che nella guerra latina fu proprio grazie ai Sanniti che i Romani ebbero la meglio sugli Arunci.\nRuolo di Bovianum nella guerra secondo Tito Livio.\nTito Livio descrive la \"Bovianum\", nome latino di Bojano, di quel periodo come di gran lunga la pi\u00f9 forte tra le citt\u00e0 del Sannio per uomini e mezzi. Avrebbe avuto, secondo Appiano, tre cittadelle fortificate a guardia dell'abitato. In effetti di due di queste sono state rinvenute testimonianze archeologiche sul Monte Crocella e a Civita.\nRoma disattese nuovamente il trattato nel 328 a.C. fondando una colonia, Fregellae, sulla sponda sinistra del Liri e trattando alleanze con Napoli e Taranto, scatenando la seconda Guerra Sannitica. Dopo qualche anno di scaramucce non decisive il senato Romano decise di sfidare i Sanniti in una battaglia decisiva, inviando i due eserciti consolari in territorio nemico per penetrare in terra pentra. Il meddix tuticus (la pi\u00f9 alta magistratura italica) sannita Gavio Ponzio, , tuttavia sbaragli\u00f2 con abile manovra l'esercito avversario alle Forche Caudine. Contrariamente a quanto consigliava Erennio Ponzio, padre di Gavio e , per\u00f2 l'esercito non fu massacrato, ma fu concesso ai soldati di tornare in patria dopo aver subito l'umiliazione del giogo. Ne risultarono un trattato di pace molto favorevole ai Sanniti che prevedeva cinque anni di pace. Durante questo periodo per\u00f2 i Romani fecero tesoro dalla sconfitta e proprie le tecniche belliche dei Sanniti, . Nel 316 a.C. i Romani stabilirono alleanze con gli Apuli e riaprirono le ostilit\u00e0 su un fronte molto ampio. Se prevalsero in Apulia e nella valle del Liri, in Campania dovettero soccombe ai Sanniti guidati da Gavio Ponzio, che punt\u00f2 su Roma, che dovette dichiarare la dittatura. Solo l'arrivo di armate spartane nella Magna Graecia nel 313 a.C. imped\u00ec l'avanzata, salvando Roma e consentendo ai Latini di riguadagnare il controllo del basso Lazio. Le successive disfatte romane convinsero gli Etruschi a scendere in armi contro di loro, aprendo un altro fronte, che per\u00f2 i Romani chiusero vittoriosi gi\u00e0 nel 310 a.C.\nBattaglia del Liri.\nRiorganizzatisi, i Sanniti assegnarono il comando delle operazioni belliche nella valle del Liri a Stazio Gellio, che riusc\u00ec ad avere pi\u00f9 volte ragione dei Romani arrivando fino a Frosinone e Anagni. Dopo alcune scaramucce fu per\u00f2 bloccato e rientr\u00f2 con il grosso dell'esercito a Bojano. La controffensiva romana si mosse su due direzioni: cercarono di penetrare nel Sannio dal Matese (battaglia in cui mor\u00ec Stazio Gellio come il console romano) e da Isernia. Livio riporta che in questa occasione Bojano fu presa d'assedio e saccheggiata, ma la notizia non \u00e8 creduta degna di fondamento dagli storici. La minaccia congiunta degli eserciti romani e dell'ennesimo esercito mercenario proveniente da Sparta, costrinse alla fine Bojano ad accettare nel 304 a.C. una pace che vedeva i Sanniti rinunciare all'influenza sulla valle del Liri e la Campania.\nLa battaglia di Sentino e il trattato di alleanza con Roma.\nLa situazione ormai era volta a favore dei Romani, che riuscirono a stabilire trattati con i Marsi, i Lucani, i Marrucini, i Peligni, i Frentani: tutte popolazioni italiche, quindi affini per sangue e lingua ai Sanniti, che passarono per\u00f2 nel fronte latino. I Sanniti invece instaurarono rapporti amichevoli con i Celti e gli Etruschi, da cui per\u00f2 erano separati da ampie zone d'influenza romana.\nNel 298 a.C. il console Lucio Cornelio Scipione Barbato attacc\u00f2 i territori meridionali del Sannio, espugnando probabilmente anche Bovianum. Un altro console, Gneo Fulvio Massimo, attacc\u00f2 i territori settentrionali del Sannio, cercando di chiudere il corridoio di contatti con le popolazioni del Nord. Impedirono la transumanza e distrussero i raccolti. I Sanniti allora scesero in guerra al fianco dell'alleato celtico, riuscirono ad aggirare il blocco romano e l'esercito di Gellio Egnazio si ricongiunse a quello gallo nei pressi di Perugia nel 296 a.C. Si unirono all'alleanza anche Umbri, Marsi ed Etruschi. I primi successi arrisero ai celti, ma non furono sfruttati a dovere e l'esito della guerra si decise a Sentinum dove l'esercito romano riusc\u00ec alla fine a ribaltare le sorti di una guerra che sembrava persa per il mancato accorrere delle schiere marsicane ed etrusche, forse per cattivo coordinamento. La battaglia fu conosciuta come Battaglia delle Nazioni e fu la pi\u00f9 sanguinosa in suolo italiano dell'et\u00e0 antica. Persa quella la guerra era decisa: Bojano cadde nel 293 a.C. subito dopo Aquilonia e perse definitivamente la sua guerra con Roma per l'egemonia in Italia.\nNel 290 a.C. un nuovo trattato di pace fu firmato. Il Sannio dovette subire gravi perdite, il controllo di Bojano si esercitava ormai solo sul territorio pentro ed era regolato da \"pacta\" che lasciavano il Sannio alleato di Roma con obblighi che non prevedevano alcun ritorno: doveva fornire le truppe con cui i Romani costruirono il loro \"imperium\", usandole come carne da macello, ma senza alcun ritorno perch\u00e9 la condizione di \"socii\" non prevedeva la cittadinanza e quindi alcun diritto: il Sannio non era pi\u00f9 di fatto indipendente.\nRottura dell'alleanza e la Guerra Sociale.\nLa situazione degli alleati italici resse fino alle guerre sociali, in cui i \"socii\" italici si ribellarono alla tirannia romana per chiedere, in cambio di quell'indipendenza fittizia di cui godevano, la cittadinanza. La prima capitale italiana fu la peligna Corfinium e, alla sua capitolazione, furono brevemente capitali (93 a.C.) Bojano e Isernia. Il primo ad assumere il titolo di imperatore (\"embradur\", in osco) in Italia fu il comandante della Lega Italica, l'allora meddix touticous del Sannio, il bojanese Papio Mutilo. Il \"bos-taurus\" sannita divenne l'emblema dell'alleanza e fu contrapposto come simbolo etnico, insieme all'effigie del fondatore Como Castronio, alla lupa romana nell'iconografia italica riscontrabile nel conio italico.\nGiunti a un passo dalla capitolazione di Roma, l'unit\u00e0 italica si spezz\u00f2 per il tradimento di alcune componenti dell'alleanza in cambio della cittadinanza che poi fu estesa a tutta la penisola. L'unica componente a cui non fu offerta fu quella che costituiva la spina dorsale della Lega, il Sannio. Roma volle infatti regolare una volta per tutte la questione del fiero alleato interno e fece ricadere tutto il peso della guerra solo sui Pentri. A differenza degli altri \"socii\", prima di vedersi riconosciuta la cittadinanza dovettero subire la devastazione e il genocidio sistematico dell'intera popolazione autoctona. Con questo atto si concluse la storia sannita e incominci\u00f2 la latinizzazione del Sannio. La lingua osca, che nei suoi vari dialetti era stata per cinque secoli quella di gran lunga maggioritaria in Italia, lasci\u00f2 il posto al latino e venne confinata per ancora pochi secoli a essere un dialetto di qualche isolata comunit\u00e0 che era scampata al genocidio sillano.\nBoviano come Bovianum Vetus e decadenza dell'impero romano.\nLe citt\u00e0, costruite in posizione difendibile sulle alture, furono rase al suolo e ricostruite come colonie latine in pianura. A Bojano due furono le colonie latine: \"Bovianum Vetus\", formata nel 43-41 a.C. (quando gi\u00e0 aveva statuto municipale) da Ottaviano in base alla Legge Giulia; successivamente, nel 73-75 d.C. fu fondata un'altra colonia da Vespasiano con donazioni di terre ai veterani dell'XI legione; fu chiamata Bovianum Undecimanurum per questo motivo e per distinguerla dalla colonia precedente. Il fatto che Plinio il Vecchio nomini queste due Bovianum tra le colonie sannitiche ha portato Theodor Mommsen a formulare l'ipotesi (e l'autorit\u00e0 dello storico tedesco mont\u00f2 l'equivoco) che potessero esistere due Bojano, una delle due rintracciabile nel santuario sannitico di Pietrabbondante, dove un'iscrizione osca mal interpretata dallo storico cre\u00f2 l'errato convincimento. Allo stato attuale delle conoscenze storiche e archeologiche l'ipotesi \u00e8 da escludere.\nMedioevo.\nCon l'avvento del Cristianesimo Bovianum divenne sede di diocesi e note su suoi vescovi sono attestate fin dall'inizio dell'Era Cristiana.\nBovianum segu\u00ec le sorti dell'impero di Roma e fu travolta dalla rovina causata dalle guerre gotico-bizantine nell'Italia Centro Meridionale del V e VI secolo. Una certa rinascita si ebbe dal VII secolo, quando le terre bojanesi, allora sotto l'influenza longobarda ma praticamente disabitate a causa della devastazione bellica, vennero concesse dal re Grimoaldo ai Bulgari di Alzeco (670). Bojano divenne allora sede di un guastaldato col nome di \"Hovianum\" posto sotto la diretta giurisdizione del Ducato di Benevento e ricominci\u00f2 a esercitare una certa influenza sulle zone limitrofe. Tra l'VIII e la met\u00e0 del IX secolo per\u00f2 un nuovo periodo buio fu caratterizzato dalle frequenti incursioni di Saraceni (la cui presenza \u00e8 documentata anche durante la campagna che port\u00f2 alla distruzione del monastero di San Vincenzo al Volturno) e due terremoti che distrussero l'area Matesina nell'847 e 853. Bojano nel VI secolo vide nascere anche la diocesi, con la diffusione del cristianesimo, ma notizie certe sulla cattedrale di San Bartolomeo si avranno solo dal 1073.\nDinastia De Molisio - Contea di Boiano.\nA met\u00e0 dell'XI secolo anche Bojano fu oggetto della conquista normanna dell'Italia meridionale da parte degli Altavilla e ne divenne feudatario un compagno d'armi di Roberto il Guiscardo, Rodolfo di Moulins, che italianizz\u00f2 il proprio nome in Rodolfo de Molisio che ebbe due figli: un maschio e una femmina. La figlia del conte Rodolfo di Moulins, Aldruda de Moulins, va in sposa a Sarlo II . A Rodolfo de Moulins si deve l'edificazione (o riedificazione) dell'attuale cattedrale di Bojano e la fondazione della contea. Fu in questo contesto che Bojano diede origine al nome della regione Molise. La sua stirpe infatti allarg\u00f2 i confini della contea fino a raggiungere quelli grossomodo dell'attuale regione Molise e divenendo la pi\u00f9 grossa contea del regno normanno in Italia, tanto da confinare a nord con il ducato di Spoleto e a sud con la Capitanata; proprio perch\u00e9 la contea in virt\u00f9 del cognome \"Moulins\" incominci\u00f2 a chiamarsi \"Molise\", i conti si chiamarono cos\u00ec sino alla loro estinzione.\nIl titolo di conti di Bojano fu sostituito da quello di conti di Molise dal nome della dinastia. Il nome rimase anche quando la dinastia si estinse.\nNel 1266 ne diveniva titolare Amerigo de Sus. I Capuano vi giungevano nel XIV secolo. Vi si alternavano quindi i Pandone, i D'Artus e nuovamente i Pandone. Nel XVII secolo il centro rientrava nei possessi dei Carafa. Ultimi titolari ne sarebbero stati i Filomarino.\nEpoca moderna.\nAi De Molesio si deve il castello di Civita, da cui governarono la contea, e parte delle fortificazioni (in parte erano preesistenti) del borgo medioevale. Dopo la centralizzazione voluta da Federico II di Svevia, che eredit\u00f2 dalla madre Costanza d'Altavilla il regno Normanno, il ruolo dei feudatari locali decadde e Bojano segu\u00ec la storia del Regno attraverso le dominazioni successive degli Svevi, Angioini, Aragonesi, Borbone, napoleonici, ancora Borbone, Piemontesi fino a quella della dittatura fascista.\nCivita Superiore e la famiglia Pandone.\nNel 1457 Bojano risulta insieme al contado e alle terre di Venafro sotto il potere della famiglia napoletana Pandone, precisamente sotto il conte Scipione, che rifortific\u00f2 il castello di Civita Superiore. Questo castello esisteva sin dal XII secolo, usato come luogo di guardia dei Normanni, nel 1221 fu teatro si scontri tra i Conti di Molise e Federico II di Svevia, che aveva avviato la politica di smantellamento delle piccole baronie e contee normanne, per accentrarle nell'impero. Il conte Tommaso di Celano lasci\u00f2 la moglie Giuditta, figlia di Ruggero di Bojano, in difesa della rocca, e si rec\u00f2 a Roccamandolfi, ma Federico II fece attaccare la rocca di Civita, prendendola. Tommaso marci\u00f2 verso Bojano, riprendendosi la moglie, ma venne raggiunto a Roccamandolfi da Tommaso d'Aquino, conte di Acerra e alleato di Federico, che assedi\u00f2 l'altro castello, sicch\u00e9 Tommaso giunse alla resa nel 1223, affidando la sua contea di Celano a Federico, tranne per\u00f2 Rocca di Bojano, ritenuta strategica per la difesa del territorio.\nCivita Superiore fu occupata poi dagli Angi\u00f2 e ricostruita per volere del cadetto Roczolino de Mandroles, poi pass\u00f2 ai Pandone, che tennero il castello per 80 anni circa, dal 1489 al 1519 Silvio Pandone destin\u00f2 la rocca a residenza estiva, pian piano fuori dal castello si era sviluppato un villaggio, ancora oggi esistente, Civita Superiore, dotato di mura, case e due chiese. Dopo l'abbandono dei Pandone, il castello fu propriet\u00e0 di altri feudatari, e venne gravemente danneggiato dal terremoto del 1805, cadendo nel degrado e nell'abbandono, sicch\u00e9 oggi ne restano ruderi.\nIl terremoto del 1805 e fatti del primo '800.\nIl sisma si verific\u00f2 sui monti del Matese la notte del 26 luglio 1805, detto per questo anche \"terremoto di Sant'Agata\", proprio nei pressi del centro abitato. La devastazione fu grande, dato che la magnitudo in scala Richter fu valutata del grado 6.7. Crollarono case, le principali chiese di Bojano (duomo, Sant'Erasmo, santa Maria del Giardino, sant'Egidio), con gravi danni alla Cattedrale di San Bartolomeo; le mura che cingevano ancora la cittadina vennero rase al suolo. L'abitato medievale di Civita Superiore perse le mura, distrutte o riutilizzate per la costruzione delle nuove case, e anche il vecchio castello sub\u00ec un ulteriore smacco. La ricostruzione dei principali monumenti avvenne in stile neoclassico, e la Cattedrale specialmente perse l'antico stile medievale.\nNel 1799 Bojano si era distinta per le insurrezioni popolari, con l'arrivo dei francesi che occuparono il Regno di Napoli. Nella valle tra questa citt\u00e0 e Roccamandolfi, si ricorda lo scontro del bandito sanfedista Fra Diavolo contro i francesi del generale Hugo.\nA partire dall'unit\u00e0 d'Italia, in seguito al peggioramento delle condizioni socio-economiche, Bojano \u00e8 stata soggetta forti correnti di emigratorie verso il Nord Europa, le Americhe, l'Australia, malgrado fosse stato portato il progresso da parte del Nuovo Regno, con l'inaugurazione della ferrovia.\nDal Novecento a oggi.\nNel corso del Novecento si verificarono alcuni terremoti e Bojano fu colpita, nel 1943, anche dalle bombe della Seconda guerra mondiale. Il municipio, come anche Civita Superiore, importante punto strategico, vennero occupati dai tedeschi, prima, e dagli alleati poi. Sub\u00ec frequenti incursioni aeree alleate il 17 e il 18 ottobre 1943 che danneggiarono gravemente molti edifici e provocarono numerose vittime. Tra i danni si ricorda la distruzione quasi completa del Duomo, di cui era rimasto solo lo scheletro esterno, poi prontamente ricostruito nel 1948. A ricordo delle devastazioni della guerra, proprio accanto al Duomo, si trova un giardino col Monumento ai caduti.\nOggi l'economia, incentrata sull'agricoltura, tenta di incentivare anche il turismo.\nI terremoti.\nSi ricordano numerosi terremoti (il Matese \u00e8 zona altamente sismica) che pi\u00f9 volte hanno raso al suolo l'abitato, in particolare quelli del 1309, 1349, 1456, 1627, 1688, 1794, 1805, 1913.\nMonumenti e luoghi d'interesse.\nArchitetture religiose.\nLe origini della diocesi di Boiano risalgono al VI secolo, e una chiesa cattedrale \u00e8 attestata nella seconda met\u00e0 dell'XI secolo. Risale a questo periodo e a questo antico edificio l'abside scoperta nella cripta durante i restauri degli anni Novanta del secolo scorso. Un primo terremoto nel 1117 danneggi\u00f2 gravemente la chiesa, che fu restaurata e riconsacrata, come attesta una lapide, l'8 maggio 1215. Altri due terremoti, nel 1456 e nel 1805, distrussero l'antica costruzione medievale e obbligarono ogni volta a un rifacimento completo della cattedrale, che raggiunse un aspetto neoclassico, sino al rifacimento nel 1948 dopo i danni del 1943. Ha pianta basilicale con transetto sporgente, facciata a salienti con portale a tutto sesto, campanile turrito laterale, l'interno \u00e8 a tre navate in stile neoclassico, conserva molti arredi delle epoche precedenti, come tele, pietre medievali incassate nelle mura, e la cripta originale del XII secolo.\nRocca Pandone e Civita Superiore.\nQuesto castello esisteva sin dal XII secolo, usato come luogo di guardia dei normanni, a sua volta costruito sopra resti di fortificazioni sannite, nel 1221 fu teatro si scontri tra i Conti di Molise e Federico II di Svevia, che aveva avviato la politica di smantellamento delle piccole baronie e contee normanne, per accentrarle nell'impero. Il conte Tommaso di Celano lasci\u00f2 la moglie Giuditta, figlia di Ruggero di Bojano, in difesa della rocca, e si rec\u00f2 a Roccamandolfi, ma Federico II fece attaccare la rocca di Civita, prendendola. Tommaso marci\u00f2 verso Bojano, riprendendosi la moglie, ma venne raggiunto a Roccamandolfi da Tommaso d'Aquino, conte di Acerra e alleato di Federico, che assedi\u00f2 l'altro castello, sicch\u00e9 Tommaso giunse alla resa nel 1223, affidando la sua contea di Celano a Federico, tranne per\u00f2 Rocca di Bojano, ritenuta strategica per la difesa del territorio.\nCivita Superiore fu occupata poi dagli Angi\u00f2 e ricostruita per volere del cadetto Roczolino de Mandroles, poi pass\u00f2 ai Pandone, che tennero il castello per 80 anni circa, dal 1489 al 1519 Silvio Pandone destin\u00f2 la rocca a residenza estiva, pian piano fuori dal castello si era sviluppato un villaggio, ancora oggi esistente, Civita Superiore, dotato di mura, case e due chiese. Dopo l'abbandono dei Pandone, il castello fu propriet\u00e0 di altri feudatari, e venne gravemente danneggiato dal terremoto del 1805, cadendo nel degrado e nell'abbandono, sicch\u00e9 oggi ne restano ruderi. Delle strutture della fortificazioni sono evidenti due ampie recinti di mura, un fossato trasversale che sfrutta la naturale conformazione del sito. Su questo si affacciano i resti di un vano a pianta rettangolare, di cui rimane una parte della copertura a volta. Le aperture presentano una forte strombatura interna, il cortile aveva il ruolo di piazza d'armi, delle torri rompitratta si conserva quella dello spigolo occidentale, con i resti di una cisterna.\nNon \u00e8 da escludere che dal castello partisse la cinta muraria che abbracciava il perimetro del villaggio di Civita. L'abitato ha un aspetto vagamente quadrangolare, con degli spuntoni terreni che si affacciano a strapiombo, in modo da creare dei cosiddetti bastioni lanceolati, che forse esistevano. La cinta muraria \u00e8 stata inglobata nelle case dopo il terremoto del 1805, e solo in parte \u00e8 visibile, soprattutto per quanto riguarda dei torrioni angolari, che si presentano a pianta cilindrica. Il villaggio \u00e8 ancora abitato, divenuto negli ultimi anni di grande interesse turistico per la conservazione delle case, ha due chiese, la principale dedicata a San Giovanni Battista. Sulla parte sud-est l'abitato si restringe su un costone roccioso, ed \u00e8 il sobborgo della Giudice, ossia il quartiere popolare degli ebrei.\nLe mura di Bojano.\nLa pi\u00f9 antica veduta di Bojano \u00e8 la pianta dell'abate Giovan Battista Pacichelli, pubblicata nel 1703, e permette di vedere l'antico impianto urbano della citt\u00e0 nel XVIII secolo. Due agglomerati muniti di cinta muraria in primis, il borgo di Civita con relativo castello e la citt\u00e0 bassa, collegati da una rete di vie lungo il ripido pendio del Monte Crocella. Il disegno \u00e8 stato giudicato dagli studiosi molto conforme alla realt\u00e0 e non di fantasia, come era solito dei geografi di quel tempo per localit\u00e0 amene e lontane. La collocazione esatta della cattedrale, del Vescovado, delle chiese, delle porte e del castello Pandone, permettono di vedere come fosse la citt\u00e0 prima del disastro tellurico del 1805: nella leggenda, la lettera A corrisponde alla cattedrale, \u00e8 riprodotta la facciata a capanna rivolta a est e non a ovest come oggi, ma l'archeologia ha confermato che ci\u00f2 si tratti di una svista del disegnatore.\nNei pressi si trovava anche il monastero dei Francescani del XIII secolo, distrutto nel 1805, e occupato dal Municipio, detto \"Palazzo San Francesco\", nella lettera D, la lettera B indica il Vescovado posto in alto, ubicato in via Piagge, e nel XV secolo ubicato da Silvio Pandone presso la chiesa di Sant'Erasmo. La C indica il Palazzo baronale, nella zona elevata a ovest, oggi noto come Palazzo Ducale o Pandone, del XVI secolo, dimora nel XVII secolo dei baroni Cimaglia e poi di Giulio di Costanzo duca di Bojano nel XVIII secolo; in seguito pass\u00f2 ai Filomarino-Della Torre.\nLa lettera G indica il fiume Tornariccio, posto a sinistra, mentre il Biferno (h) \u00e8 a ovest; sempre fuori dall'abitato si trova la chiesa di Santa Maria di Rivoli, grancia dell'abbazia di Montevergine nel 1724, e citata con una porta omonima, o \"della Torre\", che permetteva l'accesso a Bojano da ovest, ossia via Erennio Pozio. Altre torri si trovavano a sud in localit\u00e0 Cannello, la torre Nord Tramontana, e la torre di via Insorti d'Ungheria\nLa lettera E indica il castello Pandone, insieme a F del villaggio di Civita. All'altezza di Corso Pentri, la cinta deviava a nord, e lungo l'asse, includeva con sporgenza la cattedrale e la chiesa di Santa Maria del Parco, proseguendo in via Turno, dove sono visibili contrafforti simili a quelli menzionati, in corrispondenza della chiesa di San Biagio, e ripiegava di nuovo verso la montagna. Di questo tratto si conservano una torre cilindrica oggi usata come casa, resti di una parte pi\u00f9 ripida e impervia in declivio. Salendo in via Piaggia, la muratura si allargava per inglobare dei fabbricati, sul lato sud dato l'andamento del terreno accidentato, fu eretta una cortina continua, in raccordo coi dirupi. Le porte erano:\nLa Porta Santa Maria apriva la strada verso Campobasso e Larino, Porta della Torre serviva per raggiungere Rocca Bojano e Civita, Porta Pasquino apriva la strada per Isernia, e Porta San Biagio portava verso Sepino e Benevento.\nMuseo Civico.\nSituato nel Palazzo Colagrosso, il museo archeologico civico \u00e8 diviso in due sezioni: archeologia locale la paleontologia. La prima mostra raccolte di vasellame, monili, monete, e armi, risalenti al V-IV secolo a.C., rinvenuti nella zona di Bojano. La seconda sezione contiene fossili di forme di vita, un tempo presenti nel mare della Tetide africana, di cui faceva parte nella Preistoria, l'area del Matese.\nSiti archeologici.\nAncora oggi, sol Monte Crocetta, sono visibili resti di fortificazioni sannite del V-III secolo a.C., per controllare il territorio e difendersi dai Romani. Tali fortificazioni includevano anche la Rocca Pandone, che vi fu costruita sopra nel XII-XIV secolo. Della Bojano romana, si conservano solo alcuni toponimi viari, e poco di archeologico\nLa strada romana \u00e8 in via Calderari, nei pressi del ponte di Corso Amtuzio, scoperta nel 1998 e aperta al pubblico nel 2003. Risale al I secolo d.C., la strada posta alla profondita di 3 metri dell'attuale piano di calpestio, presenta una larghezza di 9 metri, 14 inclusi i marciapiedi laterali, il lastricato \u00e8 costituito da grosse basole di calcare, generalmente irregolari, accostate senza legante; le crepidini che delimitano la strada, con l'allineamento di blocchi parallelepipedi, presentano un'alzata di 18\u00a0cm, il marciapiede nell'unico punto in cui \u00e8 stato riportato alla luce, \u00e8 largo 2,40 m, conserva tracce di pavimentazione.\nSociet\u00e0.\nEvoluzione demografica.\nA differenza della maggior parte dei comuni molisani, Bojano ha avuto un netto aumento della popolazione rispetto al primo '900.\nEtnie e minoranze straniere.\nAl 31 dicembre 2019 gli stranieri residenti a Bojano sono 431, pari al 5,4% della popolazione. \nLe nazionalit\u00e0 maggiormente rappresentate sono:\nGeografia antropica.\nIl centro abitato si compone di due aree distinte abbastanza nettamente ma senza soluzione di continuit\u00e0: il centro storico, abbarbicato sulle pendici del Matese, e la Bojano nuova, costruita nella piana. Lungo il tracciato dell'attuale Corso Umberto passa il tratturo Pescasseroli-Candela. Nell'architettura attuale sono poche le tracce del suo passato nelle epoche sannita e romana (si possono vedere resti di fortificazioni sannitiche sul Monte Crocella e l'imponente decumano romano di epoca imperiale a lato del corso del Calderari, ma per la quasi totalit\u00e0 l'abitato romano e sannita si trova al di sotto dell'attuale livello della citt\u00e0 e non \u00e8 stato oggetto di scavo), mentre notevoli sono le testimonianze della storia cristiana.\nEssendo stata sede una delle prime diocesi cristiane, forse addirittura risalente a tempi apostolici, la cittadina pu\u00f2 contare circa quaranta chiese divise in sei parrocchie. La concattedrale dedicata a San Bartolomeo risale all'XI secolo (probabilmente costruita su una precedente chiesa cattedrale o frutto di un suo ampliamento) ma \u00e8 stata pi\u00f9 volte distrutta da eventi naturali (terremoti, alluvioni) o bellici. Interessante l'abside normanno, nella cripta al di sotto dell'altare attuale, esempio unico di un particolare simbolismo che lo vedeva edificato su una sorgente. Le mura perimetrali usano materiali di recupero di epoca romane e le numerose ricostruzioni sono evidenti quando si osserva il vecchio portale di ingresso, murato in quella che \u00e8 attualmente una parete laterale. Notevoli i dipinti di Gioia e i recenti affreschi. Sono presenti a lato dell'Antica Cattedrale nei cosiddetti \"giardinetti\" misure medievali che servivano per misurare i cereali e i prodotti agroalimentari.\nPresso la chiesa dei Santi Erasmo e Martino sono custoditi frammenti di opere romaniche; importanti sono il portale gotico e le tre bifore della facciata, una delle quali contiene una figura umana che mantiene in mano una corda che gli scavalca il corpo.\nI dintorni.\nSulla montagna, a 1.025 m s.l.m., si trova l'eremo di Sant'Egidio (in cui la tradizione vuole abbia vissuto il santo che si alimentava del latte di una cerva) del IX secolo, la cui ricorrenza del 1\u00ba settembre \u00e8 vista come una vera e propria seconda festa patronale dai bojanesi e in cui migliaia di persone dalle zone circostanti si recano per la Festa della montagna.\nAltre chiese sono risalenti al periodo medioevale, solitamente tra il IX e il XII secolo, (SS. Erasmo e Martino, Santa Maria dei Rivoli, San Michele, Santa Maria del Parco, San Biagio, ecc.) presentano testimonianze del periodo.\nA Civita di Bojano, oltre alla caratteristica struttura del borgo medioevale, sono visibili tratti delle fortificazioni di epoca altomedioevale e i ruderi del castello normanno, quasi interamente crollato a causa del terremoto del Molise del 1805; entrambi sono in stato piuttosto degradato a causa dell'incuria.\nEconomia.\nAttualmente il comune di Bojano ha un'economia molto variegata. Se il ruolo di centro principale dell'area matesina ne fa un centro di una certa rilevanza amministrativo-commerciale, hanno una notevole importanza nell'economia cittadina il settore agricolo nonch\u00e9 la presenza di numerose industrie: si trovano a Bojano la sede principale del colosso agroalimentare Arena, l'industria edile Leca-Laterlite, la fabbrica di strumenti musicali Jim Reed, liuteria di Camillo Perrella, ed \u00e8 degna di nota la presenza, al di fuori del territorio comunale ma a pochissimi chilometri, della zona industriale Campobasso-Bojano.\nUn discorso a parte merita il settore lattiero-caseario: la cittadina \u00e8 famosa in vaste zone d'Italia per le produzioni del settore e in particolare per quella delle mozzarelle di latte vaccino, sebbene il nome sia abusato per l'assenza di una denominazione protetta. Il settore turistico \u00e8 relativamente sviluppato; si hanno presenze notevoli solo nel periodo estivo e in quello invernale (per via della vicinissima stazione sciistica di Campitello Matese). Nelle zone montuose ancora sopravvivono piccoli gruppi che si dedicano all'allevamento o alla pastorizia. Anche l'artigianato non \u00e8 del tutto scomparso, e si distingue per la lavorazione del cuoio e per quella della canapa, quest'ultima finalizzata alla produzione di corde e di funi.\nSport.\nL'impianto sportivo principale della citt\u00e0 \u00e8 lo stadio \"Adriano Colalillo\", con una capienza di circa 3 368 spettatori.\nA Bojano ha sede l'Unione Sportiva Bojano Calcio (Eccellenza Molise) e ha avuto sede il Monti del Matese Bojano, societ\u00e0 di calcio femminile che ha militato una stagione in Serie A prima di cessare l'attivit\u00e0 agonistica."}
{"id": "30615", "revid": "433605", "url": "https://it.wikipedia.org/wiki?curid=30615", "title": "Bonefro", "text": "Bonefro \u00e8 un comune italiano di abitanti della provincia di Campobasso, in Molise. Situato ad un'altezza di 640 m s.l.m. il suo territorio spazia dai 383 m del torrente Tona agli 889 m del Cerro del Ruccolo, in vista le isole Tremiti che spuntano dal mare Adriatico.\nStoria.\nI primi abitanti risalgono al periodo longobardo (fine IX - inizio X secolo) anche se sono stati trovati resti appartenenti ad epoche precedenti. Tuttavia la prima base certa della sua esistenza si trova in un documento scritto nel 1049, con la denominazione di \"Binifri\" (dal latino \"Vinifer\") ovvero terra dove si produce vino.\nLa tradizione associa la nascita del borgo a dei pellegrini diretti nelle Puglie e partiti da Venafro, i quali, arrivati in questa terra, vennero assaliti dai briganti e gli uomini divennero pietre e le donne colombe. Vennero assaliti nei pressi della \"chajedonne\", \"il pianto delle donne\".\nMonumenti.\nNel contesto urbanistico ed artistico dell'abitato assumono rilevante importanza il Castello longobardo costruito intorno alla met\u00e0 del decimo secolo dopo Cristo e la chiesa di Santa Maria delle Rose edificata nel periodo romanico (secoli XII-XIII) e ristrutturata da mons. Tria nel 1731. Entrambi gli edifici sorgono sulla parte alta di uno sperone roccioso all'entrata del borgo antico, comunemente detto \"Terra Vecchia\". Qui sono conservate quattro porte, vestigia del periodo feudale: Porta Molino, Porta Pi\u00e8 la Terra, Porta Fontana e Porta Nuova e tre vico Gaifo risalente al periodo longobardo. Grande importanza assumono il convento di Santa Maria delle Grazie (1716), e la cappella di San Nicola insieme alle due fontane principali del paese che prendono il nome rispettivamente di Fontana dei Ciechi, costruita in stile settecentesco nel 1816, e la Fontana della Terra nel 1771.\nGeografia antropica.\nFrazioni.\nSan Vito \u00e8 l'unica frazione di Bonefro. Si trova a 600 m s.l.m. a circa 5.5\u00a0km dal comune con una popolazione di 65 abitanti. La frazione \u00e8 raggiungibile facilmente dalla strada statale 87. La prima documentazione scritta che parla di San Vito risale al 1175.\nEconomia.\nL'economia \u00e8 prettamente agricola ma tuttavia va menzionata la piccola e sviluppata zona artigianale/commerciale (zona industriale di Bonefro cos\u00ec chiamata dalla popolazione locale) situata al bivio per Colletorto - Campobasso - Casacalenda.\nInfrastrutture e trasporti.\nIl servizio di trasporto locale extraurbano tramite il capoluogo e altri centri del basso Molise \u00e8 effettuato tramite autobus di linea e treni (Stazione di Bonefro-Santa Croce che \u00e8 situata nella frazione di S. Vito).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30617", "revid": "73843", "url": "https://it.wikipedia.org/wiki?curid=30617", "title": "Campochiaro", "text": "Campochiaro \u00e8 un comune italiano di abitanti della provincia di Campobasso, in Molise.\nGeografia fisica.\nIl centro abitato sorge alle falde del massiccio del Matese. Il territorio comunale, situato presso le sorgenti del fiume Biferno, \u00e8 attraversato da un'antica via della transumanza, il tratturo Pescasseroli-Candela.\nMonumenti e luoghi d'interesse.\nArchitetture religiose.\nChiesa di Santa Maria delle Grazie.\nLa chiesa pi\u00f9 interessante: fu restaurata nel XVII secolo con forme barocche. La facciata \u00e8 un esempio dell'arte napoletana con il settore principale decorato da pietra, e il lato della sommit\u00e0 ricco di decorazioni e riccioli (al centro in una nicchia la statua della Madonna). Il campanile \u00e8 una piccola torretta. L'interno \u00e8 a tre navate.\nArchitetture militari.\nTorretta medievale.\nLa torretta angioina . In origine era la torre pi\u00f9 alta di una roccaforte medievale, con cinta muraria. Oggi la torre, restaurata, \u00e8 visitabile.\nHa pianta longobarda circolare con una finestra obl\u00f2.\nArchitetture civili.\nFontana urbica.\nRicostruita dopo il terremoto del 1805, \u00e8 un porticato rosso in pietra con sei colonne.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30618", "revid": "2227234", "url": "https://it.wikipedia.org/wiki?curid=30618", "title": "Campodipietra", "text": "Campodipietra \u00e8 un comune italiano di abitanti della provincia di Campobasso, in Molise e rientra fra la cintura di borghi che attorniano Campobasso, il capoluogo regionale.\nGeografia fisica.\nIl borgo molisano sorge nella parte inferiore di una cresta appenninica, e il suo centro storico poggia direttamente su un banco di roccia arenaria a strapiombo su un burrone, chiamato \"fosso a basso\". Il suo territorio \u00e8 ricco di corsi d\u2019acqua di varie dimensioni, come i torrenti Tappino e Ruviato e diversi ruscelli. Sono presenti anche numerose fonti, come la Petuglia, la Cigliana e la Iarea, tutte captate dall'acquedotto comunale. L\u2019orografia del territorio \u00e8 prettamente collinare, con quote altimetriche che variano tra i 700 m. (contrada \"Testara\") e i 360 m. (contrada \"Macchie\"). Il paesaggio rurale odierno \u00e8 molto diverso da quello che testimoniano le antiche mappe, siccome un tempo le colline di Campodipietra erano coperte da vigneti e uliveti e le terre che non erano destinate al pascolo di pecore e capre erano coltivate a grano, legumi, mais, canapa e lino.\nStoria.\nIl territorio in cui sorge Campodipietra \u00e8 stato per secoli un crocevia strategico per la presenza del tratturo Lucera-Castel di Sangro, un'antica via di transumanza che collegava l'Abruzzo con la Puglia. Il paese era luogo di sosta per i pastori transumanti e le loro greggi, che costituivano importanti occasioni di commerci.\nEt\u00e0 antica.\nI reperti pi\u00f9 antichi finora rinvenuti, conservati nel Museo Sannitico di Campobasso, testimoniano la presenza umana a Campodipietra a partire dall'et\u00e0 sannitica: si tratta di tre bracciali bronzei di VII-VI secolo a. C. e di una statuetta bronzea ellenistica del dio Ercole datata al IV secolo a.C., tra le pi\u00f9 importanti sculture dell'epoca rinvenute in regione. In et\u00e0 romana la zona del paese dipendeva dal municipio di \"Saepinum\", e nel territorio campopetrese sono state rinvenute diverse necropoli e tre ville rustiche (nelle contrade Pezze Grandi, Marchisi e Valli). Le tracce pi\u00f9 evidenti della dominazione romana sono una lapide funeraria con i ritratti scolpiti di due coniugi del II sec. d.C. e un'altra, con iscrizione latina, la quale attesta che la villa sita a Pezze Grandi era posseduta da liberti di una potente famiglia. gli \"Accii.\" originaria di \"Saepinum\".\nEt\u00e0 medievale e moderna.\nProbabilmente la popolazione romana superstite di queste ville agricole al momento della caduta dell'Impero romano si concentr\u00f2 in un piccolo villaggio di nuova fondazione, arroccato sulla rupe nella parte pi\u00f9 bassa del paese odierno (zona detta \"Coste di Santa Maria\"), battezzandolo precisamente \"Campus de petra\", traendo il nome proprio da quella lastra funeraria romana con i coniugi scolpiti. Nell\u2019anno 1022 a Campodipietra si ferm\u00f2 Enrico II, imperatore del Sacro Romano Impero germanico, durante la sua spedizione contro la Puglia bizantina. In quest'occasione l'abate Ilario dell'abbazia di San Vincenzo al Volturno lo incontr\u00f2 per chiedergli di emanare una sentenza a favore dell\u2019abbazia sul possesso di alcune propriet\u00e0 in Abruzzo, lasciando cos\u00ec le prime testimonianze scritte del paese. In seguito il paese venne controllato da numerose famiglie nobiliari, come i Marchisio, i Monforte, i Di Capua e i Di Sangro.\nLa duchessa di Campolieto Claudia Carafa (vissuta nel Seicento, forse costruttrice di un mulino e un palazzo Ducale di fronte alla chiesa madre del paese), ricordata con favore, approv\u00f2 nuovi statuti civici e liber\u00f2 la popolazione dall\u2019obbligo di sostentare le truppe militari di passaggio.\nEt\u00e0 contemporanea.\nDalla fine del Settecento il paese ha conosciuto una lenta crescita urbanistica ed economica, interrotta per\u00f2 dai numerosi eventi che hanno coinvolto il Campodipietra nei secoli XIX e XX, come l'unificazione italiana (che comport\u00f2 immediate crisi economiche nelle regioni meridionali), le due guerre mondiali, la massiccia emigrazione verso l'estero ancora ininterrotta e la limitata industrializzazione del territorio.\nL'antico costume tradizionale paesano.\nL'antico costume tradizionale indossato dagli uomini e dalle donne della classe contadina del paese tra la fine del Seicento e la prima met\u00e0 del Novecento \u00e8 stato ricostruito attraverso i documenti degli antichi notai del paese, alcune fotografie d'epoca e le residue testimonianze orali degli anziani: molto probabilmente ha subito l'influenza della moda spagnola e soprattutto francese di et\u00e0 moderna e, ad ogni modo, le varie componenti degli abiti avevano colori, decori e fogge molto particolari che li rendevano unici e immediatamente riconoscibili. Un altro importante aspetto \u00e8 che il costume campopetrese risulta molto simile ai costumi di paesi vicini come Gildone, Riccia, Ielsi e Toro. Oltre ad una pubblicazione specifica, \u00e8 stato prodotto nel novembre 2020 anche un opuscolo divulgativo turistico, allo scopo di spiegare in maniera scientifica, accattivante, semplice e chiara il tema. \u00c8 possibile scaricarlo gratuitamente consultando la home page del sito istituzionale del Comune di Campodipietra.\nMonumenti e luoghi d'interesse.\nChiesa di San Martino Vescovo.\nNon ha sempre avuto l\u2019aspetto odierno, poich\u00e9 tra il 1770 e il 1774 \u00e8 stata protagonista di una radicale e complessa ristrutturazione, secondo i dettami dell\u2019architettura barocca. L\u2019edificio sacro precedente, perduto ma di origine medievale, era una ben pi\u00f9 piccola struttura ad un'unica navata con un piccolo campanile a vela. La ristrutturazione barocca della chiesa fu opera di Nunzio Margiotta, originario del borgo molisano di Pescopennataro. Ancora oggi la chiesa ospita nell'abside il dipinto murale dell\"'Immacolata Concezione\" e le tele dei \"Quattro Evangelisti\" di Paolo Gamba, oltre a una tela del \"Trasporto della santa casa di Loreto\" del pittore oratinese Ciriaco Brunetti e un'anonima \"Annunciazione con San Bernardino da Siena,\" tutti databili al XVIII secolo.\nChiesa di San Bonaventura.\nSub\u00ec molte modifiche nel corso dei secoli, come i restauri successivi al terremoto del 1688 e i danneggiamenti del periodo di abbandono terminato nel 1850. Ha ospitato per molto tempo un limitato gruppo di suore francescane, le quali gestivano anche l'asilo infantile del paese. L\u2019interno presenta un unico altare, sormontato da una grande tela settecentesca con la \"Madonna del Rosario\". Il patrimonio artistico della Chiesa \u00e8 stato arricchito nel 2015 grazie ai dipinti degli artisti molisani Giulio Oriente e Antonio D\u2019Attellis, rispettivamente sul lato sinistro e destro dell\u2019ambiente. Al suo interno si trova murata la lapide funeraria romana con i due coniugi scolpiti e su una parete esterna si trova murata una lunetta di pietra con la scultura di un \"agnello crucifero\", verosimilmente medioevale. L'edificio attualmente \u00e8 sede del \"Centro Pastorale San Bonaventura\".\nCappella di Santa Maria in Valle.\nSi trova nella contrada \"Civitella\", e la sua gestione fin da epoca remota \u00e8 affidata al clero del confinante paese di Gildone. Il cardinale Vincenzo Maria Orsini (poi divenuto papa con il nome di Benedetto XIII) all'inizio del XVIII secolo obblig\u00f2 i nobili campobassani Mazzarotta a restaurarla e dunque egli stesso le don\u00f2 un quadro, la \"Madonna col Bambino,\" riaprendola al culto popolare.\nOratorio di San Bonaventura.\nPosto all'interno del palazzo baronale della famiglia Paventi di San Bonaventura, si tratta di un oratorio domestico di fine Seicento. Qui si riunivano e custodivano i propri statuti fondativi ed i loro regi assensi i membri delle locali confraternite di San Martino Vescovo e del Ss.mo Rosario, a seguito della rovina della vicina chiesa di San Bonaventura. I confrati di San Martino erano gi\u00e0 aggregati fin dall'11 settembre 1608 alla Venerabile Arciconfraternita della Ss.ma Trinit\u00e0 dei Pellegrini e Convalescenti in Urbe. L'oratorio pi\u00f9 volte ristrutturato, fu dedicato in origine a San Bonaventura da Bagnoregio, ma dopo il grande terremoto del 26 agosto 1805 fu intitolato anche a Sant'Anna, nella cui memoria liturgica il palazzo venne preservato dal sisma. \u00c8 sede di altare privilegiato, ex indulto Apostolicae Sedis di papa Benedetto XIII Orsini gi\u00e0 Arcivescovo di Benevento, Metropolia sotto cui ricadeva l'Arcipretura di Campodipietra. La cappella privata conserva ancora oggi un rilevante archivio storico documentale vincolato, oltre ad alcuni preziosi beni artistico liturgici quali: numerosi reliquiari di santi con autentiche originali, una \"Mater Dolorosa\", olio su tela di Scuola Romana del XVIII sec. e il baldacchino ligneo con statua in porcellana raffigurante \"Sant'Anna con Maria bambina\", fattura Bottega Italia Meridionale di met\u00e0 Ottocento, dono del cardinale Carafa di Traetto, Arcivescovo di Benevento.\nCappella di Sant'Antonio.\nSi trova in contrada San Pietro ed \u00e8 stata costruita nel 1960 da un privato, dopo una presunta grazia ricevuta proprio da questo santo.\nChiese scomparse.\nNel territorio di Campodipietra erano presenti in passato numerosi piccoli edifici religiosi, spesso abbandonati per secoli, come le chiese di Santa Maria di Loreto, San Michele Arcangelo, San Rocco, San Biagio, Santa Maria degli angeli, Madonna di Montevergine, Santa Croce, San Giovanni Cerreto e Santa Sabina (attestata fin dal Medioevo).\nEx palazzo Ducale.\nUn tempo era l'edificio pi\u00f9 grande del paese, pur trovandosi stretto fra la porta principale d'accesso al centro storico e la chiesa di San Martino Vescovo. Tra l'Ottocento e la seconda met\u00e0 del Novecento fu oggetto di radicali restauri, che ne alterarono la fisionomia. Nei secoli precedenti fu sede dei signori del paese, anche se l'unica residenza fissa accertata \u00e8 quella della duchessa di Campolieto Claudia Carafa, nel XVII secolo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa squadra di calcio del paese \u00e8 l\"'A.S.D. Campodipietra\" che milita nel campionato di Eccellenza Molise."}
{"id": "30619", "revid": "239497", "url": "https://it.wikipedia.org/wiki?curid=30619", "title": "Narcao", "text": "Narcao (\"Narcau\" in sardo) \u00e8 un comune italiano di abitanti della provincia del Sud Sardegna, nella regione del Sulcis.\nGeografia fisica.\nTerritorio.\nNarcao confina a nord con Villamassargia e Siliqua, a est con Nuxis, a sud con Villaperuccio e a ovest con Iglesias, Carbonia e Perdaxius.\n\u00c8 posizionato nel cuore di un antico bacino geologico dell'et\u00e0 terziaria ricco di lipariti e trachiti.\nIl territorio di Narcao \u00e8 prevalentemente collinoso. Rilievi ondulati fanno da corona a rilievi pi\u00f9 elevati dalla tipica forma a giara, con un'ampia sommit\u00e0 pianeggiante. Tra i rilievi pi\u00f9 elevati domina il monte Narcao, la cui \"vetta\" piana, denominata \"Sa Pranedda\" (la piccola pianura), si pu\u00f2 raggiungere attraverso un sentiero che permette di accedervi in maniera relativamente agevole, senza dover per forza scalare i pendii ricoperti di fitta vegetazione.\nL'estensione del territorio comunale, comprese le frazioni di Rio Murtas, Terraseo, Pesus, Is Meddas, Is Sais, Is Aios, Terrubia, Is Cherchis, \u00e8 di circa 86\u00a0km\u00b2, l'altitudine \u00e8 di 127 m.\nI fiumi locali sono il rio Mannu e il suo affluente rio Canneddu. Il clima \u00e8 quello mediterraneo, la vegetazione \u00e8 la tipica della macchia mediterranea (arbusti come il lentischio, il corbezzolo, il cisto, il mirto ecc.).\nSono presenti querce di vari tipi e boschetti non spontanei di pini e di eucaliptus.\nStoria.\nLe prime testimonianze di insediamenti umani risalgono al periodo prenuragico. I primi insediamenti sfruttarono probabilmente le numerose grotte presenti sulle colline. In seguito, durante l'et\u00e0 del bronzo, si diffuse nel territorio la civilt\u00e0 nuragica.\nLe origini del paese risalgono all'anno 1000, all'epoca la villa apparteneva alla curatoria di Sulcis nel giudicato di Cagliari. I monaci benedettini furono i primi a occupare gran parte delle fertili campagne di Narcao, ricchissime di sorgenti, le quali rappresentarono la pi\u00f9 importante risorsa economica del paese per lungo tempo.\nNel 1323, all'arrivo degli aragonesi, il paese contava gi\u00e0 pi\u00f9 di 400 abitanti, ma pi\u00f9 avanti nei secoli sub\u00ec la stessa sorte degli altri centri abitati del Sulcis: Narcao conobbe il diradarsi della popolazione, causata dalle continue incursioni dei pirati che si spinsero sempre pi\u00f9 verso l'interno.\nLa \"ricostruzione\" di Narcao avvenne solo verso la fine del XVIII secolo quando nella pianura si insediarono contadini e pastori, provenienti anche dalla regione della Barbagia, i quali diedero vita a un'intensa fase di ripopolamento.\nUn ulteriore incremento demografico si ebbe nel secolo successivo e quando il paese venne elevato al rango di comune (contemporaneamente a Portoscuso, Serbariu, Tratalias, Palmas Suergiu, Santadi e Villarios), con Regio Decreto del Regno di Sardegna dell'11 luglio 1853 n\u00b0 1584, Narcao contava ben 2.280 residenti.\nMonumenti e luoghi d'interesse.\nArchitetture religiose.\nDel suo passato medioevale Narcao custodisce pochissime testimonianze: al periodo dei benedettini, infatti, risale solamente il campanile della chiesa di San Nicol\u00f2, mentre la statua lignea che raffigura il patrono, presente all'interno della chiesa, appartiene al XVI secolo. Oltre a San Nicol\u00f2 in territorio di Narcao si trovano:\nSiti archeologici.\nIn localit\u00e0 \"Strumpu Bagoi\", nelle vicinanze della frazione di Terraseo, si notano i resti di un tempio punico dedicato alla dea greca Demetra e Kore, il quale era stato costruito nelle vicinanze di un pozzo; nel tempio \u00e8 presente un piccolo altare dove, probabilmente, venivano celebrati i riti in onore della divinit\u00e0. Grazie agli scavi effettuati, \u00e8 stato possibile rinvenire le caratteristiche statuette fittili votive rappresentanti la dea Demetra con il \"Kernos\", il vaso che conteneva il fuoco e le offerte. Il tempio di Demetra e Kore rimase in uso per lungo tempo, come dimostrato dalla grande quantit\u00e0 di cenere accumulata nel sacello.\nSotto l'aspetto archeologico e ambientale, il territorio appare particolarmente ricco di resti nuragici e tombe romane (emerse a Ollastra Frogheri). Nel paesaggio di Narcao, inoltre, si possono osservare alcuni menhirs rovesciati, mentre il terreno \u00e8 disseminato di schegge di ossidiana, tra le quali \u00e8 possibile recuperare qualche strumento integro.\nMiniere.\nNel territorio comunale di Narcao sono presenti le seguenti miniere dismesse:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 54 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nLingue e dialetti.\nLa variante del sardo parlata a Narcao \u00e8 il campidanese sulcitano.\nCultura.\nMusica.\nNarcao ospita sin dal 1988 il Narcao Blues Festival, che rappresenta da diversi anni uno dei festival musicali pi\u00f9 importanti in Sardegna, il primo intitolato a questo genere.\nGeografia antropica.\nFrazioni.\nIl Comune di Narcao comprende anche le frazioni di Is Aios, Is Cherchis, Is Canes, Is Meddas, Is Sais Inferiore, Is Sais Superiore, Miniera Rosas, Pesus, Rio Murtas, Terraseo, Terrubia e Terrubia Stazione.\nInfrastrutture e trasporti.\nStrade.\nNarcao \u00e8 collegata al resto del territorio principalmente tramite strade provinciali: la SP 78 attraversa da ovest a est l'abitato principale e numerose frazioni e collega il comune con Perdaxius e Carbonia e la SS 126 a ovest e con la frazione di Acquacadda del Comune di Nuxis e la SS 293 a est. La SP 80 a sud collega il comune con Villaperuccio e la SP 85 permette il collegamento della frazione di Terraseo con Iglesias.\nMobilit\u00e0 urbana.\nIl servizio di autolinee dell'ARST collega Narcao e le sue frazioni coi comuni limitrofi e con il Cagliaritano.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. Atletico Narcao\" che milita nel girone A sardo di Promozione. I colori sociali sono: il nero ed il bianco. \u00c8 nata nel 1925."}
{"id": "30621", "revid": "2730", "url": "https://it.wikipedia.org/wiki?curid=30621", "title": "Senerchia", "text": "Senerchia (\"S\u00ebn\u00e8rchia\" in dialetto locale) \u00e8 un comune italiano di 772 abitanti della provincia di Avellino in Campania.\nGeografia fisica.\nTerritorio.\nIl territorio comunale \u00e8 in gran parte montuoso e collinare, occupato dalle propaggini sud-orientali dei Monti Picentini.\nIl paese \u00e8 situato a 600 metri s.l.m., nell'alta valle del Sele, in zona collinare sul versante orientale del gruppo montuoso dei Monti Picentini, ai piedi delle scoscese pendici del Monte Boscotiello. Oltre al Sele, che lambisce il territorio comunale, gli altri corsi d'acqua sono: Vallone Rovivo, Vallone Forma, Piceglia, Fiumicello, Rovivo, Pozzo San Nicola, l'Acquabianca e Vallone Badoleia (pi\u00f9 conosciuto come Vallone Varleia). Alcuni corsi d'acqua sono scomparsi in seguito al sisma del 23 novembre 1980; il pi\u00f9 noto era il torrente \"La Pazzata\" che nel 2010, dopo una primavera molto ricca di piogge, \u00e8 ritornato a sgorgare per alcune settimane per poi scomparire di nuovo.\nIl territorio \u00e8 classificato come zona 2 della Classificazione sismica (sismicit\u00e0 medio-alta), Ordinanza PCM. 3274 del 20/03/2003.\nClima.\nZona Altimetrica montagna interna.\nAccensione Impianti Termici - Il limite massimo consentito \u00e8 di 14 ore giornaliere dal 15 ottobre al 15 aprile. Al di fuori di tali periodi gli impianti termici possono essere attivati solo in presenza di situazioni climatiche che ne giustifichino l'esercizio e comunque con una durata giornaliera non superiore alla met\u00e0 di quella consentita a pieno regime.\nLe stazioni meteorologiche pi\u00f9 vicine a Senerchia sono quella di Contursi Terme e quella di Nusco.\nStoria.\nOrigini.\nSecondo alcuni il toponimo richiama i nomi locali della Toscana settentrionale silerchia, silerchie che presuppongono un \u201csilercula\u201d dal latino \"siler\" pianta che cresce nei luoghi ricchi di acqua.\nLa famiglia dei Sinerchia.\nCitata come \"Sinerchia\" nel Catalogus Baronum del 1150-1168.\nDi Senerchia scrive Scipione Ammirato, \u201c\u00e8 un castello in principato citra di 160 fuochi, il quale ha dato il nome alla famiglia che sono pi\u00f9 di trecento anni che lo possiede\u201d riferendosi alla famiglia Sinerchia che per circa tre secoli vide la sua storia strettamente collegata a quella del piccolo paese campano.\nI Sinerchia, erano un'antica famiglia nobile di origine normanna ritenuta derivata dai Filangieri , ed ebbero molti feudi tra la Campania, la Basilicata e la Capitanata, e vissero principalmente tra Senerchia e Napoli sino al XV secolo.\nI Sinerchia, trapiantatisi in seguito in Basilicata si fregiarono del titolo di Conte nel XV secolo, a seguito della Congiura dei Baroni ordita nel castello del Malconsiglio a Miglionico nel 1481 assunsero il cognome Scardaccione.\nFra gli appartenenti alla stirpe dei Sinerchia sono da ricordare:\nRegno delle Due Sicilie e annessione al Regno di Sardegna.\nDurante il Regno di Napoli e il Regno delle Due Sicilie fu un comune appartenente al distretto di Campagna, della provincia di Principato Citra. Con l'unit\u00e0 d'Italia, nel 1860, venne assegnato alla provincia di Avellino.\nMonumenti e luoghi d'interesse.\nArchitetture religiose.\nL'antica chiesa di San Michele, orientata con l'asse in posizione Est, \u00e8 in stile romanico, cos\u00ec come le tre navate, di cui quella centrale era divisa da pilastri uniti fra di loro da archi a sostegno delle murature e la facciata anteriore a capanna.\nSi presume che l'edificazione della chiesa avvenne nel secolo IX.\nSull'altare maggiore, danneggiato dal terremoto del 1980, si delineava la nicchia che ospitava la statua del santo protettore, San Michele Arcangelo.\nDavanti all'edificio sacro si estende un ampio sagrato, gi\u00e0 adibito a luogo di sepoltura, quando l'ipogeo della chiesa fu saturo di sepolture.\nLa statua lignea del Santo risalente al Trecento danneggiata non solo dall'evento sismico ma, anche dalla mano dell'uomo attraverso un inconcludente restauro che ha cancellato per sempre i tratti e la volont\u00e0 che lo scultore del XIII secolo aveva impresso.\nArchitetture militari.\nIl Castello.\nCastello di Senerchia, costruito tra il IIX e il IX secolo dai Longobardi, posto a difesa di Conza della Campania, citt\u00e0 importante dal punto di vista economico e strategico del meridione d'Italia.\nAree naturali.\nLe ricchezze paesaggistiche fanno di Senerchia uno dei Comuni pi\u00f9 suggestivi dell'alta valle del Sele e della provincia di Avellino. Il territorio di Senerchia offre ai suoi visitatori innumerevoli spunti naturalistici: nella nota Oasi naturale Valle della Caccia del WWF Italia si possono ammirare le bellezze di un ecosistema ancora incontaminato e le meraviglie della natura.\nSociet\u00e0.\nReligione.\nLa maggioranza della popolazione \u00e8 di religione cristiana di rito cattolico; il comune appartiene all'Arcidiocesi di Sant'Angelo dei Lombardi-Conza-Nusco-Bisaccia, ed ha una parrocchia:\nL'altra confessione cristiana presente \u00e8 quella protestante con una comunit\u00e0:\nGeografia antropica.\nUrbanistica.\nA seguito del terremoto dell'Irpinia del 1980, Senerchia ha subito una radicale trasformazione urbana, l'abitato \u00e8 stato completamente distrutto. Una parte, ubicata nel vallone Forma, \u00e8 stata abbandonata e gli edifici pericolanti sono ben visibili. Dove sorgeva la piazza principale e la chiesa madre, a seguito di un movimento franoso, ora c'\u00e8 un'area verde. Le abitazioni sono state ricostruite a margine del vecchio sito, con una nuova urbanizzazione e strade ampie."}
{"id": "30622", "revid": "125605846", "url": "https://it.wikipedia.org/wiki?curid=30622", "title": "Nuxis", "text": "Nuxis (\"Nuxis\" o \"Nucis\" in sardo) \u00e8 un comune italiano di abitanti della provincia del Sud Sardegna, nella regione del Sulcis.\nStoria.\nIl territorio di Nuxis \u00e8 abitato dal neolitico, come testimonia la necropoli di cultura Monte Claro di \"S'Acqua cadda\". All'et\u00e0 del bronzo appartengono i resti di vari nuraghi e del \"pozzo sacro di Tattinu\".\nIn periodo giudicale il paese era chiamato \"Nughes\" o \"Nugis\" (nome presumibilmente derivante dalla presenza di alberi da noce) e faceva parte del giudicato di Calari, nella curatoria del Sulcis. Dopo il 1258 pass\u00f2 a Ugolino della Gherardesca e successivamente al comune di Pisa e agli Aragonesi che lo affidarono a vari feudatari. A partire dal 1397 circa il villaggio di Nuxis risulta spopolato.\nNel XVIII secolo si assistette a un ripopolamento del territorio e del paese, che divenne uno dei pi\u00f9 importanti del Sulcis. Ottenne lo status di comune autonomo nel 1957, staccandosi da Santadi.\nSimboli.\nLo stemma in uso \u00e8 stato approvato con deliberazione del \nConsiglio Comunale n. 14 del 29 giugno 2007. \nMonumenti e luoghi d'interesse.\nArchitetture religiose.\nI principali edifici di culto sono la chiesa parrocchiale di San Pietro e la chiesa bizantina di Sant'Elia di Tattinu.\nMiniere.\nNel territorio comunale di Nuxis sono presenti varie miniere, segno di un'attivit\u00e0 mineraria estrattiva che dura da millenni. Tra i tipi di materiale estratto \u00e8 degno di nota il raro marmo nero di Nuxis, o Tamara. Sono presenti le seguenti miniere dismesse:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 42 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nMarocco 20 1,21%\nLingue e dialetti.\nLa variante del sardo parlata a Nuxis \u00e8 il campidanese sulcitano.\nGeografia antropica.\nFrazioni.\nIl comune di Nuxis comprende anche le frazioni di:"}
{"id": "30623", "revid": "2200451", "url": "https://it.wikipedia.org/wiki?curid=30623", "title": "Serino", "text": "Serino \u00e8 un comune italiano di abitanti della provincia di Avellino in Campania.\nGeografia fisica.\nSituato a un'altitudine media di 416 m s.l.m., Serino dista solo 64 chilometri da Napoli, 11 da Avellino e 25 da Salerno.\nIl comune fa parte della Comunit\u00e0 montana Terminio-Cervialto.\n\u00c8 attraversato dai torrenti Vallone delle Barre e Ferrarese, che non superano i 2\u00a0km. Fa eccezione il fiume Sabato, lungo 50\u00a0km.\nSismologia.\nIl territorio comunale di Serino \u00e8 parte del distretto sismico dell'Irpinia. In occasione del terremoto del 1980 vi furono, nel solo comune di Serino, 10 morti, 33 feriti e 1060 senzatetto.\nOrigini del nome.\nSecondo Francesco Scandone, storico dei comuni dell'Irpinia, il nome di Serino ha antichissime origini e deriverebbe dall'osco Storia \"sarino\" che vuol dire \"chiaro\". L'appellativo veniva dato alle sorgenti d'acqua purissima che facevano singolare contrasto con il corso limaccioso del Sabato.\nFilippo Masucci, altro storico di Serino, diverge da questa etimologia ritenendo che Serino sia da collegare all'aggettivo \"sereno\" con riferimento alla limpidezza del suo cielo. Ma \u00e8 molto pi\u00f9 probabile che il nome Serino derivi da \"sierra\" intendendo con questo termine (derivante dal latino \"sero\" cio\u00e8 \"chiudo, serro\") una chiostra, una chiusura, come quelle di Verteglia di Campolaspierto sulla strada che da Serino porta al monte Terminio (il monte prende il nome dal dio romano al quale era consacrato, perch\u00e9 faceva da confine, da termine tra due province dell'impero).\nSociet\u00e0.\nLingue e dialetti.\nAccanto alla lingua italiana, nel territorio comunale di Serino \u00e8 in uso il dialetto irpino.\nGeografia antropica.\nIl comune di Serino \u00e8, per superficie territoriale, uno dei comuni pi\u00f9 estesi della provincia di Avellino, suddiviso in 24 frazioni: San Giuseppe, San Biagio, Strada, Grimaldi, San Sossio, Troiani, Guanni, Casancino, Ribottoli, San Gaetano, Fontanelle, Orano, Sala, Doganavecchia, Raiano, San Giacomo, Ponte, Ferrari, Cretazzo, Pescarole, Stazione, Canale, Toppole e Ogliara.\nEconomia.\nL'economia serinese \u00e8 basata sulla trasformazione di prodotti alimentari e sulla filiera della nocciola e della castagna, con raccolta, trasformazione e distribuzione. Dagli inizi del XXI secolo la presenza di un insetto infestante (cinipide del castagno) ha per\u00f2 provocato una grave crisi del comparto castanicolo."}
{"id": "30624", "revid": "125729111", "url": "https://it.wikipedia.org/wiki?curid=30624", "title": "Ortacesus", "text": "Ortacesus \u00e8 un comune italiano di 881 abitanti della provincia del Sud Sardegna, nel territorio storico della Trexenta.\nStoria.\nL'area fu abitata in epoca nuragica e romana, testimone la presenza nel territorio di diverse testimonianze archeologiche.\nDurante il medioevo appartenne al Giudicato di Cagliari e fece parte della curatoria della Trexenta. Alla caduta del giudicato (1258) il territorio pass\u00f2 per breve tempo al giudicato di Arborea; il giudice Mariano II nel 1295 lasci\u00f2 in eredit\u00e0 i territori dell'ex giudicato di Cagliari alla repubblica di Pisa, feudo dei Visconti. Nel 1324 il paese pass\u00f2 agli aragonesi insieme a tutti i centri delle ex curatorie di Trexenta e di Gippi; nel 1421 il villaggio, con tutti gli altri paesi della ex curatoria della Trexenta, fu dato in amministrazione a Giacomo de Besora che nel 1434 ne ottenne la concessione feudale. Nel 1497 il paese fu unito alla contea di Villasor, feudo di Giacomo de Alag\u00f3n. Nel 1594 la contea fu trasformata in marchesato.\nNel 1703 il feudo venne donato da Artale de Alag\u00f3n alla figlia Isabella sposata con Giuseppe da Silva. Ai Da Silva - Alagon fu riscattato nel 1839 con l'abolizione del sistema feudale.\nDal 1928 al 1946 fu aggregato, insieme a Guamaggiore, al comune di Selegas.\nSimboli.\nLo stemma e il gonfalone di Ortacesus sono stati concessi con decreto del presidente della Repubblica del 29 gennaio 2003.\nIl gonfalone municipale \u00e8 un drappo di giallo.\nMonumenti e luoghi d'interesse.\nI principali luoghi d'interesse sono:\nSociet\u00e0.\nLingue e dialetti.\nLa variante di sardo parlata a Ortacesus \u00e8 il campidanese occidentale"}
{"id": "30625", "revid": "1444396", "url": "https://it.wikipedia.org/wiki?curid=30625", "title": "Sirignano", "text": "Sirignano \u00e8 un comune italiano di abitanti della provincia di Avellino in Campania.\nGeografia fisica.\nIl comune si trova nel territorio del Baianese, praticamente contiguo con gli abitati di Baiano, ad ovest, e di Quadrelle e Mugnano del Cardinale ad est. Avellino dista circa 20\u00a0km ed \u00e8 facilmente raggiungibile tramite l'autostrada A16, allo svincolo di \"Baiano\", vicinissimo al centro di Sirignano.\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e dell'Unione dei comuni Baianese \u2013 Alto Clanis.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. Sirignano 1963\" che milita nel girone E di Prima Categoria. \u00c8 nata nel 1963."}
{"id": "30627", "revid": "22416", "url": "https://it.wikipedia.org/wiki?curid=30627", "title": "Pauli Arbarei", "text": "Pauli Arbarei \u00e8 un comune italiano di 575 abitanti della provincia del Sud Sardegna, nella subregione storica della Marmilla.\nStoria.\nLa zona era abitata gi\u00e0 in epoca nuragica, per la presenza di alcuni nuraghi.\nIl toponimo compare nella dizione dialettale con \u201cpaui sizanus\u201d, che riflette la denominazione pi\u00f9 antica \u201cPauli Sizzanos\u201d, specificazione che allude al nome di un villaggio distrutto da tempo, e che rimase deserto nel 1728. Secondo qualche studioso, l\u2019aggiunta \u201cArbarei\u201d \u00e8 dovuta ai molti alberi da cui era circondato l\u2019abitato.\nIn epoca medioevale appartenne al Giudicato di Arborea e fece parte della curatoria di Marmilla. Alla caduta del giudicato (1410) entr\u00f2 a far parte del Marchesato di Oristano.\nIn seguito al fallimento della rivolta antiaragonese di Leonardo Alagon, ultimo marchese di Oristano, dopo la battaglia di Macomer (1478) tutta l'area pass\u00f2 sotto il dominio aragonese. In epoca aragonese fece parte dell'Incontrada di Parte Montis, appartenente alla contea di Quirra, feudo dei Carroz. Nel 1603 la contea divenne un marchesato, feudo dei Centelles. In periodo sabaudo, nel 1798, pass\u00f2 agli Osorio de la Cueva, in possesso dei quali rimase fino al 1839 quando fu riscattato in seguito alla soppressione del sistema feudale.\nL\u2019esistenza del borgo \u00e8 attestata nei documenti fino alla seconda met\u00e0 del Settecento. La palude venne prosciugata alla fine dell\u2019Ottocento, a iniziativa dei nobili Francesco Maria ed Emanuele Paderi, che l\u2019acquistarono dal demanio.\nGeografia fisica.\nTerritorio.\nIl centro abitato sorge a 140 metri sopra il livello del mare, ma il territorio di Pauli risulta compreso tra i 113 e i 239 metri, con un'escursione altimetrica complessiva di 126 metri.\nSociet\u00e0.\nLingue e dialetti.\nLa variante del sardo parlata a Pauli Arbarei \u00e8 il campidanese occidentale.\nEconomia.\nLe attivit\u00e0 occupazionali principali sono l'agricoltura e la pastorizia. Risultano insistere sul territorio del comune un'attivit\u00e0 industriale con 3 addetti, pari al 2,46% della forza lavoro occupata, 10 attivit\u00e0 di servizio, con il 21,31% della forza lavoro occupata, altre 17 attivit\u00e0 di servizio con 53 addetti, pari al 43,44% della forza lavoro occupata e 9 attivit\u00e0 amministrative con 40 addetti, pari al 32,79% della forza lavoro occupata."}
{"id": "30628", "revid": "239497", "url": "https://it.wikipedia.org/wiki?curid=30628", "title": "Perdaxius", "text": "Perdaxius \u00e8 un comune italiano di abitanti della provincia del Sud Sardegna.\nGeografia fisica.\nTerritorio.\nSi trova nel pieno centro del bacino minerario del Sulcis a 98 metri sopra il livello del mare su un territorio pianeggiante circondato da rilievi collinari tra cui monte Narcao e monte S'Orcu ed \u00e8 attraversato dal rio Monte S'Orcu che sfocia nel lago artificiale di Monte Pranu. La zona \u00e8 ricca di piombo argentifero estratto dalle miniere di Peppixedda e di San Simplicio ora abbandonate.\nOrigini del nome.\nMolto probabilmente il suo nome trae origine dal latino Petrarium che vuol dire \"luogo pietroso\" forse suggerito dal massiccio roccioso di monte s'Orcu, in cui sorge.\nStoria.\nCome attestano i numerosi ritrovamenti il paese fu abitato fin dall'epoca nuragica e in particolare in localit\u00e0 Su Moinu de Perdaxius \u00e8 possibile visitare alcune caverne le quali erano adibite al tempo come sepolcro.\nLo sviluppo del centro abitato si ebbe per\u00f2 solo nel Medioevo, in conseguenza della fondazione da parte dei monaci benedettini di un convento di cui sono ancora visibili tracce come il pozzo, la casa dei religiosi e parte delle stalle. Fu parte della curatoria di Sulcis, appartenente al Giudicato di Cagliari. L'esistenza della villa col nome di Petrargio, Perdacha o Pantagus \u00e8 attestata dal 1260 al 1421, anno in cui risulta abbandonata, come il resto dei centri abitati del Sulcis.\nRipopolato attorno al XVIII secolo, ebbe una popolazione altalenante fino ad assumere un assetto stabile solo nel 1958 divenendo comune autonomo.\nSimboli.\nLo stemma del Comune si blasona: \nSociet\u00e0.\nLingue e dialetti.\nLa variante del sardo parlata a Perdaxius \u00e8 il campidanese sulcitano.\nGeografia antropica.\nFrazioni.\nIl Comune di Perdaxius comprende anche le seguenti frazioni:\nEconomia.\nNel territorio comunale di Perdaxius era presente la miniera di San Simplicio. Fu una piccola miniera di galena argentifera."}
{"id": "30629", "revid": "287204", "url": "https://it.wikipedia.org/wiki?curid=30629", "title": "Pimentel (Italia)", "text": "Pimentel (\"Pramantellu\" o \"Pramant\u00e8llu\" in sardo, con la prima grafia come quella ufficiale) \u00e8 un comune italiano di abitanti della provincia del Sud Sardegna, nella subregione della Trexenta.\nStoria.\nL'area fu abitata gi\u00e0 in epoca prenuragica e nuragica, per la presenza nel territorio di alcune testimonianze archeologiche.\nDurante il medioevo appartenne al Giudicato di Cagliari e fece parte della curatoria della Trexenta. Alla caduta del giudicato (1258) il territorio pass\u00f2 per breve tempo al giudicato di Arborea; il giudice Mariano II nel 1295 lasci\u00f2 in eredit\u00e0 i territori dell'ex giudicato di Cagliari alla repubblica di Pisa, feudo dei Visconti. Nel 1324 il paese pass\u00f2 agli aragonesi insieme a tutti i centri delle ex curatorie di Trexenta e di Gippi; nel 1421 il villaggio, con tutti gli altri paesi della ex curatoria della Trexenta, fu dato in amministrazione a Giacomo de Besora che nel 1434 ne ottenne la concessione feudale. Nel 1497 il paese fu unito alla contea di Villasor, feudo di Giacomo de Alag\u00f3n. Nel 1594 la contea fu trasformata in marchesato.\nNel 1703 il feudo venne donato da Artale de Alag\u00f3n alla figlia Isabella sposata con Giuseppe da Silva. Ai Da Silva - Alagon fu riscattato nel 1839 con l'abolizione del sistema feudale.\nDal 1936 al 1946 fu accorpato al vicino comune di Samatzai.\nSimboli.\nLo stemma del Comune si blasona: \nSociet\u00e0.\nLingue e dialetti.\nLa variante di sardo parlata a Pimentel \u00e8 il campidanese occidentale.\nSport.\nCalcio.\nLa squadra di calcio di Pimentel, il Cribbio 78, milita nel campionato FIGC di Seconda Categoria."}
{"id": "30630", "revid": "22416", "url": "https://it.wikipedia.org/wiki?curid=30630", "title": "Piscinas", "text": "Piscinas (\"Piscinas\" in sardo) \u00e8 un comune italiano di 823 abitanti della provincia del Sud Sardegna, nella regione del Sulcis-Iglesiente.\nStoria.\nLe origini di Piscinas, anticamente detta Pixinas, e prima ancora Piscinae, sono molto remote. Insediamenti umani nel territorio sono testimoniati sin dal Neolitico (VII-VI millennio a.C.). Esistono tracce anche delle successive civilt\u00e0 nuragica, fenicio-punica e romana.\nNell'Alto Medioevo (VIII-X secolo d.C.) l'area risulta spopolata anche a causa della vicinanza alla costa, resasi insicura per via delle frequenti scorrerie saracene. Dopo l'anno 1000 vi fu a Piscinas l'insediamento di una comunit\u00e0 di monaci, la cui presenza \u00e8 testimoniata da alcuni resti architettonici nell'area attualmente occupata dalla villa Salazar e dalla confinante casa, un tempo facente parte anch'essa della propriet\u00e0 Salazar, che si ipotizzano essere state costruite: la prima sulla pianta della chiesa e la seconda su quella del convento.\nIl territorio pass\u00f2 sotto il Giudicato di Cagliari, inserito nella curatoria di Sulcis, e poi, dopo la caduta di quest'ultimo, sotto il dominio pisano nel 1258, che ne concesse la signoria ai della Gherardesca, conti di Donoratico.\nDopo questi ultimi i Salti di Piscinas, passarono ad altri feudatari. Miguel Marquet possedeva le ville di Giba e Piscinas nel 1337; nel 1355 le suddette vennero concesse in feudo a Guantino de Sena, che le possedette per pochi anni, sostituito da Pietro de Milany e da Dalmazzo Jard\u00ed che ne ebbero contemporaneamente la concessione, il primo da Mariano d'Arborea ed il secondo dal re d'Aragona. I feudi di Piscinas entrarono quindi in possesso di Bartolomeo de Gerp, che li vendette nel 1487 a Giacomo Aragall. Nel 1513 i Bellit ereditarono la villa di Piscinas dagli Aragall. Nel 1521, secondo quanto affermato nel \"de Chorographia Sardiniae\", l'\"oppida Piscinae\" divenne propriet\u00e0 di Onofrio Torrella.\nNel 1587 i Salti di Piscinas, del fu Raniero Bellit, tornarono in possesso della capitania di Iglesias, in seguito all'istanza per la restituzione alla citt\u00e0 che il sindaco aveva promossa pochi anni prima presso il Parlamento del Vicer\u00e9 Moncada. In quello stesso anno Iglesias vendette i Salti di Piscinas al Magnifico Pietro Salazar.\nNel corso dei secoli XV e XVI la villa di Piscinas risulta a pi\u00f9 riprese spopolata, a causa principalmente delle incursioni dei pirati barbareschi dovute alla sua vicinanza al mare. Nel 1572 Marco Antonio Camos, Capitano di Giustizia di Iglesias, in un rapporto sulle difese costiere della Sardegna, cita la presenza di agricoltori e pastori nei fertilissimi Salti di Piscinas e l'utilit\u00e0 offerta da questi nel contrastare i barbareschi. Insediamenti umani continuativi si riscontrano quindi dal XVII secolo.\nA partire dal 1592 si conservano, soprattutto nell'archivio Salazar, numerosi documenti relativi ai Salti di Piscinas, nei quali, relativamente ai secoli XVII e XVIII, si parla della presenza di case e di \"terras aratorias\".\nAll'inizio del XIX secolo risultano stabilite a Piscinas una dozzina di famiglie, e la produzione agricola \u00e8 ben documentata, con un'economia autosufficiente che comprende la coltivazione di grano, lino, cereali, mandorle, ortaggi, olio ed allevamenti ovini, bovini e caprini; affiancati dalle attivit\u00e0 artigianali di produzione dell'orbace, di tessitura del lino, di opere di fabbroferraio, ecc.\nNella seconda met\u00e0 del secolo XIX, don Tomaso Salazar avvi\u00f2, nelle terre di Piscinas, una sperimentale azienda di \"agricoltura integrale\". Piscinas \u00e8 menzionata nel 1830 nel \"Dizionario degli Stati Sardi\", come \"boddeus\" raccolto intorno alla Chiesa di Santa Maria, una delle otto cappellanie della Diocesi di Iglesias, della cui esistenza si hanno notizie sin dal 1365. Il Casalis a proposito della villa dice: \"questo luogo ha molta importanza dalle due copiosissime fonti termali che trovansi alla distanza di pochi minuti dall'abitato...\". Di Piscinas e della sorgente termale di \"S'acqua callenti\" scrive anche, a met\u00e0 del XIX secolo, Alberto Ferrero della Marmora che nel suo \"Itinerario dell'Isola di Sardegna\", ne ipotizza la derivazione del nome dalla presenza della sorgente e la descrive come borgata di Santadi.\nRisale al 1884 il completamento della strada provinciale. Nel 1926 fu inaugurata invece la linea ferroviaria per Siliqua e Calasetta con relativa fermata, entrambe dismesse nel 1974.\nLegata storicamente ed amministrativamente al comune di Giba, Piscinas \u00e8 divenuta comune autonomo nel 1988.\nSimboli.\nLo stemma del Comune di Piscinas \u00e8 stato concesso con decreto del presidente della Repubblica del 3 marzo 2005 e si blasona: \nNella prima met\u00e0, le tredici stelle d'oro in campo rosso sono riprese dallo stemma della famiglia Salazar.\nSociet\u00e0.\nLingue e dialetti.\nLa variante del sardo parlata a Piscinas \u00e8 il campidanese sulcitano.\nReligione.\nLa maggior parte degli abitanti del comune di Piscinas \u00e8 di religione cristiana cattolica. La santa patrona del paese \u00e8 la Madonna della Neve, la cui festa \u00e8 il 5 agosto, giorno in cui il paese organizza la santa messa seguita da una processione, con due buoi che trasportano in una teca di vetro la Vergine."}
{"id": "30632", "revid": "1516566", "url": "https://it.wikipedia.org/wiki?curid=30632", "title": "Pula (Italia)", "text": "Pula \u00e8 un comune italiano di abitanti della citt\u00e0 metropolitana di Cagliari in Sardegna, situato a sud-ovest del capoluogo. Fondata nel periodo medievale e sviluppatasi nel XVIII secolo, \u00e8 famosa per il sito archeologico di Nora, risalente al periodo fenicio e romano. Grazie alle sue spiagge, nel XX secolo \u00e8 diventata un'importante meta turistica.\nStoria.\nPula sorge nelle vicinanze dell'antica citt\u00e0 di Nora, fondata secondo la leggenda dagli Iberi condotti in Sardegna da Norace. L'antico centro urbano fu edificato dai fenici intorno all'VIII secolo a.C. probabilmente su preesistenti insediamenti nuragici di cui rimangono alcune testimonianze. Pass\u00f2 nei secoli successivi prima ai punici e poi ai romani che la elevarono per un breve periodo a capitale della provincia di Sardegna e Corsica, per poi cedere la carica alla vicina Caralis (odierna Cagliari). Dopo la caduta dell'Impero romano d'Occidente, a causa delle continue scorrerie, prima da parte dei vandali e in seguito dei pirati saraceni, la citt\u00e0 di Nora, analogamente a molte altre citt\u00e0 costiere sarde, cess\u00f2 di esistere a partire dall'VIII secolo d.C. circa.\nNel medioevo il villaggio di \"Padulis de Nura\" (Palude di Nora), sorto nei pressi dell'antica citt\u00e0 di Nora attorno all'anno 1000, fece parte del giudicato di Cagliari, nella curatoria di Nora. Alla caduta del giudicato (1258) pass\u00f2 alla famiglia pisana Della Gherardesca. Dopo la morte del conte Ugolino, avvenuta nel 1289, e la fallita rivolta dei figli, fu amministrata dal comune di Pisa. Nel 1324 avvenne la conquista aragonese, e gli aragonesi la inglobarono nei possedimenti della corona.\nDurante le guerre tra il giudicato di Arborea e il Regno di Sardegna (1365-1409) la villa venne occupata pi\u00f9 volte dalle armate arborensi. Tornato definitivamente in mano aragonese, il villaggio, ormai pressoch\u00e9 disabitato, fu infeudato alla potente famiglia iberica dei Carroz.\nTra XVI e XVII secolo gli spagnoli edificarono lungo la costa tre torri d'avvistamento in funzione anti-barbaresca.\nIntorno al 1363 il feudo venne incorporato, col nome di San Pietro Pula, nella contea di Quirra, trasformata in marchesato nel 1603 dei nuovi feudatari Centelles, che a partire dal 1630 ne favorirono il ripopolamento. La ripresa demografica non dur\u00f2 per\u00f2 a lungo; l'epidemia di peste del 1652 decim\u00f2 la popolazione (che doveva inoltre difendersi dalle continue incursioni dei pirati barbareschi) e il nascente borgo si spopola nuovamente. Nel 1674 il territorio pass\u00f2 ai Borgia di Gandia e da questi ai Catal\u00e0 nel 1726. Nel XVIII secolo il paese torna a nuova vita grazie alle iniziative dei frati mercedari e all'afflusso nella zona di agricoltori e pastori.\nNel 1839, in epoca sabauda, con la fine del sistema feudale, Pula venne riscattata all'ultimo feudatario, Filippo Osorio, e divenne comune del Regno di Sardegna e poi del Regno d'Italia dal 1861.\nSimboli.\nLo stemma del comune di Pula \u00e8 stato concesso, insieme al gonfalone municipale, con il decreto del presidente della Repubblica del 22 novembre 1979.\nMonumenti e luoghi d'interesse.\nArchitetture religiose.\nTra i luoghi di culto si evidenziano:\nSiti archeologici.\nNel promontorio di Capo Pula sorgono i resti dell'antica citt\u00e0 di Nora fondata dai fenici, che con tutta probabilit\u00e0 \u00e8 il primo e pi\u00f9 importante centro antico sull'isola. Il periodo fenicio \u00e8 testimoniato dalla necropoli mentre tra i pi\u00f9 interessanti ritrovamenti del successivo dominio romano vi sono colonne e pavimenti a mosaico.\nI resti furono scoperti casualmente, quando una violenta mareggiata riport\u00f2 alla luce una parte dell'edificio funerario del tophet. Le scoperte eccezionali si susseguirono, il ritrovamento pi\u00f9 eclatante fu il teatro, probabilmente anche per le sue buone condizioni di conservazione. Quest'opera viene attualmente utilizzata per un'interessante rassegna culturale.\nPoco distante, una singola colonna \u00e8 quanto rimane del tempio romano e adiacente ad essa il Foro, centro sociale ed economico della citt\u00e0. Non lontano si trova il tempio dedicato alla dea Tanit, supposizione avanzata dopo il ritrovamento di una pietra piramidale che raffigurerebbe la divinit\u00e0. Particolarmente interessante \u00e8 il complesso termale, i cui ruderi danno l'idea dell'imponenza della struttura.\nAltro.\nPula si sviluppa intorno a piazza del Popolo, elegante centro della vita cittadina che ospita bar, ristoranti e, durante l'estate, spettacoli ed eventi culturali.\nSpiagge.\nPula \u00e8 famosa per le sue spiagge che sono diventate meta di surfisti e di appassionati di pesca subacquea e immersioni. Ai piedi del promontorio di Capo Pula si trova la spiaggia di Nora, dove il mare ha un fondale basso; \u00e8 fraquentata soprattutto da famiglie e surfisti. La spiaggia di Santa Margherita di Pula \u00e8 caratterizzata da sabbia bianca e dalla vasta pineta in cui \u00e8 immersa; racchiude diverse calette come Cala d'Ostia e Cala Verde, nella quale si trova il porto turistico. Altre spiagge della zona sono quelle di Su Guventeddu, Punta d'Agumu e Foxi 'e Sali.\nSociet\u00e0.\nEtnie e minoranze straniere.\nAl 31 dicembre 2019 la popolazione straniera ammontava a 215 individui pari al 2,9% circa della popolazione totale. Le nazionalit\u00e0 principali erano:\nLingue e dialetti.\nLa variante del sardo parlata a Pula \u00e8 il campidanese comune.\nTradizioni e folclore.\nUna delle feste popolari pi\u00f9 importanti di Pula \u00e8 il tradizionale rito del pellegrinaggio in onore di Sant'Efisio. Si tiene a maggio con partenza dal centro cittadino e arrivo alla chiesa di Sant'Efisio a Nora.\nCultura.\nRicerca.\nParco Scientifico e Tecnologico.\nPula \u00e8 anche la sede del \"Parco Tecnologico\", uno dei centri operativi del consorzio \"Sardegna Ricerche\". In queste strutture sono alloggiati uffici e laboratori di alta tecnologia, espressione della volont\u00e0 di proporre la Sardegna come possibile \"California\": terreno dove sviluppare idee e sperimentare il presente e il futuro della ricerca scientifica.\nSport.\nCalcio.\nLa squadra di calcio locale \u00e8 l'FCD Pula, fondata dopo la caduta dell'A.S.D. Calcio Pula.\nCalcio a 5.\nFondato nel 2017, il Futsal Femminile Pula disputa il campionato di Serie C regionale di calcio a 5 femminile; disputa le partite casalinghe al palazzetto comunale di Villa San Pietro.\nTennis.\nIl Tennis club del Forte Village in localit\u00e0 Santa Margherita organizza ogni anno diversi tornei dei circuiti ITF maschile e femminile, che permettono a tennisti/e professionisti/e di migliorare il proprio ranking ATP e WTA al fine di accedere ai tornei internazionali pi\u00f9 prestigiosi.\nDall'ottobre 2020, sui campi del Forte Village si tiene inoltre il primo torneo del circuito maggiore mai ospitato in Sardegna, l'ATP 250 Sardegna Open.\nGolf.\nIn localit\u00e0 Is Molas si trova il campo da golf dell'A.S.D. Circolo Golf Is Molas; \u00e8 dagli anni 1980 uno dei pi\u00f9 rinomati a livello nazionale e punto di riferimento per il golf in Sardegna. Situato in prossimit\u00e0 del mare e protetto dalle colline che lo circondano, gode di un clima particolarmente favorevole che lo rende utilizzabile tutto l'anno."}
{"id": "30633", "revid": "1516566", "url": "https://it.wikipedia.org/wiki?curid=30633", "title": "Quartucciu", "text": "Quartucciu (\"Quart\u00f9cciu\" o \"Cuatt\u00f9cciu\" in sardo) \u00e8 un comune italiano di abitanti della citt\u00e0 metropolitana di Cagliari in Sardegna. \u00c8 stato frazione di Cagliari dal 1928 al 1983.\nOrigini del nome.\nNella zona tra Quartucciu e Quartu esistevano in periodo medievale varie ville col nome Quarto.\nL'attuale Quartucciu si trova dove un tempo sorgeva Quarto Suso, chiamato anche Quarto Toto o Quartutxo (da cui poi prese il nome), in quanto gli altri villaggi di nome Quarto vennero fusi nel 1327 insieme al villaggio di Cepola per formare l'attuale citt\u00e0 di Quartu Sant'Elena.\nStoria.\nIl territorio di Quartucciu \u00e8 abitato dall'uomo sin dal periodo nuragico.\nFin dal quinto decennio del V secolo, e cio\u00e8 ancor prima della caduta dell'Impero romano d'Occidente (476), Quartucciu sub\u00ec numerosi saccheggi da parte dei Vandali.\nDurante il medioevo appartenne al Giudicato di Cagliari, nella curatoria del Campidano di C\u00e0lari, e in seguito pass\u00f2 sotto le dipendenze della Repubblica di Pisa; pochi decenni dopo cadde in mano Aragonese.\nNel 1426 la Baronia di Quartu, che comprendeva anche Quartucciu, venne concessa da Alfonso d'Aragona ad Antonio de Sena. Alienata la Baronia ai De Sena nel 1491, il paese fu incorporato pochi anni dopo nel patrimonio regio. I secoli XVI e XVII furono tra i peggiori che il paese abbia mai vissuto, sia per le frequenti incursioni barbariche, sia per la peste che vi dilag\u00f2 con frequenza.\nAgli inizi del secolo XVIII Quartucciu (ancora facente parte della baronia di Quartu), concesso in feudo alla famiglia Pes, and\u00f2 risollevandosi. Nel 1717 fu occupato assieme a Quartu dalle truppe inviate dall'Alberoni alla riconquista della Sardegna. Passata l'Isola ai Savoia nel 1720, il paese fu confermato come feudo dal re Vittorio Amedeo II e dal re Carlo Emanuele III alla famiglia Pes, ai quali fu riscattato nel 1839 con la soppressione del sistema feudale.\nQuartucciu fu sempre comune anche se fece parte del mandamento di Quartu Sant'Elena fino al 1928, anno in cui per virt\u00f9 dei poteri conferiti al Governo dal Regio Decreto 17 marzo 1927 n. 383, e Regio Decreto 26 aprile 1928 divenne con Pirri, Monserrato e Selargius, frazione di Cagliari.\nTorn\u00f2 comune autonomo solo nel 1983.\nSimboli.\nNello stemma comunale \u00e8 raffigurata la chiesetta di Sant'Efisio con a lato una pietra miliare con inciso il numero romano IV, da cui deriva il nome di Quartucciu. Il gonfalone \u00e8 costituito da un drappo bianco.\nMonumenti e luoghi d'interesse.\nSiti archeologici.\nTomba dei giganti di Is Concias.\nLa tomba dei giganti di Is Concias (detta anche \"Sa Dom'\u00e8 S'Orcu\") si trova nella localit\u00e0 di San Pietro Paradiso e risale al XIV-XIII secolo a.C.. \u00c8 una delle Tombe dei giganti pi\u00f9 importanti e meglio conservate in Sardegna e si trova nel parco del monte dei Sette Fratelli (S.S. 125\u00a0km 20,200). Ha un impianto a \"protome taurina stilizzata\" con un corpo rettangolare appena rastremato verso il giro del fondo. Veniva usata per dare sepoltura ai morti e per riti religiosi, come testimoniano i tre pozzetti a nord del monumento.\nScavi archeologici di \"Pill'\u00e8 Matta\".\nSito archeologico di epoca punico-romana con caratteristiche uniche in Sardegna. Si tratta di una necropoli scoperta per caso nel 2000, durante alcuni lavori nella zona industriale di Quartucciu.\nLe tombe individuate finora sono gi\u00e0 pi\u00f9 di 200, e i reperti recuperati pi\u00f9 di 2000, tra cui bicchieri, piatti, lucerne. La tipologia delle tombe \u00e8 varia, tra cui quelle \"a fossa\" dalla forma rettangolare, o alla \"cappuccina\" tipica romana, infatti la necropoli \u00e8 stata frequentata sin dal periodo punico dal IV secolo a.C. sino al V secolo d.C., nel periodo tardo romano. Quasi tutte le sepolture erano intatte, e nessuno sospettava che in questa zona ci fosse una necropoli di queste dimensioni. \u00c8 stato ipotizzato che nella necropoli fossero sepolti anche individui Sarmati, un'antica popolazione proveniente dall'attuale Russia meridionale. Lo scavo ha suscitato l'interesse di grandi studiosi di fama mondiale tra i quali il celebre antropologo forense Don Brothwell dell'Universit\u00e0 di York, scopritore della mummia di Nefertiti.\nPer l'occasione, l'amministrazione di Quartucciu ha permesso l'apertura di una mostra-museo presso il centro culturale \"Ex Casa Angioni\", in cui vengono esposti oltre mille reperti trovati a Pill'e Matta.\nUna copertura della necropoli realizzata (nel 2009) su progetto di David Palterer e Norberto Medardi con Pietro Reali non si limita alla mera protezione del sito ma si propone come un luogo di riferimento storico-culturale per l'intero territorio. Il progetto fa convergere la struttura statica con quella 'metaforica', e se l'esterno confronta come tema l'anastilosi e il 'fuori scala', le flottanti passerelle interne sono sentieri evocativi di suggestioni e memorie.\nSociet\u00e0.\nEtnie e minoranze straniere.\nAl 31 dicembre 2019 la popolazione straniera ammontava a 260 unit\u00e0 pari al 2% circa della popolazione totale. Le nazionalit\u00e0 principali erano:\nLingue e dialetti.\nLa variante del sardo parlata a Quartucciu \u00e8 il campidanese comune.\nGeografia antropica.\nIl territorio comunale comprende anche l'isola amministrativa di \"Sant'Isidoro\", avente una superficie di 17,47\u00a0km\u00b2.\nInfrastrutture e trasporti.\nA Quartucciu il trasporto pubblico di linea \u00e8 svolto mediante autocorse CTM.\nDal 1893 al 1971 la localit\u00e0 fu attraversata dalla tranvia extraurbana Cagliari-Monserrato-Quartu Sant'Elena, esercita dapprima con trazione a vapore e in seguito, incorporata nella rete tranviaria di Cagliari, con tram elettrici."}
{"id": "30635", "revid": "22416", "url": "https://it.wikipedia.org/wiki?curid=30635", "title": "Samassi", "text": "Samassi \u00e8 un comune italiano di abitanti della provincia del Sud Sardegna. Dista circa 38\u00a0km da Cagliari, \u00e8 attraversata dal fiume Mannu, e dalla linea ferroviaria Cagliari-Golfo Aranci.\nStoria.\nI primi insediamenti umani a Samassi risalgono al neolitico recente, intorno al 3500 a.C. Nel suo territorio sono stati rinvenuti reperti risalenti a periodo prenuragico come asce, teste di mazza, fusoliere e oggetti di ossidiana utili alla caccia e alle attivit\u00e0 domestiche. Sono tanti infatti i ritrovamenti casuali fatti soprattutto in regione Palaziu appartenenti alla cultura di Bonnannaro o a quella Monte Claro. Di particolare risonanza fu il ritrovamento, in localit\u00e0 Sa Mandara, di due idoli raffiguranti la Dea Madre, probabilmente appartenenti alla cultura di Ozieri, ora esposti al Museo Archeologico di Cagliari.\nLa localit\u00e0 Palamuras, secondo la tradizione paesana, sarebbe stata sede di un vasto insediamento sui resti di una pi\u00f9 antica civilt\u00e0 prenuragica. In localit\u00e0 Stani sono chiaramente visibili sul terreno gli avanzi di un nuraghe, nel quale sono stati rinvenuti un pugnale di rame e una torretta nuragica in arenaria bianca. Altro nuraghe meritevole di attenzione \u00e8 quello tuttora esistente in localit\u00e0 Sa Uga. Sono infatti evidenti due filari di arenaria sbozzata, nonostante i mezzi agricoli abbiano modificato notevolmente la struttura superficiale del terreno.\nNelle localit\u00e0 Palamuras, Stani, Staineddu, Palatziu, Sa Uga, Santa Maria, Perda Mois sono stati ritrovati numerosi resti di villaggi e sepolcreti che documentano ampiamente il passaggio della civilt\u00e0 romana. Samassi quindi diventa in epoca romana una delle comunit\u00e0 rurali del Campidano; l\u2019intera zona agricola samassese permetteva di acquisire ingenti quantitativi di grano e cereali.\nIn periodo medievale, il territorio di Samassi faceva parte della curatoria di Gippi, nel Giudicato di Cagliari. Alla caduta del giudicato (1258) entr\u00f2 a far parte del dominio pisano, e dal 1324 pass\u00f2 sotto il dominio aragonese. Quando gli aragonesi nel 1355 tennero a Cagliari il primo parlamento sardo, Samassi vi invi\u00f2 i propri rappresentanti. Successivamente divenne un feudo. Nel 1736 form\u00f2 con Serrenti un marchesato, e il primo marchese fu Antonio Simon Squinto. Dai Simon la signoria pass\u00f2 ai Ricca di Castelvecchio, ai quali fu riscattato nel 1839 con la soppressione del sistema feudale.\nFatto storico di particolare importanza \u00e8 l'inondazione del 17 novembre 1898 rimasta nella memoria popolare con la denominazione \"S'Annu 'e s'unda\" (L'anno dell'onda). L'esondazione arrec\u00f2 gravissimi danni al paese, ma non provoc\u00f2 alcuna vittima tra gli abitanti. Questo fatto accrebbe la devozione San Geminiano dei samassesi, che in tale data istituirono una festa votiva denominata \"Santu Millaneddu\".\nMonumenti e luoghi d'interesse.\nArchitetture religiose.\nTra i luoghi di interesse del comune vanno citate la chiesa di San Giuseppe Patriarca, la chiesa di Santa Margherita di Antiochia, la chiesa campestre di Sant'Isidoro e Sant'Anna, infine la chiesa di San Geminiano (nei cui dintorni \u00e8 stata ritrovata una delle poche necropoli vandaliche della Sardegna), dell'XI secolo e intitolata al santo, la cui festa ricorre il 16 settembre (santu Millanu).\nDa segnalare inoltre la Chiesa Parrocchiale della Beata Vergine di Monserrato, realizzata in blocchi di Tufo in stile gotico-aragonese, risalente alla fine del 1500.\nSociet\u00e0.\nLingue e dialetti.\nLa variante del sardo parlata a Samassi \u00e8 il campidanese occidentale.\nCultura.\nEventi.\nCarnevale samassese.\nTra le manifestazioni locali il Carnevale samassese (giunto nel 2018 alla 65\u00aa edizione) \u00e8 uno dei maggiori del Campidano.\nI festeggiamenti popolari in occasione del Carnevale sono a Samassi ben radicati nella tradizione, documentata storicamente sin dalla met\u00e0 del XIX secolo. Nell\u2019immediato secondo dopoguerra si sviluppa il moderno Carnevale samassese che sin dagli inizi abbiner\u00e0 alle maschere tradizionali di adulti e ragazzi (\"is mascareddas\") e alle fritture dei dolci tradizionali (\"parafrittus\" e \"tzippuas\"), il corso mascherato che, dai primi semplici carrelli agricoli gremiti di bambini in costume, si imporr\u00e0 in pochi anni come uno dei principali carnevali in Sardegna anche per la presenza dei grandi carri in cartapesta di 5-6 metri di altezza.\nI festeggiamenti, che durano da una settimana a 10 giorni, si concludono per tradizione il giorno di marted\u00ec grasso che rappresenta cos\u00ec l\u2019ultimo giorno di festa prima della Quaresima.\nFesta di Sant'Antonio Abate.\nIl 16 gennaio si svolge la festa in onore di Sant'Antonio Abate, una processione si snoda per le vie del paese poi al rientro in parrocchia si svolge la messa, e al termine di essa dopo che suonano le campane in ogni rione vengono accesi i tradizionali fal\u00f2, con musiche e danze fino a tarda notte.\nS'Incontru.\n\u00c8 il culmine dei riti religiosi della Settimana Santa. Di chiara tradizione spagnola, la cerimonia ricorda l\u2019incontro tra il Cristo risorto e la Madonna, raffigurati da due simulacri lignei trasportati a spalla dai fedeli. Momento rituale particolarmente suggestivo proprio perch\u00e9 al di l\u00e0 delle connotazioni religiose mette l\u2019accento sulla gioia della madre che ritrova il figlio perduto.\nLa cerimonia prende il via intorno alle 10:30 con due processioni che percorrono separatamente il paese, ciascuna recante una delle due statue. Alle 11 le due processioni convergono nella piazza principale del paese e si fermano a distanza per alcuni minuti. L\u2019attesa vuole ricordare lo stupore della Vergine al riconoscere il suo Figlio.\nLa statua della Vergine, che indossa un velo di pizzo nero, viene abbassata per tre volte a rappresentare un inchino. La terza volta il velo nero viene sostituito con uno bianco a rappresentare il passaggio dalla morte alla vita.\n\u00c8 il momento culminante de s\u2019incontru, festeggiato dallo scoppio di una raffica di granate nel cielo. Le due statue vengono allora affiancate e le due processioni riunificate in una sola, che si avvia lentamente in direzione della Chiesa Parrocchiale dove la festa si concluder\u00e0 con la Messa Pasquale.\nSagra del carciofo.\nAnnualmente si tiene la Sagra del carciofo (prima edizione nel 1987), durante la quale si tengono la fiera agroalimentare del Medio Campidano, una marcialonga, l'apertura delle antiche case campidanesi e delle chiese, infine una mostra intitolata \"in di de festa\" sull'abbigliamento samassese nel corso dei secoli organizzata dal gruppo folk \"Sant'Isidoro\". Ogni anno la Sagra del Carciofo offre numerosi luoghi d'incontro tra produttori, venditori e consumatori, proponendo convegni, esposizioni, degustazioni e mercati in cui poter conoscere le peculiarit\u00e0 del carciofo in tutte le sue varianti.\nFesta di Sant'Isidoro.\nIl primo sabato e la prima domenica dopo il 15 maggio, nell'oasi di Sant'Isidoro, si celebra la festa di Sant'Isidoro patrono degli agricoltori. \u00c8 la festa degli agricoltori, che sfilavano per le vie del paese in processione - un tempo con i carri tirati dai buoi e oggi coi moderni trattori - per attirare la benevolenza del santo sugli imminenti raccolti. Nel 2000 \u00e8 stata ricostruit una nuova statua policroma fedele all\u2019originale, e i festeggiamenti si concludono nell\u2019Oasi di S.Isidoro. Nel piazzale della nuova chiesetta si alternano e si affiancano i rituali religiosi, la degustazione di piatti tipici, gli intrattenimenti con danze e musiche tradizionali.\nFesta di Santa Margherita.\nIl 19, 20 e 21 luglio nell'omonima chiesetta si svolge la festa votiva in onore di Santa Margherita di Antiochia, le cui origini risalgono al XV secolo. Durante i festeggiamenti in suo onore, che culminano il 20 luglio, data di fine della mietitura, era tradizione colorare il quartiere di bandierine. Quelle stradine, oggi percorse nei giorni della festa solo dai fedeli che si recano alle messe, si animavano allora di bancarelle, tra l\u2019aromatica fragranza del basilico che ancora viene offerto alla santa in numerosi cespi.\nLa festa di San Geminiano \"sa festa manna\".\nSan Geminiano Martire, in campidanese \"Santu Millanu\" \u00e8 il patrono di Samassi, la cui festa \u00e8 la pi\u00f9 sentita del paese. San Geminiano si festeggia tre volte l'anno:\nLa sera, il santo parte dalla parrocchia salutato dal suono delle campane, passando per le vie del paese e non pu\u00f2 mancare il passaggio vicino al fiume Mannu per proseguire verso la chiesetta. Arrivati alla chiesetta il santo viene accolto dalle antiche campane che suonano a festa, dai fuochi artificiali, da un tappeto di fiori \"sa ramadura\" in tutta la piazza, dagli abitanti del rione, dal tutto il paese, dai gruppi folk e dalla banda musicale. \u00c8 cos\u00ec che il rione si rianima con il ritorno del suo santo che rimane nella sua chiesa per 365 giorni l'anno . Per i samassesi questa viene chiamata \"sa festa manna\" (la festa grande), nel quale in passato era l'unico giorno di festa dell'anno agrario, tutti gli agricoltori si riposavano godendosi la festa, partecipando ai riti religiosi e civili, per iniziare il giorno dopo il nuovo anno agrario con il duro lavoro nei campi e augurandosi un buon raccolto.\nEconomia.\nIl paese basa la sua economia sull'agricoltura ed \u00e8 fra i centri agricoli pi\u00f9 produttivi del medio Campidano. Fra le colture pi\u00f9 ricorrenti vi sono il frumento, la vite, il pomodoro da industria e l'orticoltura in generale. La coltura prevalente \u00e8 tuttavia il carciofo. Modesta \u00e8 la presenza dell'industria manifatturiera, conserviera e artigianale.\nInfrastrutture e trasporti.\nStrade.\nSamassi \u00e8 collegata ai comuni limitrofi principalmente tramite le strade statali SS 196 diramazione e 293, oltre che dalle strade provinciali 56 e 60.\nFerrovie.\nSamassi \u00e8 servita dal 1871 dalla stazione di Samassi-Serrenti: situata lungo la Dorsale Sarda \u00e8 gestita da RFI ed \u00e8 servita dai treni di Trenitalia.\nSport.\nCalcio.\nLa principale squadra di calcio della citt\u00e0 \u00e8 stata l\"'U.S.D. Samassi 1968 Calcio\" che arriv\u00f2 a militare nel campionato sardo di Eccellenza, discioltasi nel 2019 era nata il 20 luglio 1968, ed i suoi colori sociali erano il celeste ed il bianco.\nAtletica leggera.\nDal 1972 opera l'Associazione Sportiva Dilettantistica di Atletica Leggera - US Acli Mariano Scano Samassi"}
{"id": "30636", "revid": "22416", "url": "https://it.wikipedia.org/wiki?curid=30636", "title": "Samatzai", "text": "Samatzai (\"Samatz\u00e0i\" in sardo) \u00e8 un comune italiano di abitanti della provincia del Sud Sardegna. Noto in antichit\u00e0 come \"Santu Maccari\", \u00e8 situato a circa 30 chilometri a nord da Cagliari.\nStoria.\nL'area fu abitata gi\u00e0 in epoca prenuragica e nuragica, per la presenza nel territorio di alcune domus de janas, di una necropoli e di alcuni nuraghi.\nNei pressi del paese attuale si trovano le rovine di due antichi villaggi.\nDurante il Medioevo appartenne al giudicato di Cagliari e fece parte della curatoria di Nuraminis. Alla caduta del giudicato (1258) pass\u00f2 sotto il dominio pisano, e successivamente, intorno al 1355, sotto quello aragonese. Gli aragonesi formarono per il paese una baronia, la cui signoria pass\u00f2 dai conti pisani della Gherardesca a quelli aragonesi De Ampurias, poi ai De Puyalt e infine ai baroni Cervellon. Estintisi i Cervellon il paese divenne un feudo regio, amministrato cio\u00e8 non da signori feudali ma direttamente da funzionari della corona. Il feudo rimase tale fino all'anno del suo riscatto (1839) quando fu soppresso il sistema feudale.\nAi sensi della Legge Regionale n. 9 del 12 luglio 2001, che ha previsto l'istituzione delle nuove province sarde, il comune di Samatzai avrebbe dovuto essere aggregato alla neonata provincia del Medio Campidano; con successiva Legge Regionale n. 10 del 13 ottobre 2003 si stabil\u00ec invece che restasse in quella di Cagliari, di cui fece parte fino alla successiva riforma del 2016.\nGeografia fisica.\nClima.\nIl clima di Samatzai \u00e8 tipicamente mediterraneo caratterizzato da estati calde e inverni miti.\nSociet\u00e0.\nLingue e dialetti.\nLa variante di sardo parlata a Samatzai \u00e8 il campidanese occidentale.\nCultura.\nScuole.\nPresenti nel comune una scuola dell'infanzia, una primaria e una secondaria di primo grado.\nInfrastrutture e trasporti.\nIl centro di Samatzai \u00e8 raggiungibile mediante la SS131 e la SS128. La S.P. 33 collega Samatzai con i comuni di Pimentel e Nuraminis mentre, la S.P. 34 con il comune di Guasila. Per quanto concerne i mezzi pubblici, il centro abitato \u00e8 servito dalle autolinee regionali ARST che assolvono al collegamento col capoluogo attraverso varie corse giornaliere."}
{"id": "30637", "revid": "22416", "url": "https://it.wikipedia.org/wiki?curid=30637", "title": "San Basilio (Italia)", "text": "San Basilio (\"Santu 'Asili 'e Monti\" in sardo) \u00e8 un comune italiano di abitanti della provincia del Sud Sardegna.\nStoria.\nLa cima pi\u00f9 alta viene chiamata \"Pitz' 'e Pranu\". A \"Pitz' 'e Pranu\" \u00e8 presente un vastissimo parco pineta nel quale vi \u00e8 la chiesetta dedicata a Santa Barbara. La leggenda vuole che il nome del paese venne dato dai monaci bizantini, seguaci di San Basilio Magno, arcivescovo di Cesarea, i quali riutilizzando le terme romane, costruirono un monastero.\nNel territorio sono presenti numerosissime fonti. San Basilio \u00e8 stato un centro importante anche nel periodo nuragico, nelle campagne che circondano il paese vi sono resti di antiche citt\u00e0, come l'abitato romano di \u201cPranu Gennas (loc.)\u201d. Vi sono, nel territorio circostante il paese, numerosi pozzi sacri, nel quale vi \u00e8 presente anche dell'acqua. Il nuraghe pi\u00f9 importante \u00e8 \"Sa domu 'e s'Orcu\", chiamato cos\u00ec, probabilmente, per la sua maestosit\u00e0.\nNel medioevo veniva riconosciuto con \u201cSanctu Basili de Montis\u201d, toponimo che, in lingua sarda \u00e8 rimasto invariato. Il paese, in epoca giudicale, appartenne alla \u201cCuratoria della Trexenta\u201d, nel Giudicato di Cagliari. Alla caduta del giudicato (1258) pass\u00f2 sotto il dominio pisano e successivamente, intorno al 1324, sotto quello aragonese. In epoca aragonese fu incorporato nella contea di Villasor, feudo degli Alagon. Trasformata la contea in marchesato, il paese entr\u00f2 a far parte di quest'ultimo, feudo degli stessi Alagon. Il paese fu riscattato ai Da Silva Alagon, ultimi feudatari, nel 1839 con la soppressione del sistema feudale.\nAlla fine del XVI secolo inizia la costruzione della parrocchia di San Pietro Apostolo che termina all'inizio del XVIII secolo.\nNel maggio 1928 al comune di San Basilio venne accorpato il comune di Goni che viene per\u00f2 ricostituito nel 1945.\nMonumenti e luoghi d'interesse.\nLe costruzioni artistiche pi\u00f9 importanti del paese sono: la parrocchia, dedicata a San Pietro apostolo, la chiesetta di San Basilio, circondata da un complesso termale (in passato vi era anche presente un monastero). Altre costruzioni e monumenti importanti di San Basilio sono l'ex municipio e il monumento dedicato ai caduti in guerra.\nSociet\u00e0.\nLingue e dialetti.\nLa variante di sardo parlata a San Basilio \u00e8 il campidanese occidentale.\nCultura.\nEventi.\nLe manifestazioni pi\u00f9 importanti del paese riguardano il 2 gennaio. Il 2 gennaio di ogni anno si celebra la festa di San Basilio. Intorno al 16 gennaio le feste di Sant'Antonio Abate e San Sebastiano, accompagnate da funzioni liturgiche e grande festa con fal\u00f2, chiamato localmente \"su foghidoni\". Ai primi di febbraio, solitamente la prima settimana, si realizza \"Sa cursa de sa pudda\", una sorta di competizione tra cavalieri, molto simile alla sartiglia di Oristano solo, che al posto di \"acchiappare la stella\", si acchiappa una gallina in legno. Vengono celelebrati anche Santa Greca e Sant'Isidoro. La prima domenica di giugno, la festa di Santa Barbara, il 14, invece, quella estiva di San Basilio e, alla fine del mese San Pietro apostolo. Importante \u00e8 anche la sagra della pecora, questa viene festeggiata in onore di San Giovanni Battista, protettore dei pastori.\nEconomia.\nNel paese \u00e8 presente un fiorente artigianato, tra queste attivit\u00e0: la lavorazione del legno, la tessitura artistica al telaio sardo, al lavorazione del formaggio e della ricotta. Infatti, nel piccolo borgo si produce ancora il formaggio con metodi tradizionali, questo \u00e8 legato alla pastorizia, importante settore dell'economia del paese. Carni ovine, caprine, dolci, pane e il rinomato torrone di mandorle sono prodotti tipici di San Basilio."}
{"id": "30639", "revid": "22416", "url": "https://it.wikipedia.org/wiki?curid=30639", "title": "San Giovanni Suergiu", "text": "San Giovanni Suergiu (\"Santu Giuanni Su\u00e8rgiu\" o \"Santu Juanni Sruexu\" in sardo) \u00e8 un comune italiano di abitanti della provincia del Sud Sardegna, nella regione del Sulcis.\nGeografia fisica.\nTerritorio.\nSan Giovanni Suergiu si trova nel Sulcis, a circa 70\u00a0km a ovest di Cagliari e a circa 5 a sud di Carbonia. Dal punto di vista morfologico il territorio \u00e8 pianeggiante, il comune si trova infatti nella piana che termina nella vicina laguna di Sant'Antioco (alcune frazioni, come Matzaccara e Santa Caterina, sorgono proprio a ridosso di essa). I pochi modesti rilievi che si riscontrano nel territorio comunale si trovano a nord-est dell'abitato: la punta maggiore \u00e8 quella del monte San Giovanni (332 m), al confine con Carbonia, poi il Pizzo Bianco (315 m) al confine col comune di Tratalias e Punta 'e Mesu (276 m). Tra i fiumi da segnalare il rio Palmas, che sfocia non lontano dalle saline di Sant'Antioco.\nCale, coste e spiagge del Comune.\nNel litorale del Comune di San Giovanni Suergiu, partendo da nord verso sud, si hanno le seguenti cale, coste e spiagge pi\u00f9 conosciute:\nStoria.\nPreistoria e storia antica.\nIl territorio sangiovannese fu abitato gi\u00e0 in era prenuragica, nuragica, punica e romana, come dimostrano vari siti e reperti rinvenuti nell'area. Di particolare interesse sono le domus de janas di \"Is Locci Santus\", sull'omonimo colle che si affaccia sulla laguna.\nSono ancora visibili anche le tracce della civilt\u00e0 nuragica con i nuraghi di Is Meurras (punto di confine dei territori comunali di Tratalias e Giba) e di Craminalana (Tratalias). In quest'ultimo sito sono presenti anche diverse tombe dei giganti, attualmente non visitabili. In localit\u00e0 Sa Guardiedda, sul litorale della laguna in posizione intermedia fra Sulki e la fortezza di Monte Sirai, nel periodo fenicio-punico venne costruito un attracco ancora visibile.\nStoria medievale.\nNel periodo bizantino si insediarono tre comunit\u00e0 di monaci che vi costruirono tre conventi: a Palmas, a Suergiu e a Matzaccara, dei quali non restano tracce evidenti. \u00c8 a quel periodo che si pu\u00f2 far risalire la nascita di Villa di Palmas di Sols, poi appartenente alla curatoria del Sulcis del giudicato di Cagliari. \u00c8 per\u00f2 del 1066 il primo documento esistente negli archivi che attesta la presenza dei monaci nel territorio. In quell'anno infatti, Vera, la moglie di Orzocco Torchitorio I, giudice di Cagliari, offr\u00ec ai monaci benedettini di Monte Cassino, sei chiese del Sulcis, fra cui Santa Maria di Palmas. Da cui si pu\u00f2 dedurre che sia Palmas che la chiesa di Santa Maria siano state costruite in date antecedenti il 1066. Successivamente la chiesa fu donata ai monaci di San Vittore di Marsiglia (1089), dal Giudice Costantino I Salusio II, figlio di Torchitorio, che la tolse ai cassinesi senza l'assenso del Vescovo. Solo una decina d'anni dopo, il Papa Pasquale II la restitu\u00ec al Vescovo diocesano. Causa le ripetute incursioni barbaresche che terrorizzavano e depredavano di ogni bene tutto il territorio che si affacciava al golfo di Palmas, la villa fu popolata da tante famiglie che abbandonarono la vicina Sulki-Sant'Antioco.\nNel 1258 la villa pass\u00f2 sotto il controllo del pisano Gherardo della Gherardesca; alla morte del suo ultimo erede nel 1355 venne inglobata nel regno di Sardegna dagli aragonesi, tuttavia come la quasi totalit\u00e0 dei centri abitati sulcitani si spopol\u00f2 completamente nei secoli successivi.\nStoria moderna e contemporanea.\nNel 1616, in epoca spagnola, form\u00f2 una contea di cui fu feudatario Luigi de Gualbes. Nel 1627 la contea fu trasformata in marchesato.\nRipopolatasi progressivamente dal Settecento, nell'area della vecchia Palmas di Sols si formarono vari medaus e furriadroxius, piccoli borghi che divennero il nucleo della Palmas conosciuta sino alla seconda met\u00e0 del Novecento.\nNel 1793, nel corso della spedizione francese in Sardegna, sbarcarono nel territorio le truppe francesi comandate dall'ammiraglio Truguet, che miravano alla conquista dell'Isola ma che furono poi respinte.\nIl territorio nel corso degli anni continu\u00f2 a popolarsi; nel 1840, con la soppressione del sistema feudale, il paese fu riscattato ai Bon Crespi di Valdaura, ultimi feudatari, sino a diventare comune nel 1853.\nA pochi chilometri di distanza da Palmas intanto altri medau si stavano progressivamente unendo intorno a quello di Suergiu (all'epoca frazione di Palmas), \"boddeu\" sorto attorno alla chiesa di origine medievale dell'antico abitato scomparso, situata ai piedi dell'omonimo colle e intitolata a San Giovanni Battista, mentre non resta traccia della chiesetta di San Pietro, presente soltanto nelle testimonianze orali di qualche anziano vissuto nella zona. Significativa, in tal senso \u00e8 per\u00f2 la presenza in quella zona di attuali toponimi come S'Arriu de Santu Perdu (rio San Pietro) e anche \"Su campusantu de Santu Perdu (il cimitero di San Pietro), in uso sino alla prima met\u00e0 del Novecento e successivamente abbandonato. Mentre resta da stabilire dove fosse ubicato il convento, anche se appare logico localizzarlo in quell'areale per la presenza del fiume, indispensabile per l'utilizzo agricolo dei terreni da parte dei monaci. Dopo il cosiddetto ripopolamento avvenuto alla fine del Settecento, con l'unione dell'abitato costituito dall'antico boddeu e dal vicino medau di Is Mereus (dove attualmente c'\u00e8 la via Regina Margherita) e la costruzione di nuove abitazioni lungo la nuova strada reale denominata \"Obbligatoria\" per Sant'Antioco, si formava progressivamente l'attuale centro cittadino, dove il Re trasfer\u00ec con decreto dell'11 marzo 1863 la sede del Comune. Tale atto pot\u00e9 compiersi per\u00f2 concretamente solo nel 1889, anno di ultimazione del nuovo municipio. Da allora il Comune prese il nome di Palmas Suergiu.\nNella prima met\u00e0 del Novecento Palmas Suergiu fu interessata a un rapido sviluppo industriale, che interruppe la monoeconomia agro pastorale sino ad allora presente. Nacquero cos\u00ec la centrale termoelettrica di Santa Caterina e gli impianti di raffinazione del carbone e di lavorazione del magnesio della SAMIS (trasferiti per\u00f2 a Sant'Antioco negli anni trenta). Oltre a ci\u00f2 la costruzione della rete delle Ferrovie Meridionali Sarde fece della stazione di Palmas Suergiu il principale scalo ferroviario del Sulcis dell'epoca, in quanto da qui si diramavano le linee per Iglesias, per Siliqua e per Calasetta (linee poi chiuse nel 1974). Dal punto di vista agricolo l'INPS bonific\u00f2 una larga fetta di territorio paludoso nella zona tra Suergiu e Palmas (divenuta frazione), stabilendovi un'importante azienda agraria nel 1953, poi passata a gestione regionale e cessata negli anni ottanta. Tutti questi insediamenti produttivi portarono a un incremento della popolazione, con un flusso migratorio proveniente anche da oltre Tirreno, facilitato inoltre anche dal grande sviluppo che i vicini bacini carboniferi sulcitani stavano vivendo in quell'epoca.\nNel secondo dopoguerra il 13 marzo 1950 fu attribuita l'attuale denominazione di San Giovanni Suergiu. L'attuale toponimo unisce il nome del patrono cittadino, a cui era intitolata l'antica chiesa di San Giovanni Battista, con quello di Suergiu, uno dei medau attorno al quale si era sviluppato il centro, che a sua volta traeva il suo nome dal vicino monte Suergiu, cos\u00ec chiamato per la presenza di querce da sughero sul colle in passato. La costruzione dell'invaso di Monte Pranu, nella vicina Tratalias, port\u00f2 nel 1962 all'abbandono dell'originaria Palmas da parte dei suoi abitanti (trasferiti a pochi chilometri di distanza nell'omonima frazione costruita ex novo), a causa delle infiltrazioni d'acqua che dalla diga avevano minato le fondamenta delle abitazioni (successivamente demolite) di questo e di altri borghi vicini. \nLa progressiva crisi del settore estrattivo e industriale sulcitano costrinse a emigrare molti sangiovannesi, fenomeno in parte placato con la costruzione del polo industriale di Portovesme.\nSociet\u00e0.\nLingue e dialetti.\nLa variante del sardo parlata a San Giovanni Suergiu \u00e8 il campidanese sulcitano.\nGeografia antropica.\nFrazioni.\nIs Urigus.\nLocalit\u00e0 posta al confine con la frazione carboniense di Is Gannaus, a circa 3\u00a0km a nord del centro sangiovannese.\nMatzaccara.\nFrazione distante circa 8\u00a0km da San Giovanni Suergiu, a breve distanza da Punt'e Trettu.\nPalmas.\nBorgo sorto negli anni sessanta per accogliere gli abitanti dell'omonima frazione demolita in seguito al dissesto causato dalle infiltrazioni d'acqua proveniente dall'invaso di Monte Pranu, sorge a circa 3\u00a0km di distanza dal centro principale.\nAltre localit\u00e0 del territorio.\nFanno parte del territorio del comune di San Giovanni Suergiu anche le localit\u00e0 Azienda Agraria INPS, Bruncu Teula, Campu Frassoi, Is Achenzas, Is Collus, Is Cordeddas, Is Gannaus, Is Imperas, Is Loccis, Is Loccis Diana, Is Loccis Santus, Is Massaius, Is Melonis, Is Pes, Is Pistis, Is Pitzus, Is Pusceddus, Is Scarteddus, Luxia Collu, Piscin\u00ec, Sa Carabia e Santa Caterina.\nEconomia.\nL'economia del comune \u00e8 ancora basata in buona parte sull'agricoltura e sull'allevamento. Tuttavia un importante ruolo rivestono la piccola industria (sebbene non pi\u00f9 presente come nei decenni precedenti) e il settore terziario.\nInfrastrutture e trasporti.\nStrade.\nSan Giovanni Suergiu \u00e8 raggiungibile attraverso:\nAutolinee.\nIl collegamento con il resto della provincia, coi capoluoghi di quest'ultima e con Cagliari dagli autobus dell'ARST. Quest'azienda effettua anche le corse sostitutive delle linee ferroviarie che sino agli anni settanta collegavano San Giovanni Suergiu col resto del Sulcis."}
{"id": "30640", "revid": "2184720", "url": "https://it.wikipedia.org/wiki?curid=30640", "title": "San Nicol\u00f2 Gerrei", "text": "San Nicol\u00f2 Gerrei (\"Pauli Gerrei\" o \"Pa\u00f9li Xrex\u00e8i\" in sardo) \u00e8 un comune italiano di 721 abitanti della provincia del Sud Sardegna.\nLocalizzato nella sub-regione del Gerrei, in un territorio con caratteristiche sub-montane, abitato fin dal neolitico come dimostrano i numerosi ritrovamenti archeologici.\nStoria.\nArea abitata gi\u00e0 in epoca neolitica, fu un centro abitato gi\u00e0 in epoca punica e romana.\nNel medioevo appartenne al giudicato di Cagliari e fece parte col nome di \"Pauli Gerrei\" della curatoria del Gerrei, di cui fu capoluogo. Alla caduta del giudicato (1258) entr\u00f2 a far parte del dominio pisano, e intorno al 1324 pass\u00f2 sotto quello aragonese.\nNel 1681 il paese fu incorporato nella contea di Villasalto, feudo degli Zatrillas, e vent'anni dopo fu annesso al marchesato di Villaclara, feudo prima degli stessi Zatrillas e poi dei Vivaldi Pasqua. Il paese fu anche residenza dei feudatari per un certo tempo. Venne riscattato ai Vivaldi Pasqua nel 1839, con la soppressione del sistema feudale.\nSimboli.\nLo stemma del Comune di San Nicol\u00f2 Gerrei \u00e8 stato concesso con decreto del presidente della Repubblica del 22 giugno 2005.\nSociet\u00e0.\nLingue e dialetti.\nLa variante del sardo parlata a San Nicol\u00f2 Gerrei \u00e8 il campidanese occidentale."}
{"id": "30641", "revid": "22416", "url": "https://it.wikipedia.org/wiki?curid=30641", "title": "San Sperate", "text": "San Sperate (\"Santu Sparau\" in sardo) \u00e8 un comune italiano di abitanti della provincia del Sud Sardegna.\nStoria.\nDai primi insediamenti alla dominazione romana.\nLa storia del centro di San Sperate \u00e8 antichissima. Il paese, come testimoniano anche i numerosi resti ritrovati, \u00e8 sempre stato abitato e coltivato: recenti scavi dimostrano che i primi insediamenti umani risalirebbero addirittura al XVIII secolo a.C..\nMolti di questi antichi reperti risalgono all'et\u00e0 del Bronzo (XIII secolo a.C.). Appartengono a questo periodo, infatti, numerosi oggetti votivi, utilizzati per la celebrazione d'antichi culti religiosi. \nSi \u00e8 pure a conoscenza dell'esistenza di un nuraghe che fungeva da vedetta e da rifugio fortificato, e della presenza di numerosi pozzi per l'approvvigionamento idrico. Gli abitanti del luogo vivevano prevalentemente d'agricoltura e di caccia, ma anche le attivit\u00e0 artigianali come la lavorazione della ceramica e la forgia dei metalli dovevano essere alquanto sviluppate. Verso la fine del secondo millennio l'insediamento assunse un aspetto protourbano; le abitazioni erano pluricellulari, avevano una forma sub-rettangolare ed erano costituite da uno zoccolo di pietra ed un alzato di mattoni crudi.\nNon mancano le testimonianze della dominazione punica, avvenuta nel IV e III secolo a.C. Nel territorio di San Sperate, infatti, sono state scoperte quattro necropoli puniche e l'antico abitato da cui esse dipendevano. Nel 1876, durante uno dei primi scavi che si sono succeduti nel tempo, \u00e8 stata inoltre ritrovata la maschera ghignante, unica nel suo genere per la pregevole fattura. Degno di nota \u00e8 anche un antico modellino di nuraghe, oggi custodito al Museo Archeologico di Cagliari.\nTra il III secolo a.C. e il V secolo d.C., il paese subisce la dominazione romana. , doveva avere un ruolo molto importante, determinato anche dal fatto che in quest'epoca per la regione passava la via che da Karalis (Cagliari) conduceva a Tharros.\nDalla dominazione vandalica al medioevo.\nTra il 455 e il 533 d.C., San Sperate sub\u00ec la dominazione vandalica. Nel 507-508 il re vandalico Trasamondo, che regnava nell'Africa settentrionale, costrinse molti vescovi africani all'esilio in Sardegna. Essi portarono con s\u00e9 le reliquie d'importanti santi provenienti dal nord Africa per sottrarle alla profanazione dei Vandali. Tra queste ritroviamo le spoglie di sant'Agostino, che furono conservate a Cagliari, e le reliquie di san Sperate, che invece furono trasportate a San Sperate. Tra il 600 e il 1200, l'antico nome del paese fu cambiato in San Sperate, in onore del santo custodito nella chiesa principale.\nNel periodo dominato da Bisanzio, a partire dal VI secolo (583), sino all'occupazione pisana avvenuta nel XIII secolo, l'importanza di San Sperate va progressivamente regredendo. Nonostante ci\u00f2, fu in questo periodo che vennero edificate le due chiese in stile romanico dedicate a santa Lucia e a san Giovanni.\nNel Medioevo San Sperate fece parte del Giudicato di Cagliari (curatoria di Decimo). Fu poi parte dei domini sardi di Gherardo della Gherardesca ed eredi e successivamente degli Aragonesi, che lo inglobarono nel regno di Sardegna.\nNel 1355, a Cagliari si tenne il primo Parlamento Sardo, nel quale erano presenti anche i rappresentanti di San Sperate. In questo periodo si godeva di una certa libert\u00e0 democratica: i rappresentanti del Parlamento erano, infatti, eletti dalle Assemblee popolari. Ben presto per\u00f2 anche la Sardegna assunse una struttura feudale e al Parlamento del 1421, al posto dei deputati eletti dal popolo, furono inviati i feudatari, per lo pi\u00f9 iberici. Con la perdita della libert\u00e0 politica venne meno anche quella amministrativa.\nNel 1421, sotto la dominazione aragonese, per volere del re Alfonso V venne dunque istituito il feudo di San Sperate, che fu concesso a Giordano de Tolo. La struttura feudale fu mantenuta fino al 1839, con abolizione del feudalesimo.\nStoria moderna e contemporanea.\nCon la dominazione spagnola anche San Sperate conobbe lo spopolamento delle campagne e l'esosit\u00e0 del fisco spagnolo. Ad eccezione di una breve parentesi austriaca, la dominazione spagnola dur\u00f2 fino ai primi anni del Settecento, quando nel 1720 vi fu l'assegnazione dell'isola ai Savoia.\nLa signoria su San Sperate dai Tolo pass\u00f2 in feudo a vari signori, finch\u00e9 nel 1746 fu avocato al fisco e venduto due anni dopo ad un giudice della Real Udienza, Giuseppe Cadello, che prese il titolo di marchese di San Sperate. L'ultimo feudatario, al quale la signoria fu riscattata nel 1839, fu Efisio Cadello Arquer.\nIl 29 novembre 1847, tramite la fusione perfetta il Regno di Sardegna, da stato composito, si costitu\u00ec in stato unitario che dur\u00f2 sino alla proclamazione del Regno d'Italia, avvenuta nel 1861.\nIn questo periodo furono effettuate molte opere di urbanizzazione e furono realizzate strade e ponti.\nNel 1880 fu presentato un progetto per la realizzazione degli argini del fiume Riu Mannu che per\u00f2, a causa delle lungaggini burocratiche, non riusc\u00ec ad andare avanti. Il 20 ottobre 1892, la tanto temuta alluvione arriv\u00f2, causando la morte di ben 69 persone.\nAltri lutti si ebbero con la seconda guerra mondiale: molti furono, infatti, i sansperatini che persero la vita in tale conflitto.\nDopo la guerra, nel 1948, la Sardegna \u00e8 inclusa tra le regioni a statuto speciale.\nNegli anni cinquanta, al fine di incrementare e di migliorare la produzione agricola, si avvia quell'opera di razionalizzazione dell'agricoltura che render\u00e0 il paese di San Sperate famoso in tutta l'isola: vengono cos\u00ec impiantate nuove qualit\u00e0 di pesche e di agrumi.\nNel 1967, San Sperate diventa \"Paese-Museo\" ospitando diversi artisti italiani e stranieri, organizzando sul proprio territorio vari incontri culturali, rassegne teatrali e spettacoli musicali.\nSan Sperate \u00e8 un Paese - Museo aperto gratuitamente a tutti, ogni giorno dell'anno e in ogni ora del giorno.\nL'idea del Paese-Museo nacque nel 1966 su iniziativa di Pinuccio Sciola, che cominci\u00f2 prima col dipingere le pareti delle case di bianco per la festa del Corpus Domini e poi, dopo avere iniziato egli stesso a farlo, invit\u00f2 tanti artisti perch\u00e9 dipingessero sui muri del paese le loro opere.\nGli anni settanta furono un decennio di grande fermento e di notevole progresso di quella attivit\u00e0 pittorica, che aveva preso il nome di muralismo e che aveva contagiato anche moltissimi centri dell'Isola.\n\u00c8 oggi possibile visitare ben 260 murales per le vie del paese; sono quasi tutti disegni realizzati con colori impermeabili ad acqua eseguiti su pareti intonacate e dipinte con il biancone; esistono anche opere eseguite con la tecnica del graffito e altre realizzate con tecniche miste.\nSimboli.\nLo stemma del Comune si blasona: \nSociet\u00e0.\nLingue e dialetti.\nLa variante del sardo parlata a San Sperate \u00e8 il campidanese occidentale.\nEconomia.\nSan Sperate \u00e8 uno dei centri agricoli pi\u00f9 importanti della Sardegna: la felice posizione geografica, la presenza di falde freatiche superficiali, il terreno fertile e facilmente lavorabile hanno favorito la coltivazione dei terreni che fanno parte del piccolo territorio di San Sperate.\nLa coltivazione prevalente \u00e8 quella delle pesche, seguita da quella degli agrumi e, in maniera meno consistente, dell'albicocca, del grano, del pomodoro, dei cereali e delle verdure.\nIl territorio appare quindi interamente ricoperto da diversi giardini, nei quali la presenza di piante di limone, d'arancio o di mandarino rappresenta l'elemento frequente e qualificante. Queste piante hanno trovato a San Sperate un habitat ideale. \nI loro fiori bianchi e rosei e intensamente profumati e la presenza di numerose serre di floricoltura hanno permesso un'ampia diffusione dell'apicoltura.\nL'artigianato fino agli anni cinquanta era un settore importante e ben sviluppato, come in tutte le civilt\u00e0 contadine, nelle quali svolgeva un ruolo fondamentale di supporto. La tessitura, attivit\u00e0 legata all'autoproduzione, era particolarmente diffusa, come lo erano i fabbri e \"su maistu 'e carru\" (colui che costruiva i carri, le ruote in legno e ferro, le carriole e gli aratri). Ai primi del '900, lungo l'argine del rio Mannu, vi era uno stovigliaio-ceramista che costruiva \"is tuvus\", particolari contenitori in terracotta destinati ad essere legati alla noria per sollevare l'acqua dai pozzi, grazie al lavoro di un asino. Oggi nel settore della ceramica a San Sperate opera uno dei maestri ceramisti pi\u00f9 interessanti del panorama sardo: Giampaolo Mameli . Altri pi\u00f9 giovani hanno intrapreso questa attivit\u00e0 negli ultimi anni. Un altro settore che ha attinto alla tradizione e ne ha sviluppato le potenzialit\u00e0 \u00e8 quello della lavorazione dei dolci, che conta due laboratori tra i pi\u00f9 rinomati della Sardegna. Sono, invece, scomparsi quasi del tutto gli artigiani che lavorano le canne e l'olivastro per confezionare pregevoli cesti."}
{"id": "30642", "revid": "22416", "url": "https://it.wikipedia.org/wiki?curid=30642", "title": "San Vito (Italia)", "text": "San Vito (\"Santu Idu\" in sardo) \u00e8 un comune italiano di abitanti della provincia del Sud Sardegna, posto nella subregione storica del Sarrabus.\nStoria.\nIl territorio di San Vito \u00e8 ricco di testimonianze del periodo prenuragico e nuragico come le domus de janas e i nuraghi. Sono presenti inoltre tracce puniche e romane.\nNel medioevo fece parte del Giudicato di Cagliari, nella curatoria del Sarrabus, e successivamente del giudicato di Gallura per poi essere annesso nei territori d'oltremare di Pisa nel 1258. Conquistato dagli aragonesi nel 1324, segu\u00ec le vicende del Regno di Sardegna aragonese.\nNel 1363 gli aragonesi incorporarono il paese nella contea di Quirra, data in feudo dal Re di Aragona Pietro IV \"il Cerimonioso\" a Berengario Carroz. La contea fu trasformata in marchesato nel 1603, e San Vito ne fece parte; il marchesato fu feudo prima dei Centelles, poi degli Osorio de la Cueva, ai quali fu riscattato nel 1839 con la soppressione del sistema feudale.\nSociet\u00e0.\nLingue e dialetti.\nLa variante del sardo parlata a San Vito \u00e8 il campidanese sarrabese."}
{"id": "30643", "revid": "91792", "url": "https://it.wikipedia.org/wiki?curid=30643", "title": "Sanluri", "text": "Sanluri (, \"Seddori\" in sardo) \u00e8 un comune italiano di abitanti della provincia del Sud Sardegna.\nCentro dotato del titolo di citt\u00e0, \u00e8 sede dell'Unione Comuni Marmilla, dell\u2019azienda sanitaria locale (Asl N\u00b06 Sanluri) e di una sezione distaccata del tribunale di Cagliari..\nGeografia fisica.\nTerritorio.\nIl suo territorio si estende su una superficie di 84,23 chilometri quadrati ad un'altitudine media di 135 metri sul livello del mare. L\u2019area in cui \u00e8 situato il centro abitato principale e tutta l\u2019area a sud di esso \u00e8 caratterizzata da un territorio quasi esclusivamente pianeggiante di formazione quaternaria, mentre nella parte a nord del centro abitato, andando verso la Marmilla, il paesaggio inizia a diventare collinare ed \u00e8 di formazione miocenica. L'altitudine minima \u00e8 di 48 metri sul livello del mare, nella frazione di Sanluri Stato, mentre la massima \u00e8 di 306 metri sul livello del mare, sul Bruncu Melas.\nOrigini del nome.\nL'ipotesi pi\u00f9 accreditata \u00e8 che Sanluri deriverebbe del probabile antico nome \"Sellori\", che potrebbe a sua volta derivare da \"Se-Lori\", \"Sullurium\" e \"Selluri\". Varie ipotesi convergono sul fatto che in questo nome si nasconde un richiamo alla fecondit\u00e0 granifera del territorio di Sanluri: \"lori\" ovvero grano. E forse pu\u00f2 significare \"su logu de su lori\" (il luogo del grano). Tempo fa, per\u00f2, Sanluri ebbe come patrono San Lorenzo Diacono e Martire e, proprio per aver nominato patrono il santo, si mut\u00f2 il nome in Sanluri, ovvero dal termine latino che richiama proprio San Lorenzo (\"San Luri\").\nStoria.\nSanluri, al pari di molti altri comuni dell'isola, come testimoniato da ritrovamenti archeologici, fu abitato fin da tempi molto remoti e sicuramente dal periodo nuragico. Il suo territorio ha conosciuto tutte le dominazioni, compresa quella romana. Ma la parte pi\u00f9 interessante della storia di Sanluri comincia nel Medioevo.\nEt\u00e0 Prenuragica.\nI ritrovamenti nel territorio di Sanluri limitano la presenza umana in et\u00e0 prenuragica alla fascia pianeggiante occidentale e sud-occidentale, grazie alla fertilit\u00e0 del terreno ed anche alla presenza dello stagno Sabazus(poi bonificato negli anni \u201820 del XX secolo), il quale era allora molto pescoso. Le prime tracce umane certificate rinvenute nel territorio di Sanluri risalgono all\u2019Et\u00e0 del rame, rappresentata nell\u2019area da tre distinte fasi culturali: Abealzu, Monte Claro e Campaniforme.\nLa fase Abealzu(Calcolitico medio), \u00e8 rappresentata dai siti di Giliadiri e Bia \u2018e Collanas, rispettivamente a sud e sud-ovest del centro abitato. I due siti hanno rivelato delle fosse scavate nel terreno, colme di vasellame, ceneri, cocci e schegge di ossidiana.\nLa fase Monte Claro(Tardo Calcolitico) \u00e8 rappresentata dai resti di almeno cinque villaggi capannicoli, nelle localit\u00e0 di Corti Beccia, Corti de Cr\u00e0, Cukkuru Poddinis, Padru Jossu e Porcilis.\nLa fase Campaniforme \u00e8 rappresentata dai siti di Bidd\u2019e Cresia e Padru Jossu. Nel primo sono stati rinvenuti i resti di una sepoltura collettiva, nel secondo \u00e8 stato notato il riutilizzo della gi\u00e0 citata costruzione sotterranea risalente alla fase Monte Claro.\nEt\u00e0 Nuragica.\nA differenza dei resti prenuragici, i rinvenimenti risalenti all\u2019epoca nuragica sono sparsi in tutto il territorio comunale ed in particolare nella fascia collinare posta a nord-est. I nuraghi accertati, quasi tutti dal professor Giovanni Lilliu, sono i seguenti: Corti sa Perda, Geni e Nuraxi de Candela di tipo complesso a pi\u00f9 torri; Mason \u2018e Baccas, Brunch\u2019e Cresia, Sant'Antiogu, Bruncu Melas, Corti Beccia, Cuccuru Casu Moiau, Nuraxi Gattus, Nuraxi Puxeddu, Predi Ara, Sa Mitzixedda, Su Mori de sa Cotti, Sa Cora de su Zippiri, Carroppu Casa Beccia, S\u2019Uraxi Mannu, Nuraxi \u2018e Fenu e Perda Bogada di tipo semplice a torre unica.\nI nuraghi di Corti Beccia, S\u2019Uraxi Mannu, Geni, Corti sa Perda, Sant\u2019Antiogu e Sa Mitzixedda avrebbero inoltre costituito il centro dei propri villaggi, essendo circondati da altro edifici. A questi si aggiunge il villaggio di Sa Muralla, il cui nome deriva dalle mura che circonderanno il borgo in epoca medievale.\nPresso il villaggio di Corti Beccia sono state rinvenute anche testimonianze della tarda fase nuragica, ovvero ceramica dipinta risalente al IV secolo a.C..\nDominazione Punica.\nSono stati rilevati vari siti legati al periodo della dominazione punica, distribuiti su tutto il territorio comunale. Essi sono i seguenti: Bia Collanas, Brunch\u2019e Cresia, Bruncu Predi Poddi, Corti Beccia, Corti sa Perda, Sa Mitzixedda, Pauli Murtas, Sa Ruina e Stuppoi attraverso indagine di superficie; Fundabi de Andria Peis, Padru Jossu e S\u2019Uraxi Mannu mediante interventi di recupero in profondit\u00e0. I centri abitati, tutti antecedenti al II secolo a.C., erano non erano molto estesi e sorgevano spesso su siti preesistenti di origine nuragica ed anche prenuragica. I villaggi erano inoltre tutti dotati di necropoli, che saranno in massima parte riutilizzate durante la dominazione romana.\nCome testimoniato dall\u2019elevata densit\u00e0 di centri abitati(12 villaggi in un raggio di 6\u00a0km), l\u2019attuale territorio di Sanluri costituiva probabilmente un centro molto importante nella zona.\nDominazione Romana.\nL\u2019area dell\u2019attuale centro abitato si trov\u00f2 a far parte dell\u2019Impero Romano a seguito della conquista romana di Sardegna e Corsica del 238 a.C. Secondo vari storici nel 215 a.C. nella piana di Sanluri(localit\u00e0 Sedda de sa battalla) ebbe luogo lo scontro finale fra sardo-punici e romani nell\u2019ambito della rivolta di Ampsicora. Il lunghissimo scontro termin\u00f2 con la vittoria romana sull\u2019esercito sardo-punico guidato da Ampsicora, Annone e Magone Barca, uccidendo circa 22000 fra sardi e cartaginesi e catturandone 3700.\nSuccessivamente venne istituita l\u2019arteria di collegamento fra Cagliari(Kalaris) e Porto Torres(Turris Libisonis), la quale collegava appunto i due capi dell\u2019isola. Essa passava sicuramente anche per quello che \u00e8 oggi il territorio di Sanluri, che diventa passaggio necessario per giungere al nord dell\u2019isola.\nSono stati rinvenuti resti di villaggi risalenti alla dominazione romana nei seguenti siti, in massima parte costruiti su centri abitati preesistenti: Bia Collanas, Brunch\u2019e Cresia, Bruncu Predi Podda, Corti Beccia, Corti sa Perda, Cuccuru de Casu Moiau, Fundabi de Andria Peis, Padru Jossu, Geni, Masoni de Baccas, Masu Serci o sa Mitzixedda, Pauli Murtas, Prediara, Sa Ruina, Stuppoi, S\u2019Uraxi Mannu. I siti di Pauli Murtas e Brunch\u2019e Cresia vennero poi abbandonati durante l\u2019et\u00e0 repubblicana e nacquero cos\u00ec altri centri come quelli di Riu sa Figu e Santa Maria. Le necropoli di origine punica continuarono ad essere usate anch\u2019esse almeno fino all\u2019et\u00e0 repubblicana. In localit\u00e0 Geni \u00e8 stato rinvenuto inoltre un tratto stradale.\nDominazione Bizantina ed Alto Medioevo.\nLa presenza umana rimane constatabile anche a seguito della caduta dell\u2019Impero Romano e della conquista bizantina, rimanendo stabile per tutto il corso dell\u2019Alto Medioevo. Sorsero vari insediamenti sparsi per tutto il territorio comunale, principalmente su sito preesistenti. Se ne contano 28, fra le quali anche tre capelle rurali: San Michele(Miali in greco bizantino), Sant\u2019Andrea e Sant\u2019Elena, i cui nomi richiamano santi del menologio bizantino.\nPeriodo Giudicale.\nNel periodo giudicale la cittadina si venne a trovare dapprima al confine fra il Giudicato di Arborea ed il Giudicato di Cagliari, venne quindi continuamente contesa dai due giudicati. Fra il 1188 ed il 1195 venne fatto erigere dal giudice d\u2019Arborea Pietro I un castello, divenuto poi noto come Castello di Sanluri, volto a difendere il territorio dagli attacchi provenienti da sud e quindi dal giudicato di Cagliari allora guidato da Guglielmo I Salusio IV. Il 30 ottobre del 1206, a seguito della firma del trattato di pace, Sanluri e la sua fortezza passarono sotto il controllo del vittorioso giudicato di Cagliari. All\u2019interno del giudicato di Cagliari risulta l\u2019appartenenza del centro alla curatoria di Nuraminis, la quale si componeva, oltre a Sanluri, degli abitati di Samassi, Serrenti, Nuraminis, Furtei, Villa Greca e Segariu. Nel 1258, a seguito della caduta del giudicato di Cagliari, la curatoria di Nuraminis e di conseguenza il centro di Sanluri tornano sotto il controllo del giudicato d\u2019Arborea come possedimenti extra-giudicali, governati dal reggente pisano Guglielmo di Capraia. Alla morte di quest\u2019ultimo nel 1264 il giudice Mariano II di Arborea assunse il controllo diretto degli ex territori del giudicato di Cagliari. Nel 1297, in seguito alla morte di Mariano II di Arborea, la curatoria passa sotto il controllo della Repubblica di Pisa secondo quanto richiesto dal defunto giudice nel suo testamento risalente al 4 gennaio 1295. Sotto il dominio pisano nel 1300 Sanluri divenne capitale della curatoria di Nuraminis, essendo il centro pi\u00f9 popoloso e dalla posizione strategicamente migliore. Infatti, come riportato dal censimento pisano del 1320, la popolazione ammontava a circa 2500 abitanti. Durante la dominazione pisana sorsero a Sanluri le prime istituzioni comunali pazionate, come attestato dal VI componimento pisano del 1320.\nProprio a causa della sua importanza strategica Sanluri costitu\u00ec il primo bersaglio degli arborensi allo scoppio delle ostilit\u00e0 fra questi ultimi, supportati dagli aragonesi, e i pisani. Per l\u2019appunto l\u201911 aprile 1323 il giudice arborense Ugone II, dopo essersi accordato con il sovrano d\u2019Aragona Giacomo II, attacc\u00f2 e sconfisse i pisani nei pressi della localit\u00e0 Santa Caterina in territorio di Sanluri, causando lo scoppio della guerra. Nel corso dello stesso anno, durante l\u2019Assedio di Villa di Chiesa, Ugone II di Arborea sostenne Giacomo II d\u2019Aragona contro i pisani e stipul\u00f2 la propria sottomissione feudale. A seguito della conclusione vittoriosa dell\u2019assedio e la conseguente eliminazione delle ultime forze pisane sull\u2019isola la Corona d\u2019Aragona entr\u00f2 in possesso del territorio di Sanluri nel corso del 1324. Successivamente alla conquista aragonese avvenne il primo sviluppo del sistema feudale: nel 1324 Sanluri venne concessa in feudo a Urraca de Entan\u00e7a, nel 1332 a Goffredo Gilaberto de Cruilles e nel 1349 a Ponzio Santa Pau. Nel 1353 scoppi\u00f2 una rivolta contro il sistema feudale aragonese, che si diffuse poi in tutto il territorio dell\u2019antico giudicato di Cagliari.\nSempre a causa della sua posizione strategica, il villaggio sar\u00e0 poi molto conteso ed ebbe un ruolo di primo piano durante le guerre tra gli Aragonesi e i Sardi del giudicato di Arborea. Nel 1353 infatti Pietro III di Arborea, anche a causa della recente rivolta, respinse quanto stipulato vent\u2019anni prima dal padre e attacc\u00f2 il borgo di Sanluri, portando all\u2019inizio della guerra fra le due parti. L\u2019attacco risult\u00f2 con la conquista arborense di Sanluri, che divenne quindi il punto di snodo delle operazioni belliche. La guerra sar\u00e0 poi temporaneamente placata l\u201911 luglio 1355 mediante la Pace di Sanluri, famoso trattato di pace firmato nel castello tra gli Aragonesi e gli Arborensi. A seguito del trattato il territorio di Sanluri tornava ad appartenere alla Corona d\u2019Aragona in qualit\u00e0 di villaggio di confine e, sempre nello stesso anno, quando gli aragonesi convocarono a Cagliari il primo parlamento sardo, Sanluri vi invi\u00f2 i propri rappresentanti. Il paese, in virt\u00f9 della posizione di confine e della conseguente importanza strategica, godeva di ampi privilegi. Sempre nel corso del 1355, nel corso di soli 27 giorni, venne edificato sotto la direzione dell\u2019architetto Berengario Roich per conto del re Pietro IV di Aragona il mastio del maniero. Tre anni dopo, nel 1358, venne nominato castellano Ughetto di Santa Pau, feudatario del paese, il quale assunse funzioni amministrative. Nel 1364 il trattato di pace si estinse, a ci\u00f2 seguirono dunque circa 45 anni di continui scontri e tensioni fra i le due potenze contendenti. A partire dal 27 luglio 1365 venne fatto erigere dal re Pietro IV di Aragona una cinta muraria difensiva(nota come Sa Muralla) intorno al borgo, con un perimetro di 1550 metri e comprendente al suo interno 16 ettari di territorio. La costruzione della parte esterna della struttura venne conclusa il 23 agosto dello stesso anno. Le mura si sviluppavano per 10 lati ed erano alte 4,50 metri e spesse poco pi\u00f9 di un metro. Si elevavano 15 torri, di cui si quattro, alte circa 12 metri, erano poste in corrispondenza delle porte del borgo. La muraglia era in grado di ospitare migliaia fra fanti e cavalieri. Contrariamente a quanto generalmente si pensa e ad altre citt\u00e0 murate medievali, il borgo all\u2019interno delle mura non ospitava la popolazione sanlurese. Infatti, l\u2019erezione della cint\u00e0 muraria port\u00f2 alla separazione dell\u2019abitato in due nuclei distinti: il borgo all\u2019interno delle mura abitato dal comandante e dai militari aragonesi a difesa di esso ed il villaggio dove risiedeva la popolazione cittadina, che si estendeva nei pressi di Piazza San Pietro e dell\u2019omonima chiesa. Il 18 ottobre 1365 ebbe luogo l\u2019assedio della fortezza ancora in fase di ultimazione da parte di Mariano IV di Arborea e del suo esercito. Il governatore d\u2019Aragona l\u00ec presente rimase inizialmente intrappolato all\u2019interno del Castello, per poi riuscire a fuggire verso Cagliari grazie all\u2019aiuto del castellano Ughetto di Santa Pau e dei suoi soldati. Il 23 gennaio 1366 l\u2019esercito arbonense riusc\u00ec ad espugnare la fortezza e si impossess\u00f2 quindi del territorio di Sanluri. La guerra comunque prosegu\u00ec e, il 24 gennaio 1388, Eleonora d\u2019Arborea(salita al potere il 3 marzo 1383 succedendo ad Ugone III, figlio di Mariano IV) cedette il borgo e numerosi altri territori al re d'Aragona Giovanni I \"il Cacciatore\" attraverso la seconda pace di Sanluri per poi riconquistarlo nel 1391, come attestato dalla lettera scritta il 3 febbraio 1392 all\u2019interno del borgo da Brancaleone Doria.\nNella primavera del 1393 Brancaleone Doria ordin\u00f2 il trasferimento e l\u2019armamento di tutti i cittadini sardi residenti da Monastir in su a Sanluri entro il 14 aprile dello stesso anno.\nNei primi anni del XV secolo, ancora a causa delle costanti tensioni fra il Giudicato d\u2019Arborea e gli aragonesi, gli arbonensi rinforzarono il muro di cinta attorno al borgo e scavarono un ampio fossato. Nel febbraio del 1409 Guglielmo III di Narbona si trasfer\u00ec nel borgo per cercare di trattare un'altra pace con gli aragonesi. Le trattative non portarono a nessun accordo ed il 30 giugno dello stesso anno si combatt\u00e9 la battaglia tra gli aragonesi, guidati dal re Martino il Giovane, ed il giudicato di Arborea, guidato da Guglielmo III di Narbona, ultimo giudice arbonense(battaglia di Sanluri). La brutale battaglia, tenutasi inizialmente nelle campagne sanluresi(localit\u00e0 Bruncu de sa battalla e S\u2019Occidroxiu) per poi arrivare al borgo, fu vinta dagli aragonesi e, oltre agli innumerevoli morti nello scontro, Martino fece uccidere molti superstiti fra gli abitanti del paese. La battaglia rappresent\u00f2 l\u2019episodio cruciale della storia della Sardegna giudicale ed il suo esito comport\u00f2 la fine del giudicato d\u2019Arborea e la nascita nello stesso anno del marchesato di Oristano, dipendente dalla Corona d\u2019Aragona.\nPeriodo Aragonese.\nTra le persone che presero parte alla battaglia al fianco di Martino vi erano Giovanni e Guantino De Sena: per i servigi prestati Giovanni fu nominato nel 1436 dal re d'Aragona Alfonso V \"il Magnanimo\" visconte di Sanluri. La neonata viscontea comprendeva anche Laconi, Genoni, Nuragus, Nurallao e Decimomannu. Di questo ampio territorio divenne poi visconte Antonio De Sena, forse figlio di Giovanni. \nNel 1470 il castello ed il borgo cadono nelle mani di Leonardo Alagon, marchese di Oristano, che aveva battuto gli aragonesi nella battaglia di Uras; Leonardo uccise Antonio De Sena. Il figlio di questi, Giovanni, combatt\u00e9 tuttavia in favore di Leonardo Alagon, e per questo gli aragonesi lo condannarono a morte e alla perdita dei diritti sul castello e sulla viscontea.\nQuando l'Alagon si arrese definitivamente nella battaglia di Macomer (1478), il castello e la viscontea tornarono agli aragonesi, e il re Ferdinando II \"il Cattolico\" li don\u00f2 allora nel 1479 in feudo allo zio Enrico d'Enriquez. Costui vendette per\u00f2 i feudi ai nobili valenziani Pietro e Ludovico di Castelv\u00ec solamente un anno dopo. La famiglia Castelv\u00ec ottenne poi nel 1507 il titolo di visconti di Sanluri e ne mantenne il possesso fino al 1723 quando pass\u00f2, per mancanza di successori diretti, alla famiglia Aymerich di Laconi, appartenente ad un ramo collaterale della famiglia Castelv\u00ec. Fra il 1652 ed il 1656 in tutta la Sardegna impervers\u00f2 un\u2019epidemia di peste e Sanluri fu uno dei centri maggiormente colpiti. Persero infatti la vita a causa di peste bubbonica e polmonare circa 2500 persone e la popolazione si ridusse a meno di 100 abitanti residenti nel vicinato di San Rocco, il pi\u00f9 elevato del centro abitato.\nDominio Piemontese e nascita del comune.\nNel 1720 la cittadina, dopo una breve parentesi austriaca(1714-1720), pass\u00f2 come tutta l\u2019isola al casato dei Savoia. Il ripopolamento dell\u2019abitato in seguito all\u2019epidemia del 1652-1656 fu complicato e lento. Al censimento del 1782 infatti, quasi 130 anni dopo la fine dell\u2019epidemia, la popolazione si attestava sui 473 individui. Come testimoniato dai censimenti del secolo successivo, fra il 1782 ed il 1881 si registrarono 12421 nati e 8802 morti, portando quindi la popolazione a 4092 persone. La crescita si mostr\u00f2 esponenziale e pressoch\u00e9 continua soprattutto dal 1782 al termine della prima met\u00e0 del XIX secolo, nel 1850 infatti si contavano gi\u00e0 3566 abitanti.\nIl paese fu riscattato ad Ignazio Aymerich, ultimo feudatario, successivamente nel 1839 il re Carlo Alberto di Savoia eman\u00f2 l\u2019editto concernente l\u2019abolizione del feudalesimo.\nUn anno prima il re aveva inoltre concesso lo stagno di Sanluri ad una societ\u00e0 privata francese affinch\u00e9 lo prosciugasse e ne ottenesse terre coltivabili; la bonifica, che prese il nome di \"Vittorio Emanuele\", fu attuata e contribu\u00ec al progresso economico del paese. A seguito di ci\u00f2 per\u00f2 i proprietari di bestiame, vedendosi negare la possibilit\u00e0 di utilizzare quei terreni ormai privatizzati, scatenarono una rivolta nel 1847, muovendosi in massa verso i terreni seminati e distruggendone i raccolti. Per sedare la ribellione vennero mandati circa cinquecento uomini armati da Villacidro, ma non ci fu alcuno scontro poich\u00e9 gli allevatori si ritirarono.\nNel 1851 venne istituito il catasto.\nA seguito dell\u2019abolizione del feudalesimo Sanluri si avvi\u00f2 quindi a diventare un centro comunale, evento completato con la costruzione del palazzo municipale(1874-1878). Al suo interno si vennero a trovare gli uffici governativi dell\u2019Agenzia delle Tasse, della pretura, del registro, le carceri mandamentali, gli uffici comunali, l\u2019ufficio di conciliazione, la quasi totalit\u00e0 delle scuole e, successivamente, gli uffici del telegrafo e della posta.\nNel 1859, a seguito del decreto Rattazzi, il comune entr\u00f2 a far parte della neocostituita provincia di Cagliari e dell\u2019omonimo circondario. Nell\u2019ambito del circondario divenne inoltre capoluogo del Mandamento XV, comprendente, oltre a Sanluri, i comuni di Furtei, Segariu e Villamar. Mantenne il ruolo sino alla soppressione dei circondari e di conseguenza dei mandamenti nel 1927.\nIl 4 settembre 1871 venne completata la costruzione della stazione di Sanluri Stato, situata nell\u2019area dove poi si verr\u00e0 a trovare il borgo di Strovina, circa 6\u00a0km a sud-ovest di Sanluri.\nMoti di Sanluri.\nNel 1881 il Comune si ritrovava gi\u00e0 in condizioni gravissime: le imposte erano altissime in comparazione con il salario medio della popolazione, la quale gi\u00e0 protestava pubblicamente contro il sindaco Antioco Murru. Egli fu costretto a lasciare il proprio incarico nel giro di qualche mese e gli subentr\u00f2 Nereo Manetti, commissario prefettizio convocato dal Ministero degli Interni. Egli riorganizz\u00f2 la struttura comunale ed addirittura predispose un aumento notevole dell\u2019entit\u00e0 delle imposte, approvato il 27 maggio dalla deputazione provinciale. In attesa delle nuove elezioni, nomin\u00f2 come amministratore temporaneo il piemontese Carlo Bisio.\nIl 23 luglio la Prefettura di Cagliari, dopo aver finto di non sapere a lungo, invit\u00f2 all\u2019intervento gli enti locali, i quali disposero l\u2019erogazione di sussidi ai cittadini bisognosi.\nS\u00ec arriv\u00f2 cos\u00ec alla mattina della domenica del 7 agosto. Un vasto numero di cittadini esasperati riunitosi nel rione San Martino si diresse verso Piazza San Pietro con l\u2019obiettivo di ottenere la sospensione dell\u2019imposta, unendosi eventualmente ai popolani uscenti dalla vicina parrocchia. Il fatto che caus\u00f2 definitivamente ci\u00f2 fu probabilmente la voce diffusasi in paese che sosteneva il fatto che i sussidi non fossero destinati ai cittadini pi\u00f9 poveri.\nDue fra i manifestanti si diressero a tagliare i fili del telegrafo, un altro gruppo si mise alla ricerca dell\u2019ex sindaco Murru ed il grosso della folla si mosse verso l\u2019amministratore Carlo Bisio, il quale cerc\u00f2 senza successo di calmarli.\nTale folla si diresse allora verso la sede del comitato dei manifestanti(allestita in una farmacia), dove si adoperarono per inviare un telegramma alla prefettura di Cagliari. Ci\u00f2 fu per\u00f2 impossibile, dato che il telegrafo era stato messo fuori uso precedentemente. Bisio venne perci\u00f2 obbligato ad emanare un decreto che prevedeva il non pagamento delle imposte e la restituzione da parte degli esattori delle imposte gi\u00e0 pagate. L\u2019arrivo seguente di tre carabinieri serv\u00ec a poco e la folla diede vita ad una sassaiola, riuscendo a ferire il brigadiere. Gli altri due, assistendo a ci\u00f2, aprirono il fuoco sulla folla inerme uccidendo una donna e ferendo gravemente un altro cittadino, entrambi non coinvolti nella rivolta.\nIntanto l\u2019altro gruppo dei manifestanti riusc\u00ec a trovare l\u2019ex Sindaco e lo condusse alla piazza antistante il Monte Granatico, al fine di convincere i funzionari della struttura a erogare i sussidi a tutta la popolazione. Successivamente i manifestanti, gi\u00e0 esasperati ed ulteriormente irritati dall\u2019atteggiamento di Murru, lo presero a bastonate e lo trucidarono brutalmente.\nUn'altra guarnigione di carabinieri arriv\u00f2 dalla caserma vicina e, vedendo il cadavere dell\u2019ex sindaco, arrest\u00f2 l\u2019unico manifestante nelle vicinanze ancora armato.\nAttorno alle 16:00 circa 40 manifestanti si diressero nuovamente verso la piazza e \niniziarono a minacciare i carabinieri che vigilavano il corpo dell\u2019ex sindaco. A seguito di tali minacce, vennero inviati sul luogo altri dodici carabinieri armati, pronti a rispondere all\u2019imminente attacco della crescente folla. Lo scontro ebbe cos\u00ec inizio e si protrasse per altre due ore, nelle quali fra i civili quattro persero la vita ed altri cinque vennero gravemente feriti. Fra i carabinieri solo due riportarono lievi ferite. A concludere il tutto l\u2019arrivo verso le 18:30 di una mezza compagnia di fanteria da Cagliari, la quale arrest\u00f2 74 manifestanti. Alcuni giorni dopo avvenne l\u2019arresto di altri 8 cittadini ritenuti coinvolti nella rivolta, fra cui l\u2019amministratore Carlo Bisio. \nIl processo, poi divenuto noto come \u201cProcesso della fame\u201d, ebbe inizio a Cagliari l\u20198 novembre 1882 e termin\u00f2 il 26 febbraio 1883. 37 imputati vennero assolti, 25 furono condannati a pene pecuniarie ed altri 17 furono condannati ai lavori forzati a vita, fra cui anche Carlo Bisio, il quale per\u00f2 dopo 20 anni ottenne la Grazia Sovrana e fece ritorno a Sanluri il 30 marzo 1901.\nStoria Moderna e contemporanea.\nNel 1928 venne istituita la Strada statale 131 Carlo Felice, collegante Cagliari e Porto Torres e passante per Sanluri, ripercorrendo il tracciato dell\u2019antica strada romana. La cittadina torn\u00f2 quindi ad essere un passaggio obbligatorio nell\u2019ambito dell\u2019attraversameno dell\u2019isola da un capo all\u2019altro.\nNegli anni \u201890 del XX secolo a Sanluri nascono vari enti e sedi di servizi decentrati volti a servire l\u2019allora parte settentrionale della provincia di Cagliari. Questi furono i primi passi verso l\u2019autonomia provinciale, ottenuta poi con l\u2019istituzione della provincia del Medio Campidano attraverso la legge regionale n.9 del 12 luglio 2001. Sanluri fu quindi nominato capoluogo provvisorio in attesa delle prime elezioni provinciali. L'8 maggio 2005, a seguito delle elezioni, la provincia divenne pienamente operativa ed il 18 gennaio 2006 Sanluri venne confermato capoluogo, venendo affiancato da Villacidro. La cittadina venne designata come sede della presidenza, della giunta e costitu\u00ec la sede legale della provincia. Ricopr\u00ec il ruolo sino alla soppressione dell'ente nel 2016.\nFra il 2016 ed il 2021 ha fatto parte della provincia del Sud Sardegna con capoluogo provvisorio Carbonia, ospitando una sede dell\u2019amministrazione provinciale.\nA seguito della riforma degli enti locali sardi del 2021 Sanluri sar\u00e0 il capoluogo della reistituita provincia del Medio Campidano, insieme a Villacidro.\nConseguentemente al decreto di legge del 12 aprile 2021 il comune ottiene il titolo di citt\u00e0.\nSimboli.\nLo stemma del Comune si blasona:\nSociet\u00e0.\nEtnie e minoranze straniere.\nIl 31 dicembre 2019 gli stranieri censiti nel territorio comunale sono 163, pari a circa il 1,9% della popolazione complessiva. La comunit\u00e0 straniera pi\u00f9 numerosa \u00e8 quella proveniente dalla Romania con il 26,38% di tutti gli stranieri presenti sul territorio.\nSono riportati di seguito i principali gruppi di stranieri residenti in citt\u00e0, il loro numero di componenti e la loro percentuale rispetto a tutti gli stranieri presenti:\nLingue e dialetti.\nLa variante del sardo parlata a Sanluri \u00e8 il campidanese occidentale. Nella frazione di Sanluri Stato \u00e8 parlato anche il veneto, portato dai coloni veneti arrivati fra il dicembre 1928 e la fine degli anni \u201830 per popolare l\u2019area a seguito della bonifica dello stagno Sabazus.\nCultura.\nIstruzione.\nSanluri ospita, dagli anni cinquanta del XX secolo, un istituto retto dai padri Scolopi.\nLa citt\u00e0 ospita anche scuole superiori pubbliche in cui vanno, oltre agli studenti sanluresi, anche studenti dei comuni vicini.\nProdotti tipici.\nLa citt\u00e0 di Sanluri \u00e8 rinomata per il pane, in quanto viene prodotto il Civraxu, pane conosciuto e diffuso in gran parte della Sardegna.\nGeografia antropica.\nAree Industriali.\nZona Industriale Villasanta.\nLa principale zona industriale della citt\u00e0 \u00e8 denominata Villasanta e si trova a circa 2\u00a0km a sud-est rispetto al centro abitato.\nIn questa zona \u00e8 presente la fabbrica della Crocchias, azienda che produce patatine e snack.\nSono presenti inoltre vari magazzini, concessionarie ed altre attivit\u00e0.\nArea PIP.\nZona industriale posta immediatamente a sud-ovest del centro abitato, sulla parte destra di via San Martino. Sono presenti varie imprese edili, officine ed un birrificio artigianale.\nZona Industriale San Martino.\nZona industriale posta a sud-ovest del centro abitato, sulla parte sinistra di via San Martino e perci\u00f2 contigua all\u2019area PIP. Sono presenti la sede dell\u2019azienda chimica Comochi, un ecocentro e varie aziende manufatturiere.\nZona industriale Su Titti/Pixinas.\nPosta immediatamente a sud del centro abitato, comprende la sede dell\u2019azienda artigianale Farser(produttrice degli snack Guttiau), negozi d\u2019elettronica, carrozzerie ed altre attivit\u00e0.\nFrazioni.\nSanluri Stato.\nSanluri Stato (in sardo \"Stani\" (pronuncia locale: St\u00e3i), significa in italiano \"Lo Stagno\") \u00e8 la pi\u00f9 popolosa delle due frazioni di Sanluri, avendo una popolazione di 789 abitanti.\nComprende il centro abitato di Strovina, che si trova a 6,3\u00a0km a sud-ovest di Sanluri.\nStoria.\nLa bonifica dello stagno Sabazus, come veniva chiamato lo specchio d\u2019acqua del Medio Campidano, inizi\u00f2 nel 1831. In principio fu l\u2019Ing. Giovanni Antonio Carbonazzi, ispettore e direttore del Genio Civile di Cagliari, a presentare un piano per il prosciugamento dello stagno di Sanluri, a cui segu\u00ec qualche anno pi\u00f9 tardi il tentativo di tre imprenditori francesi di creare una societ\u00e0 per dare vita al progetto. Il re Carlo Alberto di Savoia chiese che il futuro stabilimento fosse intitolato al principe ereditario Vittorio Emanuele II. La societ\u00e0 riusc\u00ec a prendere la regia patente il 14 aprile 1838, tutto per\u00f2 successivamente si concluse miseramente ed essa fall\u00ec nel 1847, lasciando in abbandono i pochi caseggiati costruiti.\nLa societ\u00e0 venne messa all\u2019asta il 6 aprile 1857 e subentrer\u00e0 cos\u00ec il maggiore creditore, il marchese Ludovico Andrea Pallavicini di Genova, il quale per\u00f2 non modific\u00f2 nulla e compromise quanto era gi\u00e0 stato fatto fino ad allora. Solo nel 1902 ci sar\u00e0 l\u2019intervento dello Stato che esproprier\u00e0 lo Stabilimento appaltando nuovi lavori di bonifica, che, anche se non saranno risolutivi, porranno comunque le basi per i successivi interventi. Lo stabilimento pass\u00f2 allora all\u2019Ente Autonomo di Bonificamento della Sardegna che porter\u00e0 avanti l\u2019ordinario cedendo finalmente la gestione all\u2019Opera Nazionale Combattenti il 1\u00ba ottobre 1919.\nI lavori di bonifica risolutivi ebbero cos\u00ec inizio prima della salita al potere del fascismo. Qualche anno pi\u00f9 tardi, sotto il fascismo, venne completata l\u2019ampia bonifica delle aree paludose di Sanluri, che coprivano prima di allora un totale di circa 25\u00a0km\u00a0km^2. La popolazione dell\u2019area ebbe inizio nel dicembre del 1928, quando furono edificate 5 case coloniche: Podere Grappa, Podere Montello, Podere Italia, Podere Piave e Podere Pasubio. 10 anni dopo, nel 1938, si contavano 33 poderi e 370 abitanti, nel 1950 i poderi erano 63 e gli abitanti 865. I primi nuclei di coloni provenivano quasi esclusivamente dall\u2019Italia nord-orientale, specialmente dal Veneto e dal Friuli-Venezia Giulia.\nStrutture religiose.\nLa parrocchia della frazione, denominata Sacro Cuore di Ges\u00f9, venne fondata nel 1945. All'ingresso del centro abitato di Strovina si pu\u00f2 anche trovare una statua raffigurante una madonnina, installata l\u20198 dicembre 1954 a conclusione dell\u2019Anno mariano.\nIstruzione.\nA Sanluri Stato oggi non c'\u00e8 alcuna scuola attiva. In passato era presente una scuola elementare, successivamente chiusa a causa della bassa quantit\u00e0 di alunni.\nInfrastrutture e trasporti.\nLa frazione si pu\u00f2 raggiungere attraverso la strada provinciale 59. \u00c8 presente anche la stazione di Sanluri Stato, in cui per\u00f2 non viene effettuato il servizio viaggiatori dal 2014 a causa dei bassi volumi di traffico.\nEconomia.\nL'economia della frazione di Sanluri Stato \u00e8 prevalentemente agropastorale. Infatti in questa zona quasi tutte le case sono anche adibite a fattorie e le famiglie ricavano i prodotti dalle proprie terre.\nUrbanistica.\nLa frazione di Sanluri Stato \u00e8 divisa in poderi, i quali prendono principalmente il nome da luoghi, monti e fiumi resi celebri dalla Prima Guerra Mondiale (Gorizia, Zara, Stelvio, Isonzo, Piave...), ma talvolta anche dalle battaglie d\u2019Africa (Amba Alagi, Macall\u00e8...). Complessivamente si contano 63 poderi.\nCanali e strade si presentano perfettamente paralleli gli uni agli altri e queste ultime sono caratterizzate da un sistema di numerazione.\nSan Michele.\n\u201cSan Michele\" \u00e8 la seconda e ultima frazione di Sanluri di cui \u00e8 la meno popolosa, avendo una popolazione di 25 abitanti. Si trova alla periferia di Sanluri Stato, nell\u2019estremit\u00e0 sud-occidentale del territorio comunale. \u00c8 situata a 11,3\u00a0km a sud-ovest di Sanluri, risultando quindi pi\u00f9 vicina ai centri abitati di Samassi(6,5\u00a0km), San Gavino Monreale(8,0\u00a0km) e Villacidro(9,0\u00a0km).\nIn periodo giudicale la localit\u00e0 fu inglobata nella curatoria di Gippi, a differenza del centro abitato di Sanluri compreso all\u2019interno della curatoria di Nuraminis. Il villaggio era uno dei siti pi\u00f9 malarici dell\u2019isola, essendo adiacente alle acque paludose dello stagno Sabazus. Anche a causa di questo nel 1178 i cavalieri ospedalieri del Tau di Altopascio vi fondarono un lazzaretto, volto ad ospitare gli ammalati di tutta la zona circostante allo stagno, ed una chiesa, dedita al culto di San Michele di Siaru. I cavalieri del Tau, oltre alle attivit\u00e0 d\u2019ospedalizzazione, si occuparono anche della realizzazione e manutenzione di canali artificiali, in modo da regolare lo scorrimento delle acque superficiali e facilitare gli spostamenti.\nL\u2019esistenza dell\u2019istituto ospedaliero(\u201cobedentia\u201d) \u00e8 attestata con il nome di Villa Siaru dalle bolle papali del 1198 e del 1216 e dal censimento pisano del 1322.\nUn documento del 10 gennaio 1329 sostiene la concessione di Villa Siaru da parte dell\u2019antipapa avignonense Nicol\u00f2 V a Raniero dei Gualandi di Pisa, mai messa in atto a causa dell\u2019affidamento da parte dell\u2019Altopascio a fra Giovanni Silvani di Pescia.\nA seguito della conquista aragonese la villa, grazie al prestigio ottenuto, continu\u00f2 ad avere rapporti politici con il comune di Pisa, non avendo il dovere di versare le tasse ad esso ma, in caso di guerra, era tenuta a fornire assistenza militare mediante uomini e armi.\nConseguentemente alle rivolte contro il sistema feudale aragonese partite nel 1353, il centro venne parzialmente distrutto e, a causa di carestie, peste e malaria, venne gradualmente abbandonato.\nL\u2019abbandono totale avvenne probabilmente fra la fine del XIV secolo e gli inizi del XV secolo, nel 1414 la localit\u00e0 infatti non compare nell\u2019elenco dei centri della curatoria di Gippi ancora popolati.\nIn seguito all\u2019acquisizione del progetto di bonifica da parte della societ\u00e0 francese, in questa localit\u00e0 vennero edificate alcune fra le prime strutture dell\u2019allora area paludosa di Sanluri, ovvero una casa colonica ed uno zuccherificio. Lo zuccherificio non entr\u00f2 per\u00f2 mai in funzione, fu infatti devastato da un incendio nel 1841, poco prima dell\u2019inaugurazione.\nLa localit\u00e0 \u00e8 attualmente composta da otto edifici.\nEconomia.\nL'economia originariamente era quasi esclusivamente agricolo-pastorale. Attualmente sono settori rilevanti anche la piccola industria, il commercio e i servizi. Infatti la comunit\u00e0 trae beneficio da: 203 attivit\u00e0 industriali con 679 addetti; oltre 400 attivit\u00e0 di servizio e commerciali che impegnano 1.200 addetti; oltre 54 attivit\u00e0 amministrative con 1.619 addetti.\nInfrastrutture e trasporti.\nStrade.\nSanluri \u00e8 collegata al territorio circostante soprattutto da strade statali: a ovest dell'abitato si sviluppa il tracciato della SS 131, la maggiore strada sarda avente estremi a Cagliari a sud e a Porto Torres a nord, mentre la SS 197 permette il collegamento di Sanluri con San Gavino Monreale e Guspini a ovest e con il Sarcidano a est. La strada provinciale 48 raggiunge inoltre il comune di Lunamatrona, mentre la SP 59 collega il centro di Sanluri con le sue frazioni meridionali (Strovina e San Michele) e con la stazione ferroviaria.\nFerrovie.\nAd alcuni km a sud ovest di Sanluri nella frazione di Strovina \u00e8 presente la stazione ferroviaria di Sanluri Stato, costruita nel 1871 lungo la ferrovia Cagliari-Golfo Aranci, gestita dagli anni 2000 da RFI, nonch\u00e9 origine di un raccordo verso la zona industriale di Villacidro che ne fece uno scalo importante dal punto di vista del trasporto merci. Con la chiusura di tale servizio nella seconda met\u00e0 degli anni 2000, e la crisi del principale utilizzatore del raccordo, l'industria ferroviaria Keller, la stazione nella prima met\u00e0 degli anni 2010 \u00e8 praticamente inattiva per quanto riguarda questo tipo di trasporti. Dal giugno 2014 lo scalo \u00e8 stato inoltre disabilitato al traffico passeggeri per i bassi volumi di utenza, dirottando i passeggeri sanluresi nella stazione di San Gavino.\nAltre due stazioni erano presenti a Sanluri nel passato, entrambe servite dalla ferrovia Isili-Villacidro, attiva dal 1914 al 1956: una era la stazione FCS di Sanluri Stato, situata di fronte a quella del gruppo FS e in seguito demolita; l'altra, situata nel centro sanlurese, portava il nome di Sanluri o Sanluri Complementari e dopo la chiusura della ferrovia fu riutilizzata per i servizi di autolinee e in seguito come stazione per autobus.\nMobilit\u00e0 urbana.\nNel comune non \u00e8 presente un servizio di trasporto urbano propriamente detto, tuttavia collegamenti tra il comune e le sue frazioni sono garantiti dalle autolinee dell'ARST che effettuano il servizio interurbano. Tali linee permettono inoltre il collegamento di Sanluri con i centri circostanti e con il Cagliaritano. L'ARST \u00e8 dotata di una propria autostazione nel centro di Sanluri, nei locali della ex stazione ferroviaria delle FCS.\nAmministrazione.\nStorico delle elezioni comunali di Sanluri dal 1995 ad oggi.\nSport.\nCalcio.\nLa principale squadra di calcio del comune fu l'A.S.D. Sanluri Calcio. Fondata nel 2003, vinse nella stagione 2008-2009 il campionato di Eccellenza Sardegna. Nella stagione successiva ottenne il massimo risultato della sua storia, classificandosi quarto nel girone H della Serie D 2009-2010 e venendo poi eliminato ai playoff alle semifinali. La stagione 2010-2011 port\u00f2 alla retrocessione in Eccellenza, data la terzultima posizione in classifica. Nelle stagioni successive mantenne stabile la propria posizione nel campionato di Eccellenza, per poi ritirarsi dal campionato a seguito della ventesima giornata della stagione 2014-2015, a causa di presunti ripetuti torti arbitrali subiti. La squadra venne poi radiata dalla FIGC. I colori sociali erano il rosso ed il bianco e disputava inizialmente le partite casalinghe al campo sportivo San Martino per poi trasferirsi allo stadio Campu Nou.\nL'Atletico FC Sanluri \u00e8 nato nel 2011 e milita in Seconda Categoria. Gioca le partite interne allo Stadio Campu Nou e i suoi colori sociali sono il rosso ed il bianco.\nLa Polisportiva Strovina ha sede nel centro abitato di Strovina nella frazione di Sanluri Stato. Fondata il 12 aprile del 2012, ha sempre militato nel campionato amatori UISP Cagliari. Disputa le partite interne allo \u201cStrovina Stadium\u201d e i suoi colori sociali sono il giallo e l\u2019amaranto.\nLa Giovent\u00f9 Sportiva Sanlurese \u00e8 nata il 6 luglio 2020 dalla fusione fra la Nuova Sanlurese e la Giovent\u00f9 Samassi e milita attualmente in Prima Categoria. Disputa le partine interne allo stadio Campu Nou e i suoi colori sociali sono il rosso, il giallo ed il verde.\nPallavolo.\nLa squadra di pallavolo \u00e8 la Pallavolo Sanluri, attualmente militante in Serie C."}
{"id": "30645", "revid": "1318658", "url": "https://it.wikipedia.org/wiki?curid=30645", "title": "Campolieto", "text": "Campolieto \u00e8 un comune italiano di abitanti della provincia di Campobasso, in Molise.\nOrigini del nome.\nL'etimologia del nome Campolieto non \u00e8 del tutto chiara. Alcuni ritengono che derivi da \"campus leti\" = \"campo della morte\" mentre altri da \"campus laetus\" = \"campo della gioia\".\nStoria.\nAnche le origini di Campolieto non sono certe. Attraverso fonti storiche e archivistiche sappiamo che il borgo gi\u00e0 esisteva durante il periodo normanno (XI secolo) e possiamo ipotizzare un'anticipazione delle origini, al secolo precedente (X secolo).\nIl paese si svilupp\u00f2, come molti altri centri medioevali molisani e del centro-sud Italia, intorno al palazzo feudale, ancora oggi esistente, sebbene sia stato fortemente modificato in periodi recenti per essere trasformato in ampi appartamenti.\nLa struttura medievale del paese \u00e8 sopravvissuta alle varie modifiche urbanistiche ed \u00e8 caratterizzata da stretti vicoli e profonde viuzze che si propagano per tutto il centro storico.\nPrimi Signori di Campolieto.\nIl primo Signore di Campolieto fu Roberto de Russa, il quale visse tra il X e il XI secolo. Tra il 1155 e il 1179 Rainaldo Borrello, Conte di Agnone, ottenne il feudo di Campolieto insieme a quello di Campodipietra. Successivamente, il fendo fu assegnato a Rainaldo di Pietrabbondante, fino alla fine della dominazione normanna in Italia. Tra la fine della dominazione normanna e la dominazione sveva (1194-1266) Signore di Campolieto era Ruggiero Bogardi (o Bozzardi).\nPeriodo Angioino.\nCon la dominazione Angioina (1266-1442) il feudo di Campolieto pass\u00f2 al Cavaliere Narmoray di Tarascona dal 1269. Dopo pochissimi anni Campolieto fu affidata al Cavaliere Guglielmo Amurato.\nPeriodo Aragonese.\nCon la dominazione aragonese Campolieto pass\u00f2 nelle mani di Francesco di Montagano attorno al XV secolo. A Francesco successe il figlio, Giacomo (1450), che mor\u00ec nel 1477, senza eredi. Il feudo di Campolieto fu venduto per 22 ducati a Gherardo Felice di Appiano d'Aragona, Signore di Piombino. Questi non si mantenne fedele alla casa d'Aragona e si diede a Carlo VIII. Fu privato di tutti i suoi bene cos\u00ec Campolieto pass\u00f2 ad Andrea di Capua, Duca di Termoli nel 1495. Ad Andrea successe il figlio unicogenito, Ferrante, il quale vendette Campolieto nel 1523 a Bartolomeo Di Capua, Conte di Altavilla. A Bartolomeo successe Luigi Di Capua, il quale don\u00f2 il feudo al fratello, Valerio, nel 1541. Nel 1547 Campolieto fu venduto a Vincenzo Di Capua, Duca di Termoli (1547). Questi lo vendette al fratello Pietrantonio, Arcivescovo di Otranto, il quale a sua volta, nel 1560 lo don\u00f2 a un altro fratello, Giovanni Tommaso Di Capua. A Giovanni succedette il figlio Andrea.\nFamiglia Carafa.\nAndrea, fortemente indebitato, vendette Campolieto a Fabio Carafa, Conte di Montecalvo, nel 1584 per ducati 14.50. Il popolo di Campolieto, per\u00f2, mal sopportava il demanio feudale ed aspirava al demanio dello Stato, per cui tent\u00f2 di opporsi alla vendita del feudo. La Regia Camera della Sommaria per\u00f2 rigett\u00f2 l'opposizione e conferm\u00f2 il possesso del feudo alla Casa dei Carafa. Al fine di rendere felice il popolo campoletano, Eleonora e Carlo Carafa fondarono due ospedali per i poveri (via Spedale e via Spedale Vecchio) e un convento dei Carmelitani (edificio ancora esistente ma l'ordine carmelitano fu soppresso nel 1809). A Fabio, morto nel 1593, succedette il figlio, Francesco sposato con Zenobia di Bologna e in seconde nozze a Girolama Tuttavilla, dalla quale ebbe un figlio, Fabio. Quest'ultimo si spos\u00f2 con Claudia Carafa di Montecarlo dalla quale ebbe: Beatrice, Giuseppe, Eleonora e Carlo. A Giuseppe, morto celibe nel 1684, succedette il fratello Carlo, sposato con Giovanna Carafa della Spina, senza prole. Nel testamento di Carlo del 1 maggio 1690, affid\u00f2 i suoi beni a Don Fabrizio Carafa, Principe di Chiusano. Suo nipote, Fabrizio Di Sangro di Casacalenda pretese il feudo, il quale gli fu riconosciuto solamente il titolo di \"Duca di Campolieto\", nel 1729, mentre il feudo pass\u00f2 a Giovanna Carafa, passata in terze nozze con Tiberio Carafa, Principe di Chiusano. Da quanto appreso dalle memorie di Tiberio Carafa, quest'ultimo fu molto apprezzato dal popolo di Campolieto e dai nobili molisani. A Tiberio successe un parente, don Riccardo Carafa e successivamente Francesco. I Carafa ottennero il ducato di Campolieto fino al 1806. Il secondogenito di Fabrizio, D. Vincenzo Carafa volle istituire un'altra secondogenitura per suo nipote, Vincenzo dato che Francesco non ebbe prole. Sicch\u00e9 D. Vincenzo Carafa pass\u00f2 in nozze con D.nna Vincenza Amura, dalla quale ebbe tre figli: Raffaele, Maria Antonia e Maria Francesca. Quest'ultima pass\u00f2 in nozze a Don Francesco Jannucci, Barone del Tappino seu Capraia (in Campobasso). \nFamiglia Jannucci.\nDon Francesco Jannucci era Capitano delle Guardie d'Onore di S.M. Ferdinando II, re di Napoli. Vivendo troppo lussuosamente alla Corte del Borbone, dovette alienare i feudi del Tappino e trasferirsi a Campolieto. I Jannucci stettero a Campolieto dal 1806 al 1940 (dalle \"Memorie di Casa Jannucci\" possedute dall'erede Piero, in Campobasso). Da Don Francesco e D.na Maria Francesca nacquero: Vincenzo (1823-1881), Ettore, Pietro (1851-1908), Demetrio, Giovanni, Emilia, Teresa, Caterina (n. 1826), Cristina (n. 1839), Antonietta, Eleonora (n. 1821).\nIl primogenito, Vincenzo ebbe i figli: Francesco (1875-1942), Nicola (1876-1930), Eleonora (1869-1883).\nFrancesco ebbe i figli: Vincenzo (m. 1893), Piero e Nicola. Vincenzo ebbe Anna Maria; Piero (ancora vivente) ebbe Anna Caterina e Nicola (ancora vivente) ebbe Francesca Romana. Attualmente gli eredi di Casa Jannucci risiedono a Roma e a Campobasso.\nL'economia del paese si basa, da sempre, sull'agricoltura e l'allevamento.\nMonumenti e luoghi d'interesse.\nPalazzo ducale De Capua.\nIn origine era il castello medievale, costruito nell'XI secolo. Il fondatore era Roberto De Russa, che combatt\u00e9 nella prima crociata a Gerusalemme. Nel XII secolo appartenne ai conti di Borrello (Abruzzo), che fortificarono il maniero. Nel '500 pass\u00f2 nella propriet\u00e0 di Francesco Montagano, e poi ai duchi di Capua, per volere di Ferrante II. Nel '700 appartenne a Scipione della famiglia Sangro (valle Peligna, Abruzzo), e poi ai Carafa.\nIl castello oggi \u00e8 un palazzo visitabile, che ha le caratteristiche di un edificio barocco con decorazioni classicheggianti sul portale e sulla cornice a colonne greche.\nChiesa di San Michele Arcangelo.\nLa fondazione risale prima del XII secolo. La costruzione \u00e8 a capanna con tre finestre e un portale decorato da iscrizioni gotiche. Di rilievo la balaustra con in rilievo San Michele che uccide il serpente. L'interno a tre navate possiede intonaci barocchi e colonne appartenenti al periodo romanico. Costruita prima del 1300, \u00e8 stata ristrutturata nel 1613. Tra la notte del 13 e 14 giugno del 1682, un incendio distrusse le pareti lignee della Chiesa che poi vennero ricostruite. In seguito a questo evento, il Cardinale Francesco Vincenzo Maria Orsini consacr\u00f2 la Chiesa il 20 agosto 1696.\nChiesa di Santa Maria del Carmelo.\nIl Convento dei Carmelitani fu costruito da Donato Maribucci e aperto nel 1559. Con Bolla del 15 ottobre 1652 Papa Innocenzo X \"dispose per l'Italia l'abolizione di quei conventi che per il numero esiguo dei propri membri, non potevano pi\u00f9 corrispondere all'intenzione dei loro fondatori; i loro beni dovevano essere devoluti per parte dei vescovi ad altri scopi pii\" . Successivamente il Duca Giuseppe Carafa e i fratelli Don Carlo e Donna Eleonora chiesero e ottennero un ritorno dei carmelitani in Campolieto. Con Decreto Reale del 7 agosto 1809 vennero soppressi nel Molise i conventi e gli Ordini. I beni del convento passarono alla Corona di Napoli. In seguito alla caduta della Monarchia in Italia, il convento divenne di propriet\u00e0 dello Stato Italiano e nel 1972 fu affittato all'Arma dei Carabinieri, la quale la trasform\u00f2 in una caserma. Oggi \u00e8 ritornata ad essere una chiesa.\nBadia di Santa Maria del Romitorio.\nFuori dall'abitato, in contrada Astatura, sorge la Cappella di S. Maria del Romitorio. Preesistente all'anno 1300, col tempo \u00e8 stata ridotta a semplice chiesetta. Gi\u00e0 nel 1689 non si distinguono le mura perimetrali di una volta. Vi erano sull'altare l'immagine di S.Maria degli Angeli e ai lati. Erma e S. Martino, dipinti dal Bucci nel 1746. Inizialmente la chiesetta era solo una parte del grande monastero benedettino esistente gi\u00e0 nel 1200, che aveva un grande affresco del 1718 fatto dal Bucci, raffigurante la Vergine delle Grazie con i Santi Crescenzo, Barbato e Rocco. Successivamente, in data 20 luglio 1847, l'Arcivescovo di Benevento Domenico Carafa della Spina ordin\u00f2 che fosse restaurato entro 10 giorni. Il Convento benedettino croll\u00f2 nell'anno 1989 a causa di un contadino che con il suo trattore sbatt\u00e9 contro un muro portante. \nInoltre nella Cappella c'\u00e8 una lapide che ricorda la visita del Cardinale Orsini a Campolieto nelle date 21 giugno 1709 e 25 luglio 1713. Al centro del pavimento c'\u00e8 una lapide sepolcrale sulla quale \u00e8 incisa la seguente descrizione: \"E VIVIS EXCESSIT ET HIC REQUIESCIT RICCARDUS JALENTI OCTAVO IDUS MARTII MDCCCLIII\". Accanto all'altare un'altra lapide recita: \"HIC IACET VINCENTIUS ZACCAGNINI SACERDOS MITIS INGENII ET SPECTATAE VIRTUTIS VIR. PARUM VIXIT SED OMNEM CURSUM IN LABORE DOLOREQUE TRANSEGIT AEQUO ANIMO - a.d. XVII KAL. FEB. - A.D. MDCCCLXXXVIII GRAVEM POST MORBUM OBIIT\" (Qui giace il sacerdote Vincenzo Zaccagnini, uomo mite, di ingegno e di specchiata virt\u00f9. Visse poco, ma trascorse tutta la sua vita nel lavoro e nel dolore con animo sereno. Dopo una grave malattia mor\u00ec il 16 gennaio 1888).\nCappella di San Marco.\nPiccola cappella rustica, fu costruita nel 1909 dall'Avv. Luigi De Capoa per volere del fratello Giovanni e oggi propriet\u00e0 del figlio D. Giovanni De Capoa. Sull'architrave del portone si legge \"Il Cavaliere Avv. Luigi De Capoa per volont\u00e0 di suo fratello Avv. Giovanni deceduto in Campobasso il 18 agosto 1908 ha edificato questo tempio in gloria di S. Marco. CAMPOLIETO 20 settembre 1909\".\nEdicola della Madonna del Cammino.\nFamosa in ambito religioso, la Madonna del Cammino fu costruita nel 1954, sotto il prodigio di un presunto miracolo.\nChiese non pi\u00f9 esistenti.\nChiesa e Casale di Santa Lucia.\nLa sua fondazione \u00e8 preesistente all'anno 1092 quando Roberto De Russa la don\u00f2 alla Badia di Santa Sofia di Benevento. Nel XVII la chiesa aveva 72 tomoli di terreni ubicati nella Contrada \"Vicenda Cupa\". Probabilmente la Chiesa sorgeva nella Contrada Santa Lucia. \nChiesa di San Bernardino.\nNel 1693 il Cardinale Orsini ordinava che la chiesa diroccata fosse demolita e che le sue pietre fossero andate in beneficio al cimitero della Chiesa di San Michele Arcangelo.\nChiesa di San Crescenziano.\nNel 1693 era in parte crollata. Il Cardinale Orsini ordin\u00f2 che fosse demolita nel 1702. \nChiesa di San Salvatore e suo Eremitorio.\nSorgeva sui \"Colli Manduni\" a mezzo miglio dal paese. Vi era un eremitorio a due celle, un cortile e una stalla con cantina. La Chiesa era lunga 30 palmi e larga 20. Vi era un altare raffigurante la SS. Trinit\u00e0 e alla sua sinistra l'immagine di S. Lucia e a destra l'immagine della Madonna. Sempre per ordine del Cardinale Orsini, il 18 luglio 1702 fu demolita.\nOratorio della Croce.\nSe ne accerta l'esistenza dallo stesso Decreto del 18 luglio del 1702 del Card. Orsini. Era ancora in piedi nel 1741 e successivamente demolito. \nChiesa e Beneficio di San Martino.\nLa Chiesa sorgeva a 200 passi dall'abitato verso la parte Orientale. Nel 1700 era diroccata e in seguito fu demolita. Il Beneficio possedeva un vigneto di 3 tomoli, 5 terreni sparsi fra le Contrade Montagna, Colle Sammartino, Fonte delli Pidocchi, S. Antillo, Fonte della Castagna. \nChiesa e Beneficio di Santa Justa.\nEra ubicata a 500 passi dal paese, verso la parte orientale. Anch'essa nel 1700 era ridotta a un cumulo di macerie. \nChiesa di Santa Maria in Palazzo.\nEra una chiesa riservata alla famiglia dei duchi di Campolieto nella quale vennero seppelliti tutti i nobili delle famiglie Di Capua, Carafa e Jannucci. Il suo nome richiama alla sua ubicazione dato che era situata vicino al Palazzo Ducale. Oggi non si sa la sua perfetta ubicazione, dal momento che la popolazione locale ha abitato i vari edifici nobili con la caduta della Monarchia in Italia ed ha trasformato i vari edifici in abitazioni.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune. "}
{"id": "30646", "revid": "239497", "url": "https://it.wikipedia.org/wiki?curid=30646", "title": "Sant'Anna Arresi", "text": "Sant'Anna Arresi (\"Arresi\" in sardo) \u00e8 un comune italiano di abitanti della provincia del Sud Sardegna, nella regione storica del Sulcis-Iglesiente. Fa parte del comune di Sant'Anna Arresi la localit\u00e0 turistica di Porto Pino con la sua caratteristica spiaggia di sabbia bianchissima frequentata da migliaia di turisti nel periodo estivo.\nGeografia fisica.\nTerritorio.\nIl paese si estende sulle pendici di una collina che domina il promontorio di Porto Pino, la pianura con i \"medaus\" (piccoli agglomerati rurali di case sparse tipici del Sulcis), gli stagni costieri (di Porto Pino, lo di Maestrale, di Is Brebeis, del Corvo e di Foxi) e le dune sabbiose. \u00c8 attraversato dalla strada statale 195, che collega Giba con Teulada.\nIl promontorio di Porto Pino \u00e8 ricoperto da una vasta pineta spontanea di pino d'Aleppo, formazione abbastanza rara e presente in Sardegna solo in questa zona e sull'isola di San Pietro. Al pino si unisce la quercia spinosa, tipica degli ambienti costieri e anch'essa con areale molto ristretto nell'isola.\nNella pineta si trova anche il ginepro fenicio e il ginepro coccolone. Sul lato occidentale, pi\u00f9 battuto dai venti, si stendono invece la macchia bassa e la gariga dove dominano la fillirea, il rosmarino e diverse specie di cisto. Sulle falesie, dove affiora la roccia, crescono invece il raro asterisco marittimo e il limonio.\nSpiagge.\nIl cordone sabbioso che separa il mare dagli stagni \u00e8 largo circa 70 metri ed \u00e8 occupato, nella parte pi\u00f9 interna, da una pineta (anche in questo caso spontanea) che si affaccia direttamente sulla spiaggia.\nSpesso sulla sabbia si accumulano i resti della posidonia che crescono sui fondali formando ampie praterie e che, una volta morte, vengono portate a riva dalle correnti marine.\nCale, coste e spiagge del Comune.\nNel litorale del Comune di Sant'Anna Arresi, partendo da nord verso sud, si hanno le seguenti cale, coste e spiagge pi\u00f9 conosciute:\nDopo il primo chilometro, appartenente a Sant'Anna Arresi, la seconda spiaggia di Porto Pino continua nel territorio comunale di Teulada e finisce con le grandi dune, interamente comprese all'interno del poligono militare di capo Teulada.\nStoria.\nAnche se la zona \u00e8 abitata fin dalle epoche pi\u00f9 remote, e la presenza del ben conservato nuraghe \"Arresi\" situato vicino alla chiesa lo dimostra, il paese attuale risale alla fine del Settecento quando, dopo secoli di abbandono a causa delle continue incursioni dei pirati barbareschi, cessato il pericolo i pastori iniziarono a ripopolare l'area costruendo le prime case intorno alla chiesetta campestre dedicata a Sant'Anna che \u00e8 ancora presente e che funge da chiesa parrocchiale.\nL'insenatura di Porto Pino, protetta ad ovest, dal promontorio, fu invece utilizzata come scalo marittimo fin dall'epoca fenicio-punica per divenire un centro mercantile in epoca romana. Il promontorio di \"Porto Pineddu\" raggiunge un'altezza massima di 40 metri. L'aspetto pi\u00f9 interessante di questo settore \u00e8 costituito dalla vegetazione.\nSimboli.\nLa descrizione araldica dello stemma di Sant'Anna Arresi \u00e8 la seguente:\nIl gonfalone \u00e8 descritto come segue:\nSociet\u00e0.\nLingue e dialetti.\nLa variante del sardo parlata a Sant'Anna Arresi \u00e8 il campidanese sulcitano.\nCultura.\nEventi.\nTutte le estati vi si svolge uno degli eventi musicali pi\u00f9 importanti della regione e di livello internazionale. Il festival jazz chiamato \"Ai confini tra Sardegna e Jazz\" \u00e8 frequentato dai pi\u00f9 grandi artisti della scena mondiale. Nel 2008 la 23\u00aa edizione \u00e8 stata dedicata a Don Cherry. La manifestazione si svolge da sempre nella pittoresca Piazza del Nuraghe.\nNel mese di agosto si svolge anche la sagra del pesce in occasione della quale nella piazza del paese viene fritto il pesce in una grande padella.\nIl 26 luglio, invece, si celebra la festa patronale con una processione con la partecipazione dei gruppi folkloristici della zona con i costumi tradizionali di ispirazione spagnola.\nGeografia antropica.\nFrazioni.\nIl Comune di Sant'Anna Arresi comprende anche le frazioni di:\nSport.\nLa maggior societ\u00e0 calcistica del paese \u00e8 la Polisportiva Sant'Anna Arresi, che nella stagione 2018-2019 ha partecipato al campionato di Terza Categoria ottenendo la promozione in Seconda Categoria."}
{"id": "30650", "revid": "1652635", "url": "https://it.wikipedia.org/wiki?curid=30650", "title": "Sardara", "text": "Sardara (\"S\u00e0rdara\" in sardo) \u00e8 un comune italiano di abitanti della provincia del Sud Sardegna, nell'antica subregione storica del Monreale. \u00c8 un importante centro agricolo e termale. A partire dal 2005 Sardara detiene il riconoscimento di \"Bandiera arancione\" assegnato dal Touring Club Italiano, mentre nel 2009 ha ricevuto la \"Certificazione Herity\" sulla qualit\u00e0 della gestione del patrimonio culturale.\nStoria.\nL'area fu abitata gi\u00e0 in epoca nuragica, per la presenza sul territorio di notevoli ed importanti testimonianze archeologiche, tra cui necropoli, pozzi sacri, villaggi nuragici e nuraghi molto bel conservati e molto ricchi di reperti e di testimonianze.\nFu un importante centro anche in epoca romana; nei pressi dell'abitato attuale sorgeva un centro termale chiamato \"Aquae Neapolitanae\", il quale era compreso nell'antica citt\u00e0 di Neapolis, gi\u00e0 abitata dai cartaginesi.\nIl paese attuale si svilupp\u00f2 per\u00f2 nel medioevo. Appartenne al giudicato di Arborea e fece parte della curatoria di Bonorzuli. Vicino sorgeva il castello di Monreale, eretto dai giudici di Arborea. Durante le guerre di conquista aragonese della Sardegna il castello venne occupato dal principe Alfonso d'Aragona (futuro re Alfonso IV \"il Buono\") nel 1324, che vi mand\u00f2 la moglie Teresa di Entenza, accompagnata da 150 uomini, affinch\u00e9, colpita da malaria, si rimettesse in salute. Pochi anni dopo, nel 1328, il castello venne per\u00f2 riconquistato dai giudici di Arborea e divenne nella successiva guerra sardo-catalana una fortificazione di primo piano, e lo stesso paese di Sardara fu fortificato. Nel 1409 Brancaleone Doria (vedovo di Eleonora d'Arborea) e il giudice d'Arborea Guglielmo III di Narbona, sconfitti da Martino il Giovane nella battaglia di Sanluri, si rifugiarono nel castello, che nel 1410 venne occupato dal vicer\u00e9 aragonese Pietro Torellas. Nel 1470 l'occup\u00f2 il marchese di Oristano Leonardo Alagon dopo la sconfitta data agli aragonesi nella battaglia di Uras; sconfitto questi per\u00f2 poi nella battaglia di Macomer, il castello ed il borgo passarono definitivamenta sotto il dominio aragonese.\nSardara fu allora incorporata nella contea di Quirra, feudo dei Carroz; nel 1603, trasformata la contea in marchesato, feudo dei Centelles, il paese ne fece parte e fu compreso nella baronia di Monreale. Il paese fu riscattato all'ultimo feudatario, il marchese di Quirra Filippo Osorio de la Cueva, nel 1839 con la soppressione del sistema feudale.\nGeografia fisica.\nTerritorio.\nIl suo territorio, che si sviluppa per 56,11\u00a0km\u00b2, confina con la provincia di Oristano e si estende a cavallo tra la pianura del Campidano centrale e le prime colline della Marmilla; \u00e8 attraversato, per circa 10\u00a0km, dalla Superstrada (SS131/E25) Carlo Felice e per breve tratto, nell'angolo sud-occidentale, pure dalla ferrovia Cagliari-Golfo Aranci.\nConfina con i comuni di Collinas a nord, Villanovaforru a nord-est, Sanluri ad est, San Gavino Monreale a sud, Pabillonis a ovest e Mogoro (OR) a nord-ovest.\nLa fascia pianeggiante occupa gran parte del settore centro-occidentale e meridionale del territorio, mentre nelle zone settentrionali e orientali si elevano dei rilievi collinari, alcuni dei quali superano i 300 metri s.l.m.. La massima elevazione del territorio comunale si raggiunge con Punta Col\u00f2mbus, 372 m s.l.m., sull'altopiano del \"Monte Fortuna\", che si estende tra i territori di Sardara e Collinas. Nella parte centro-meridionale del territorio, si erge dalla pianura l'insieme delle colline del \"Monreale\", che prendono nome dall'omonimo castello risalente al periodo giudicale. Il centro abitato, situato al margine orientale del Campidano, si trova leggermente arroccato sul versante meridionale delle colline di \"\"Pranu\" \"Cuaddus\" e di \"Su Pibitziri\", mentre a sud-ovest \u00e8 dominato dai rilievi del Monreale e dall'omonimo castello. Nel territorio comunale scorrono diversi piccoli corsi d'acqua che fanno parte del bacino idrografico del Malu-Mannu, immissari degli stagni di Marcedd\u00ec.\nIl centro urbano si estende a un'altezza compresa fra i 130 m circa delle periferie sud-occidentali pi\u00f9 basse fino ai circa 200 m del lembo periferico nord-orientale. \nLe sorgenti di acque termali e l'equidistanza da Cagliari e Oristano, ne hanno favorito lo sviluppo.\nMonumenti e luoghi d'interesse.\nSiti archeologici.\nNel suo territorio sono presenti numerose tracce della vita delle comunit\u00e0 che in passato hanno abitato il territorio. \nFra i monumenti e i siti archeologici pi\u00f9 importanti ricordiamo il \"villaggio nuragico con tempio a pozzo sacro di Sant'Anastasia\", situato dentro il centro abitato, nell'area dove sorge la chiesetta di Sant'Anastasia.\nIl tempio a pozzo nuragico, realizzato con blocchi di basalto \u00e8 uno dei pi\u00f9 antichi e meglio conservati dell'Isola e risale al XIII-XII secolo a.C. Al suo interno vi si accede attraverso una scala di 12 gradini che conduce a una camera ipogeica circolare dal diametro di 4 metri con copertura a \"tholos\" dell'altezza di 5 metri; qui le antiche popolazioni nuragiche di tutto il territorio praticavano il culto delle acque, perch\u00e9 si riteneva che le acque di questo pozzo avessero delle propriet\u00e0 curative (\"Funtana de is dolus\"). L'acqua che lo alimenta proviene dalla sorgente \"Sa mitzixedda\"\", situata sulle colline che sovrastano il paese ed \u00e8 stata incanalata artificialmente per arrivare al pozzo. Attorno ad esso e alla chiesetta di Sant'Anastasia \u00e8 ben visisbile una parte del villaggio nuragico, dove attualmente vi si trovano i resti di alcune \"capanne\" nelle quali si riunivano le popolazioni nuragiche. Gli scavi archeologici effettuati nel sito hanno riportato alla luce importanti reperti bronzei e ceramici. \nProprio da questo antico villaggio nacque il centro abitato di S\u00e0rdara.\nA poca distanza dall'area archeologica di Santa Anastasia, in localit\u00e0 \"Sa Costa\", in una tomba a fossa megalitica, nel 1912 vennero rinvenuti i famosi \"arcieri in bronzo\".\nL'importanza che rivest\u00ec il territorio sardarese in epoca nuragica \u00e8 testimoniata anche dalla presenza di una trentina di nuraghi situati sia sui colli che nelle aree pianeggianti; tra questi ricordiamo il Nuraghe Arrubiu, lungo la strada provinciale Sardara-Pabillonis, nelle vicinanze delle terme. Si tratta di un nuraghe monotorre quasi totalmente intatto avente una posizione strategica; nella zona sono presenti altri cinque nuraghi. Vicinissimo alla SS131 \u00e8 il \"nuraghe Perra\", mai scavato e completamente ricoperto dalla terra e dalla vegetazione.\nDa segnalare anche la presenza di una tomba dei giganti nei pressi del confine con il territorio comunale di Sanluri.\nTerme.\nSardara \u00e8 nota per le sue rinomate terme, che sono situate in una piccola valle a circa 2\u00a0km a ovest del centro abitato, ai piedi del castello di Monreale e lungo la strada provinciale per Pabillonis. Qui trovano posto i moderni stabilimenti termali, immersi nel verde del boschetto degli eucalipti, dei pini e della macchia mediterranea, accanto all'antico edificio delle terme romane, che in passato erano conosciute con il nome di \"\"Aquae Neapolitanae\" (II-I secolo a.C.), citate da Tolomeo nell'Itinerario antonino. I resti delle antiche terme romane, ancora visibili, vennero inglobati negli edifici delle prime terme moderne della Sardegna, edificate alla fine dell'800.\nLe acque termali delle sorgenti di Sardara che sgorgano a varie temperature comprese tra i 50 e i 68\u00a0\u00b0C, vengono classificate in minerali-bicarbonato-alcaline-ipertermali e sono utili nella cura di disturbi locomotori, respiratori, dell'apparato digerente e per il trattamento di inestetismi della pelle.\nArchitetture religiose.\nNel centro storico trovano posto diverse chiese:\nNella zona delle terme si trova il santuario diocesano di Santa Maria de is Acuas, chiamata popolarmente anche \"Santa Mari\u00e0cuas\" (Madonna delle Acque), Patrona massima della diocesi di Ales-Terralba, da sempre meta di pellegrinaggi e sede di un'importante festa religiosa popolare. Nell'altare del santuario \u00e8 presente l'antica statua della Madonna, realizzata in epoca spagnola e databile tra la fine del Cinquecento e l'inizio del Seicento. In realt\u00e0 per\u00f2, il culto di Santa Mari\u00e0cuas, che anticamente era denominata probabilmente \"Madonna del latte dolce\", Il simulacro processionale, invece, \u00e8 custodito tutto l'anno nella parrocchia della Beata Vergine Assunta e viene trasferito processionalmente al Santuario in occasione delle festivit\u00e0 di maggio e settembre.\nArchitetture civili.\nMolto suggestivo \u00e8 il centro storico del paese con le strade in selciato e le tipiche case campidanesi in pietra, dotate di pregevoli portali.\nNel centro abitato si possono ammirare alcuni edifici storici di pregio e ville padronali, come \"Villa Diana\" e \"Casa Pilloni\", inserite nell'itinerario delle ville e delle dimore di pregio in Sardegna, la Casa Orr\u00f9, l'edificio delle vecchie scuole elementari e la Casa del Balilla.\nArchitetture militari.\nIl centro abitato e la sottostante pianura sono dominati dal sistema collinare di Monreale, sul quale svettano i resti del Castello medievale di Monreale, che sorgono in cima a un imponente colle di forma conica a 274 m s.l.m., a sud-ovest del paese, visibile da buona parte del Campidano. Il castello, che fu edificato probabilmente poco dopo l'anno 1000, sopra precedenti insediamenti nuragici, \u00e8 unico nel suo genere in Sardegna, perch\u00e9 \u00e8 il solo ad avere il mastio, otto torri e una cinta muraria lunga circa che racchiude i resti di un borgo medioevale.\nLa fortezza fu la pi\u00f9 importante roccaforte del giudicato di Arborea e assieme ai castelli di Marmilla (Las Plassas) e di Arcuentu (Arbus), controllava il confine meridionale del giudicato arborense con il Giudicato di Calari (o Cagliari) e rivest\u00ec un ruolo importante durante le guerre contro i catalano-aragonesi. Il titolo \"Monreale\" deriva dalla sua antica denominazione \"Castrum Montis Regalis\". Qui vi soggiornarono importanti personaggi della storia del medioevo sardo, come, ad esempio, i giudici Ugone II, Mariano IV di Arborea e la famosa giudicessa Eleonora d'Arborea.\nStando alle fonti documentarie, si ha menzione del fortilizio per la prima volta nel 1309, quando risulta concesso dal Re Giacomo II d'Aragona a Mariano e Andreotto de Bas, giudici di Arborea e per conto di questi amministrato dal comune di Pisa. Nel 1324 si ha la prima attestazione dell'utilizzo di questo castello come residenza regale, nei documenti relativi al soggiorno di Teresa di Entenza, moglie dell'Infante Alfonso d'Aragona. La fortezza venne poi utilizzata come rifugio dalle truppe arborensi guidate da Guglielmo III di Narbona, sconfitto nel 1409 durante la famosa battaglia di Sanluri dall'esercito di Martino il Giovane.\nDopo la caduta del giudicato di Arborea, il castello pass\u00f2 agli Aragonesi e fu compreso nella contea di Quirra. Nel 1470 venne conquistato da Leonardo Alagon, marchese di Oristano, che sconfisse gli aragonesi guidati dal vicer\u00e9 di Sardegna Nicol\u00f2 Carroz nella battaglia di Uras. Nel 1478 Leonardo Alagon fu sconfitto nella battaglia di Macomer e il Monreale torn\u00f2 in possesso degli aragonesi; la fortezza venne poi smantellata e abbandonata.\nSuccessivamente \u00e8 stato oggetto di restauro e sono ben visibili in cima sul colle le possenti mura del mastio e parte dei resti dell'antico borgo medievale. Dal castello si domina tutto il sottostante Campidano, dal Golfo di Oristano a quello di Cagliari e nelle giornate pi\u00f9 limpide si riesce a scorgere persino il Gennargentu.\nSociet\u00e0.\nEvoluzione demografica.\nIn base ai dati ISTAT \u00e8 possibile redigere la tabella sottostante, nella quale si evidenzia la popolazione maschile, femminile, quella sotto i 25 anni, quella anziana (ovvero con et\u00e0 superiore ai 65 anni) e gli over 80, 90 e ultracentenari relativamente agli anni 2001, 2011 e 2018.\nLingue e dialetti.\nLa variante del sardo parlata a Sardara \u00e8 il campidanese occidentale.\nCultura.\nMusei.\nDi particolare interesse \u00e8 il museo archeologico \"Villa Abbas\", situato nelle vicinanze della parrocchiale della Beata Vergine Assunta, uno dei pochi musei presenti nell'Isola dotati di percorso tattile per i non vedenti, dove sono esposti numerosi reperti risalenti a tutto il periodo che va dal neolitico al tardo medioevo, rinvenuti sia nel territorio di Sardara e sia in diversi comuni della provincia del Medio Campidano e della provincia di Cagliari.\nEventi.\nNel corso dell'anno a Sardara si svolgono diverse feste e manifestazioni; la pi\u00f9 importante \u00e8 quella dedicata a \"Santa Mari\u00e0cuas\", Patrona della diocesi di Ales-Terralba e Compatrona di Sardara, che ogni anno viene celebrata con grande solennit\u00e0 il penultimo luned\u00ec di settembre. La festa \u00e8 una delle pi\u00f9 grandi e suggestive di tutta l'Isola e nei quattro giorni della festivit\u00e0 vede la partecipazione di decine di migliaia di devoti e visitatori. Anche nel mese di maggio si festeggia Santa Mari\u00e0cuas, durante quella che \u00e8 chiamata \"sa festa de is pastoris\" (la festa dei pastori), in tono decisamente minore rispetto alla sagra di settembre.\nNel mese di giugno si festeggia Sant'Antonio di Padova, mentre a met\u00e0 agosto hanno luogo le celebrazioni dedicate alla Beata Vergine Assunta, Patrona del paese; la prima domenica di settembre si svolgono i festeggiamenti di San Gregorio Magno, mentre a novembre si tiene la festa dedicata a Sant'Anastasia. Per tutte queste feste si tengono festeggiamenti sia di carattere religioso che civile."}
{"id": "30654", "revid": "287204", "url": "https://it.wikipedia.org/wiki?curid=30654", "title": "Casalciprano", "text": "Casalciprano (\"Cas\u00e0l\u00eb\" in molisano) \u00e8 un comune italiano di abitanti della provincia di Campobasso, in Molise.\nStoria.\nFeudatari.\nLe famiglie feudatarie furono:\nNon \u00e8 semplice risalire all'origine del toponimo del paese; forse al nome originario \"Casale\" fu successivamente aggiunto \"Ciprano\", dal nome di un probabile feudatario o fondatore longobardo del paese.\nDa principio Casalciprano fece parte del dominio della famiglia normanna dei Castropignano (o de Castropiniano).\nGuglielmo di Castropignano a cui successero Giuliano di Castropignano e Vico di Castropignano la cui figlia Clarice di Castropignano and\u00f2 in sposa a Giovanni d'Evoli (o d'Eboli), Barone di Frosolone.\nCarlo d'Evoli, figlio di Andrea d'Evoli juniore, Signore di Castropignano, che era anche Signore del feudo di Casalciprano dal 1457, lo pass\u00f2 poi alla famiglia Mazzacane.\nPietro Mazzacane mor\u00ec nel 1590 e il feudo pass\u00f2 a sua figlia Isabella Mazzacane, che si spos\u00f2 nel 1596 con Pompeo de Curradis, con dote di 16.000 ducati e per 12.000 ducati assegn\u00f2 i feudi di Casalciprano e di Rocca Aspromonte.\nLa sorella di Isabella, Porfiria Mezzacane (o Porfilia) spos\u00f2 Alfonso de Raho (o de Rago), ed il feudo, nel 1648, pass\u00f2 a suo figlio, Giambattista de Raho.\nLa famiglia de Raho, di origine aversana, furono Signori di Casalciprano per circa 2 secoli, fino a quando l'ultimo de Raho spos\u00f2 Donna Francesca Brancia, senza per\u00f2 avere figli.\nIl Feudo, quindi, pass\u00f2 alla famiglia Brancia, Marchesi di Mirabello, fino al 1760, quando pass\u00f2 alla famiglia de Leto (o Lieti), Duchi di Polignano, quando Gaetano de Leto spos\u00f2 il 23 gennaio 1735 Donna Nicoletta de Ballo, Baronessa di Casalciprano, matrimonio celebrato dal Vescovo di Trivento Monsignor Fortunato Palumbo.\nUna sorella di Filippo de Leto, feudatario di Casalciprano, morto celibe, spos\u00f2 un membro della famiglia di Palma, a cui pass\u00f2 il feudo e che lo deterr\u00e0 fino all'abolizione del feudalesino, il 2 agosto 1806.\nA met\u00e0 Ottocento il borgo pass\u00f2 al Dottor Don Francesco Tommasi di Spinete, quindi venduto alla famiglia Di Palma-De Leto, tuttora con il titolo nobiliare di Marchesi di Casalciprano.\nIl titolo di Barone di Casalciprano si estinse con l'estinzione della famiglia de Raho nella persona del Duca Don Filippo de Raho, che si trasfer\u00ec a Napoli dopo il rovinoso terremoto del 26 luglio 1805, che distrusse completamente il Palazzo Ducale.\nStemma.\nLo stemma del Comune di Casalciprano \u00e8 cos\u00ec descritto: \"di azzurro, al casale naturale, chiuso e finestrato di verde, tegolato di rosso, sopra un terrazzo erboso al naturale, sormontato da un sole d'oro. Ornamenti esteriori da Comune\".\nConcesso con R.D. del 18 marzo 1929 ed iscritto nel Libro Araldico degli Enti Locali."}
{"id": "30656", "revid": "92723", "url": "https://it.wikipedia.org/wiki?curid=30656", "title": "Castellino del Biferno", "text": "Castellino del Biferno (\"Ch\u00e9scti\u00e9ll\u00eb d\u00eb Lin\u00eb\" in dialetto castellinese) \u00e8 un comune italiano di abitanti situato in Molise, nella provincia di Campobasso. L'abitato, che sovrasta la vallata del fiume Biferno, sorge su un costone di arenaria ed \u00e8 situato a 450 metri sul livello del mare. Il comune comprende anche la frazione di Castellino Nuovo dove vivono circa 70 residenti. Quest'ultima si trova a 774 metri di altitudine sul livello del mare.\nGeografia fisica.\nGeografia fisica.\nIl territorio di Castellino del Biferno si estende su un'area collinare di 15\u00a0km\u00b2. Il centro storico (in dialetto \"\"Ch\u00e9cchi\u00e9for\u00eb\" che significa \"via che porta fuori dal paese, che ti caccia dal borgo\"\") si trova su un breve pianoro che termina su un dirupo, la \"\u201cRipe di C\u00f9ccele\u201d\". Il comune si sviluppa in 4 vie principali: via Roma, situata nella parte bassa del paese, via Guglielmo Marconi, che raccorda la parte bassa con la parte alta del paese, via delle Grazie, che si sviluppa sopra l'omonimo colle, situato nella parte alta del paese, ed infine via Chiesa, la pi\u00f9 antica, dalla quale si \u00e8 sviluppato il resto dell'abitato. In questa via si trova la chiesa madre di San Pietro in Vincoli. Nella parte alta del paese troviamo una cappella risalente al 1300 dedicata alla Madonna delle Grazie. Il comune di Castellino del Biferno comprende la frazione di Castellino Nuovo costruita nel Ventennio fascista, con lo scopo di preservare la popolazione dai numerosi eventi sismici e franosi.\nDa sempre il territorio di Castellino del Biferno \u00e8 interessato dal dissesto idrogeologico. Il comune infatti \u00e8 soprannominato \"\u201cil paese che si muove\u201d\" a causa dei tanti smottamenti dislocati in tutto il territorio comunale: le caratteristiche intrinseche del territorio nonch\u00e9 le particolari conformazioni morfologiche e geologiche del sottosuolo, causano infatti, una lenta ma continua erosione del suolo che molto spesso causa franamenti anche grandi.\nClima.\nIl clima del paese \u00e8 prevalentemente un clima continentale ed \u00e8 quindi caratterizzato da inverni freddi con precipitazioni nevose, ed estati calde ma poco afose. La stagione pi\u00f9 piovosa \u00e8 quella autunnale.\nStoria.\nCastellino del Biferno nacque intorno all'anno mille, su un costone di arenaria sovrastante la vallata del fiume Biferno. La posizione strategica fu preferita alla precedente piana fluviale sottostante, poich\u00e9 da l\u00ec, i nuclei familiari della zona, erano al riparo dai continui saccheggi di arabi e saraceni. Grazie a questa scelta infatti, la popolazione, allora ancora pagana e convertita al cristianesimo solo trecento anni dopo, riusc\u00ec a difendersi dagli invasori musulmani.\nIl sistema difensivo architettato dai castellinesi era costituito da due livelli distinti: il primo \u201ca distanza\u201d, attuato con archi, frecce e fionde, e il secondo \u201cravvicinato\u201d che veniva applicato quando il primo livello veniva superato dagli invasori. Questo livello di difesa prevedeva la preparazione di olio e vino bollente, che veniva lanciato sugli invasori dalle finestre delle abitazioni, nelle \"\u201crugh\u00eb\u201d \"(viuzze strette caratteristiche) del paese.\nIl comune \u00e8 stato governato da vari feudatari e tra i pi\u00f9 importanti troviamo Andrea D'Isernia, i D'evoli, i De Capua e i Caracciolo.\nLe prime fonti storiche risalgono all'et\u00e0 normanna e facevano appartenere il paese al ducato di Montagano, il cui duca era Ugo di Castropignano. Nel periodo svevo apparteneva alla Contea del Molise e successivamente, durante la dominazione angioina, il paese era governato da Enrico de Cusenza. Nel periodo seguente il territorio fu ceduto numerose volte ad altri feudatari, nel 1295 ad Andrea d'Isernia, nel 1495, periodo in cui apparteneva al duca di Termoli Andrea di Capua, fu nuovamente ceduto alla famiglia Somma. Sembra che gli ultimi feudatari, che mantennero il paese fino all'estinzione del feudalesimo, furono i Di Sangro.\nLe varie famiglie feudali, i cui membri avevano il titolo di \"Duca di Castellino\" o di \"Conte\" furono:\nEnrico De Cusenza (1269-1295);\nAndrea I e Andrea II d'Isernia (1295-1330);\nFilippo Luparia (1330-1440);\nAntonio D'Evoli ed Andra, che ne fu privato (1440-1465);\nGambatesa (1488-1495) con Angelo (Conte di Campobasso) e Cola;\nAndrea di Capua, Duca di Termoli, e Ferrante (1495-1500);\nAntonio, Scipione I, Nicol\u00f2 e Scipione II di Somma (1500-1575);\nBeatrice Caracciolo (1575-?); \nFrancesco e Alfonso Piscicelli (?-1580); \nScipione di Somma (1580-1628);\nFrancesco Pinas (1628-1629);\nScipione di Sandro, Duca di Casacalenda (1629-1640); \nGianbattista, Andrea I, Andrea II, D'Alessandro e Luigia Francesca consorte di G. Zunica (1640-1745);\nOrazio Zunica (1745-1770);\nScipione di Sangro (1770-1806).\nAnche il nome di questo piccolo paese, come la sua dominazione, sub\u00ec vari mutamenti nella storia. Originariamente, nel 1011, era chiamato \"Castrum Eudolini\" e successivamente \"Castellum de Lino\". Nel XV e XVI secolo il suo nome era \"Castrum Lini\" e successivamente, nel 1640, \"Castellina\". Nel 1670 era invece denominato \"Castello di Lino\", nel XVIII secolo \"Castello del Lino\" e successivamente \"Castellino\". Le varie denominazioni \"de Lino\", \"Lini\", \"di Lino\" e \"del Lino\" hanno un'origine poco chiara. Secondo alcune fonti questo nome era dovuto ad un feudatario chiamato Lino, proprietario del paese, quindi il nome del paese sarebbe Castello di Lino. Altre fonti invece ritengono che il nome del paese non sia dovuto ad un feudatario, bens\u00ec ad una sua caratteristica, quella di produrre il lino.\nIl paese \u00e8 sempre appartenuto al Contado di Molise, nel 1799 per\u00f2 fu annesso al Dipartimento del Sangro e successivamente, nel 1807, al Distretto di Campobasso. Infine la riforma del 1811 vide il paese assegnato a Montagano.\nIl 18 marzo 1861 fu costituito il comune di \"Castellino\". Con l'annessione al Regno d'Italia nacque l'esigenza di distinguerlo dagli altri paesi omonimi e per questo motivo, nel 1863 con Regio Decreto del 22 gennaio, fu aggiunto al nome la denominazione \"del Biferno\", diventando cos\u00ec \"Castellino del Biferno\". Nel 1838 fu istituita nel paese la prima scuola pubblica. \nLa lunga storia del territorio del paese fin\u00ec nel 1930, data in cui questo assunse le caratteristiche territoriali odierne. In questa data, il governo mussoliniano assegn\u00f2 al paese 17 ettari di territorio pianeggiante, espropriati dal comune vicino di Petrella Tifernina, su cui nacque l'isola amministrativa di Castellino Nuovo. In origine era destinato ad accogliere la popolazione castellinese, che avrebbe dovuto preferire questo territorio al paese antico poich\u00e9 quest'ultimo era continuamente devastato da franamenti, essendo situato su un territorio ad altissimo rischio idrogeologico.\nNel 1978, con Decreto del presidente del Consiglio dei Ministri n\u00b02012 in data 5 luglio, al comune viene ufficialmente assegnato lo stemma del paese. Questo raffigura, su uno sfondo azzurro, una scritta dorata \"CIL\", \nLa prima notizia storica documentata di Castellino risale al 1011. Un atto di donazione della chiesa di Santa Iusta alla abbazia di Montecassino cita per la prima volta il paese. Nel 2011 quindi i castellinesi hanno potuto festeggiare i primi mille anni di storia.\nTerremoto del 2002.\nCastellino del Biferno \u00e8 stato fortemente colpito dal terremoto del 2002, verificatosi tra il 31 ottobre e il 2 novembre, con epicentro situato in provincia di Campobasso tra i comuni di San Giuliano di Puglia, Colletorto, Bonefro, Castellino del Biferno e Provvidenti. La prima scossa pi\u00f9 violenta si \u00e8 verificata la mattina del 31 ottobre, con magnitudo 6.0 della magnitudo momento, a cui sono seguite numerose scosse di assestamento, tra cui una molto forte il 1\u00ba novembre.\nIl paese sub\u00ec numerosi danni, gran parte del centro storico fu raso al suolo, il municipio fu danneggiato, la chiesa di San Pietro in Vincoli fu fortemente danneggiata e croll\u00f2 in parte a causa della scossa molto violenta del 1\u00ba novembre. Furono seriamente danneggiate anche la chiesa della B.V. delle Grazie e la cappella della Madonna Addolorata. Queste ultime sono state recentemente restaurate, mentre la chiesa di San Pietro in vincoli \u00e8 stata ricostruita e riaperta al pubblico nel marzo 2013.\nA Castellino Nuovo \u00e8 stata particolarmente colpita la chiesa del Sacro Cuore, ancora inagibile.\nIl crollo di numerose abitazioni non permise a molti cittadini di rientrare nelle loro case e, per aiutare i numerosi sfollati, furono montate tende e case provvisorie in legno. A Castellino Nuovo fu installato un campo di accoglienza, una struttura in legno per la gestione dell'emergenza, una mensa provvisoria e furono posizionate diverse roulotte e tende che fungevano da rifugio temporaneo. Per aiutare i volontari del comune giunsero pompieri, protezione civile, Croce Rossa italiana, scout ed Esercito Italiano. \nA partire dal 2003 fu costruito a Castellino Nuovo il Villaggio Arcobaleno, ultimato fra il 2004-2005. Questo villaggio viene utilizzato per dare una sistemazione migliore agli sfollati del paese.\nNel paese vecchio, per far fronte alla mancanza di un luogo di culto agibile, fu temporaneamente adibito a chiesa un locale comunale sito vicino alla scuola del paese. Successivamente fu costruita una struttura polifunzionale adibita a chiesa nei pressi del campo sportivo, usata fino al 2013. Nella frazione di Castellino Nuovo fu costruita una struttura in legno, che viene usata come chiesa a causa dell'inagibilit\u00e0 della locale chiesa del Sacro Cuore e della casa parrocchiale adiacente.\nAnche la scuola del paese fu dichiarata inagibile e venne abbattuta. Le lezioni vennero temporaneamente spostate in un locale prefabbricato collocato a Castellino Nuovo, successivamente utilizzato come scuola di ceramica. In seguito venne costruita la nuova scuola del paese, intitolata a Carol Wojtyla, dove si svolgono le attivit\u00e0 didattiche e dove sono stati spostati gli uffici comunali a causa dei lavori di ricostruzione della sede originaria sita in piazza Municipio, anch'essa danneggiata dal sisma.\nRicostruzione post-sisma del 2002.\nIl comune di Castellino del Biferno, a partire dal 2002, \u00e8 stato interessato da numerosi interventi di messa in sicurezza degli edifici. Ma solo a partire dal 2003 sono stati eseguiti i primi interventi di ricostruzione e consolidamento di edifici pubblici e privati che, da allora, si sono susseguiti negli anni. Nel tempo, diverse costruzioni sono state rese agibili grazie a tali lavori. Anche gli edifici di culto del paese vecchio sono stati interessati dai lavori di ricostruzione: il primo in ordine di tempo \u00e8 stata la Cappella della Beata Vergine delle Grazie, riaperta al culto per prima, la seconda \u00e8 stata la Cappella dell'Addolorata, riaperta al culto poco dopo e l'ultimo \u00e8 stata la chiesa madre di San Pietro in Vincoli, riaperta al culto nel 2013. Sono in attesa di ricostruzione e ristrutturazione la chiesa del Sacro Cuore di Castellino Nuovo, la sede del Municipio del paese e tutto il centro storico. Sono diversi gli interventi di ricostruzione e consolidamento dislocati su tutto il territorio comunale, ma la maggior parte degli interventi sono concentrati nella parte vecchia del paese.\nMonumenti e luoghi d'interesse.\nChiesa madre di San Pietro in Vincoli.\nLa chiesa pi\u00f9 importante del paese nonch\u00e9 la chiesa madre \u00e8 quella dedicata a San Pietro in Vincoli, che \u00e8 situata nella parte vecchia del paese. Si tratta di una chiesa a tre navate ampliata nel 1797. Nel marzo 2013 \u00e8 stata riaperta al culto grazie agli interventi di restauro post sisma del 2002. All'interno della chiesa \u00e8 possibile ammirare 13 statue, alcune delle quali realizzate da Di Zinno, il coro in legno di noce risalente al 1700 e il fonte battesimale scolpito in pietra.\nCappella della Beata Vergine delle Grazie.\nLa chiesa \u00e8 situata sull'omonimo colle che domina il centro abitato. Le sue origini risalgono al XIV secolo e venne restaurata nel 1714. Nel 1837 si provvide al suo ampliamento. In essa si trovano diverse statue fra cui quella della Vergine delle Grazie e una lastra in pietra recante l'impronta incisa di un mezzo ferro di cavallo (si ritiene appartenga ad un cavaliere).\nCappella dell'Addolorata.\nLa chiesa si trova nella piazza del paese, piazza Municipio. Sopra la chiesa \u00e8 collocata la torre civica dove, nel 1911, \u00e8 stato installato un orologio.\nOasi naturalistica Colle di Toro.\nL'area, che si estende per 15 ettari, \u00e8 stata inaugurata il 9 agosto del 2006, dopo un intervento di recupero. L'Oasi \u00e8 uno spazio in mezzo al verde nel quale trovano posto una piscina all'aperto, un vivaio, un campo da bocce, un'area pic-nic ed una fontana.\nFontane.\nCastellino del Biferno \u00e8 un paese ricco di acqua sia superficiale sia sotterranea. Per questo nel suo territorio sono presenti molte fontane fra cui la pi\u00f9 importante \u00e8 il \u201c\"Fontanino\u201d.\"\nMonumenti.\nNella piazza del paese si trova un monumento in bronzo dedicato a San Pio da Pietrelcina, un monumento dedicato ai caduti della prima guerra mondiale, collocato sulla facciata della chiesa dell'Addolorata, ed un monumento dedicato al paracadutista della Folgore Alessandro Di Lisio, caduto in Afghanistan il 14 luglio 2009.\nSociet\u00e0.\nEvoluzione demografica.\nNel corso degli anni Castellino, come molti altri comuni, ha risentito del lento ma continuo spopolamento che ha interessato l'entroterra molisano. Questo \u00e8 avvenuto in particolare nei primi anni del 900 e negli anni successivi alla seconda guerra mondiale: il paese infatti \u00e8 stato fortemente colpito dalla emigrazione degli abitanti, in cerca di lavoro e fortuna.\nEtnie e minoranze.\nCastellino del Biferno \u00e8 un paese multietnico, sono diverse infatti le minoranze presenti, tutte perfettamente integrate con i tessuti sociali del posto. Fra tutte spiccano per numero quella marocchina, egiziana, indiana, ucraina e argentina.\nDal 2011 al 2016, nel paese era presente una struttura che ospitava minorenni extracomunitari.\nDal 2016 nella frazione di Castellino Nuovo vi \u00e8 una struttura che ospita i migranti extracomunitari.\nDal 2017 il comune ha aderito alla rete SPRAR per accogliere rifugiati politici.\nLingue e dialetti.\nIl dialetto parlato nel paese \u00e8 il dialetto \"\u201ccastellinese\u201d. \"Questo si inserisce nel gruppo dei dialetti italiani meridionali. La lingua ha risentito delle diverse dominazioni a cui l'Italia meridionale \u00e8 stata soggetta, ed in particolare presenta somiglianze con l'italiano, lo spagnolo, il latino ed il semitico.\nUn'intrigante teoria afferma che il dialetto nonch\u00e9 i nomi del luogo, siano stati influenzati da origini semitiche. Infatti il toponimo \"Castellino\" in semitico significa KST cio\u00e8 sito elevato e protetto (infatti il borgo \u00e8 costruito su uno sperone marnoso che sovrasta la vallata) e LYN che significa pianto o rimpianto (probabilmente \u00e8 stato costruito da esiliati provenienti da altre localit\u00e0). Inoltre la stessa teoria fa risalire anche il termine \"Ch\u00e8cchief\u00f2re\" (il centro storico) e \"Ripa di C\u00f9ccele\" (costone di arenaria su cui sorge la parte pi\u00f9 antica del paese) ad una radice semitica: secondo alcuni, il toponimo del centro storico \u00e8 composto da KAC cio\u00e8 cacciare + FORAS che significa fuori (probabilmente si voleva indicare una semplice via d'uscita dal borgo), mentre il termine \"Ripa di C\u00f9ccele\" in semitico QWK o KWK significa camera sepolcrale e si suppone indichi il luogo di antiche sepolture comuni (questo giustificherebbe la grotta scavata nella parete del costone di cui nessuno ha saputo spiegare la storia). Anche il termine Pizzicant\u00f2 (vedi sotto) pare derivi dal semitico e pu\u00f2 significare gioco in posizione eretta. (Da Orel-Stolbova).\nCultura.\nIstruzione.\nNel comune \u00e8 presente un edificio scolastico, dedicato a Karol Wojty\u0142a, che comprende una scuola materna ed una scuola elementare.\nGruppo folk Eudolino.\nFino ai primi anni del 2000 Castellino ha avuto un suo gruppo folk: il gruppo folk\"\u201cEudolino\u201d .\" I figuranti, vestiti con gli abiti tipici del posto, si esibivano cantando canzoni in dialetto locale, ballando danze tipiche e mettendo in scena frammenti di vita castellinese. L'esibizione terminava con il \u201cPizzicant\u00f2\u201d.\nIl Pizzicant\u00f2.\nIl \u201cPizzicant\u00f2\"\u201d \"(\"\u201cU pizz\u00e9ch\u00e9nt\u00f2\u201d \"in dialetto) \u00e8 una tradizione popolare che si svolge ogni anno il 12 di giugno nel paese ed \u00e8 legata al culto di S. Antonio da Padova. Consiste nella creazione di piramidi umane che sfilano per le vie del paese. La tradizione vuole che a formare le piramidi siano generalmente 13 persone (13 infatti sono le grazie che Sant' Antonio di Padova dispensa). La costruzione tradizionale dei Pizzicant\u00f2 castellinesi prevede una composizione di tre piani, realizzati rispettivamente da 7 persone al primo piano, 4 al secondo 2 al terzo. Al centro delle piramidi viene posta una pertica alla quale i pizzicantari si aggrappano. Le piramidi sfilano per le vie del paese e nel procedere i figuranti girano attorno alla pertica cantando una caratteristica canzone. Non di rado sfilano anche Pizzicant\u00f2 formati da donne o bambini, a testimonianza della partecipazione attiva di tutta la comunit\u00e0. Anche la gastronomia ha un ruolo importante nella festa. Al termine della serata, infatti, si pu\u00f2 degustare il piatto tipico del paese: le\" \u201cs\u00e9gnt\u00e9ll\u00eb\"\u201d, un gustoso primo piatto, preparato rigorosamente a mano dai volontari, condito con \"\u201cil brodo bugiardo\u201d\" (chiamato cos\u00ec perch\u00e9 \u00e8 a base di \"\u201cc\u00e0sc\u00eb e ov\u00eb\u201d\" quindi privo di carne). C'\u00e8 anche un aspetto musicale nella festa: i Pizzicant\u00f2 infatti, sono accompagnati da un suonatore d'organetto o di fisarmonica e i figuranti cantano delle strofette dialettali che sono degli incitamenti tra chi sta al piano inferiore e chi sta ai piani superiori della piramidi, affinch\u00e9 non si perda l'equilibrio causando cos\u00ec la \"\u201cbotta\u201d\". Altre strofette ricorrenti, inneggino al \u201cdebutato\u201d, cio\u00e8 l'organizzatore dell'evento.\nLa festa \u00e8 molto sentita dalla popolazione che, per l'occasione, accende dei fuochi per le vie del paese e prepara altarini devozionali a Sant'Antonio di Padova detti \"\u201cspulech\u00eb\u201d.\" In questi altarini vengono messi dei rametti di ginestra, fiore simbolo dell'evento.\nL'origine della festa non \u00e8 chiara: 1) alcune correnti di pensiero legano il Pizzicant\u00f2 ai retaggi della dominazione spagnola nel sud Italia. Non a caso in alcuni comuni del meridione italiano, si fanno ancora oggi delle piramidi umane, che tuttavia hanno delle peculiarit\u00e0 specifiche. Molto probabilmente queste, derivano dai \"\u201ccastell\u201d \"della Catalogna che sono dei veri e propri castelli di persone che arrivano anche a decine di metri di altezza; 2) altre correnti di pensiero, attribuiscono l'origine della festa ai retaggi della cultura semitica nel paese. Analizzando il nome della festa infatti, risulta chiara la somiglianza con il termine semitico NTHY, corrispondente a \"gioco in posizione eretta\" (da Orel-Stolbova); 3) L'ultima corrente di pensiero, lega la festa ai Balcani. Infatti, in tutta questa zona, sono usuali delle piramidi umane fatte per dei riti propiziatori. Queste piramidi, sarebbero arrivate nel sud Italia, spinte dagli scambi commerciali, dalla storia politica e dalle migrazioni.\nGli unici documenti ufficiali a noi pervenuti risalgono ai primi anni del 900 e mostrano un Pizzicant\u00f2 a due piani, fatto senza la pertica centrale. Infatti fino agli anni 50-60, le piramidi umane castellinesi venivano fatte a 2 piani senza l'ausilio di supporti, poich\u00e9 era usuale far entrare dentro la casa del \"debutato\" la piramide. Per l'occasione, l'organizzatore doveva tener aperta casa sua fino alla mattina del giorno dopo il 12 giugno e doveva offrire da bere e mangiare a tutti i pizzicantari. Si hanno notizie di Pizzicant\u00f2 fatti in Puglia e nel basso Molise dai mietitori castellinesi impossibilitati a rientrare nel paese.\nIl Pizzicant\u00f2 ha tre significati: 1) il primo \u00e8 di natura propiziatoria: i mietitori che si apprestavano a partire, mettevano in dei contenitori le \u201c\"s\u00e9gnt\u00e9ll\u00eb\"\u201d e se queste \"\u201cricrescevano\u201d \"durante il loro viaggio, allora il raccolto sarebbe stato abbondante; 2) la forma del Pizzicant\u00f2 ha un significato simbolico, infatti richiama la spiga di grano che i mietitori si apprestavano a raccogliere; 3) il movimento che i pizzicantari compiono potrebbe essere una sorta di danza propiziatoria.\nL'Istituto Centrale per la DemoEtnoAntropologia ha riconosciuto l'evento, quale \"\"Patrimonio immateriale d'Italia\".\"\nAltri eventi.\nLa festa pi\u00f9 importante si svolge nel mese di maggio ed \u00e8 quella della Madonna delle Grazie a cui tutti i castellinesi sono molto devoti. Il primo agosto si celebra la festa di San Pietro, il patrono del paese.\nGastronomia.\nLa gastronomia castellinese \u00e8 prettamente legata alla cucina mediterranea e risente della tradizione contadina del posto, che esalta i sapori e gli odori dei prodotti tipici quali l'olio di oliva, il vino e le verdure di stagione. I piatti e dolci tipici sono:\nArtigianato.\nCastellino \u00e8 famoso per i suoi scalpellini che rendono il loro, un settore di pregio per l'artigianato locale. I lavori, eseguiti con grande qualit\u00e0 su pietra bianca cenerina tipica del posto, abbelliscono tutto l'abitato. Infatti, nel centro storico, nel cimitero e nel \"\u201ccalvario\u201d\" del paese si possono ammirare molte opere realizzate, con grande cura dei dettagli, dagli artigiani locali, tra cui degli splendidi portali.\nEconomia.\nL'economia di Castellino del Biferno \u00e8 essenzialmente un'economia di tipo rurale basata principalmente sull'agricoltura. I prodotti tipici sono l'olio d'oliva e il vino.\nInfrastrutture e trasporti.\nStrade.\nI collegamenti stradali extraurbani sono caratterizzati dalle seguenti strade:\nFerrovie.\nCastellino aveva una fermata ferroviaria posta sulla linea Campobasso-Termoli ed era situata nel comune di Matrice. La fermata fu attivata il 1\u00ba novembre 1940, con la denominazione di \"Castellino del Littorio\", mutata nel 1947 in \"Castellino sul Biferno\".\nVenne soppressa, insieme ad altri impianti della linea, il 15 dicembre 2001.\nAmministrazione.\nIl giorno 11/06/2017 \u00e8 stato eletto sindaco Enrico Fratangelo con la lista \"Movimento insorgente Castellino\". La seconda lista eletta \u00e8 stata \"Castellino verso il cambiamento\" di Fernanda Lombardi.\nCon Decreto del Presidente della Repubblica in data 1\u00ba agosto 2016 \u00e8 stato nominato l\u2019Organo Straordinario di Liquidazione per il Comune di Castellino del Biferno, individuato nella persona della Dott.ssa Iapalucci Filomena.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCastellino del Biferno ha un'associazione podistica l'\"Atletica podistica Castellino\" che partecipa a competizioni regionali e nazionali ed ogni anno, ad agosto, organizza la \"Correndo Castellino\", una competizione podistica che si svolge interamente nel territorio comunale.\nFino alla stagione sportiva 2013-2014 il comune di Castellino del Biferno aveva una squadra di calcio la S.S.D. CIL Castellino che ha militato nel campionato di prima e seconda categoria molisana."}
{"id": "30658", "revid": "125368118", "url": "https://it.wikipedia.org/wiki?curid=30658", "title": "Castropignano", "text": "Castropignano \u00e8 un comune italiano di abitanti della provincia di Campobasso, in Molise.\nOrigini del nome.\nIl toponimo deriva da \"castro\" (\u2018luogo fortificato\u2019, \u2018castello\u2019) e da \"Pinnius\", nome personale latino, con il suffisso prediale -\"\u0101nus\".\nFantasiosa l'ipotesi che il nome sia corruzione del toponimo latino \"Castrum Prignanii\", ricordato in antichi registri, legando la realizzazione del borgo alla famiglia nobile di origine napoletana dei Prignano.\nMonumenti e luoghi d'interesse.\nCastello d'Evoli.\nIl castello si trova nella parte nord del paese, in posizione dominante, si erge sulla spianata a strapiombo sulla valle del Biferno, accessibile da via Salita San Marco, poi via Marconi e via Castello. Costruito in prossimit\u00e0 di una struttura fortificata dei Sanniti, era un importante presidio militare a controllo del tratturo Castel di Sangro-Lucera, dove passavano le attivit\u00e0 armentizie verso la Puglia. Risale forse all'epoca normanna, ma il suo nome \u00e8 legato alla famiglia d'Evoli, che lo possedeva gi\u00e0 nel XIII secolo, che edificarono la torretta Sud, ammodernarono gli ambienti interni, tra cui le sale di rappresentanza e costruirono il piano sotterraneo per i servi. In passato era caratterizzato da un fossato, sul fronte verso l'abitato, in seguito colmato, una cinta di mura e due grossi torrioni che collegavano il castello al paese.\nI locali dovevano essere numerosi, divisi in due corpi di fabbrica principali, una leggenda vuole che il castello avesse 365 camere, una per ogni giorno dell'anno, oggi a causa dei danni della guerra, e di restauri troppo tardivi, \u00e8 andata perduta la scalinata monumentale settecentesca di Silvestri da Sepino e le arcate del loggiato interno, anche se negli ultimi anni del Novecento sono stati eseguiti importanti lavori di recupero per riportare il castello allo splendore, e renderlo visitabile.La storia del castello inizia con Giovanni d'Evoli barone di Frosolone (Isernia), nobile normanno che lo costru\u00ec sotto gli Angi\u00f2 nel 1362 sopra i resti della rocca sannita, anch'essa edificata sopra fortificazioni preistoriche, come dimostrano i frammenti di ceramica rinvenuti. Dopo Giovanni, Andrea d'Evoli consigliere di Alfonso I d'Aragona, ebbe il castello, e fu cos\u00ec importante nel Regno di Napoli che fu autore del \"De mena pecundum\" (1447), un trattato di regole per la circolazione delle greggi sui tratturi.\nNel corso del XV-XVI secolo il castello fu ampliato, divenendo una vera residenza signorile nel 1636, quando era governato da Giambattista D'Evoli, l'interno doveva essere davvero fastoso, ricco di arazzi e tele, che testimoniavano la grandezza economica di questa famiglia, i cui confini territoriali nella Contea Molisana arrivavano sino al confine abruzzese con Capracotta. L'ultimo ampliamento risale al 1683, nel XIX secolo fu venduto, dopo l'eversione dal feudalesimo, ad altre famiglie, che lo spogliarono degli arredi per pagare dei debiti con lo Stato, nei primi anni del Novecento risultava abbandonato, cadde velocemente nel degrado, i bombardamenti della guerra lo danneggiarono, e una parte fran\u00f2 a valle. Di recente, come detto, \u00e8 stato restaurato, di propriet\u00e0 della Soprintendenza dei Beni Culturali del Molise.\nAl castello \u00e8 legata alla leggenda dello jus primae noctis: la giovane Fata, di estrazione popolare,appena sposatasi non os\u00f2 passare la notte di matrimonio col duca, e prefer\u00ec suicidarsi; oggi a Castropignano, presso il burrone roccioso si trova il cosiddetto \"cantone\" della Fata, dove la ragazza si sarebbe gettata.\nLe chiese.\nLa chiesa \u00e8 collegata a una leggenda: si narra che dopo la costruzione dell'edificio, un carro che trasportava la statua lignea della Madonna di Lucera a Carovilli, si arrest\u00f2 in prossimit\u00e0 di questa chiesa, e che i muli che la trainavano non vollero continuare il percorso. Si decise di collocare la statua della Madonna nella chiesa, dopo alcuni giorni gli abitanti di Carovilli giunsero a Castropignano con l'intento di riprendersi la statua, ma ogni volta che questi iniziavano il viaggio, il cielo si oscurava minacciando tempesta, sicch\u00e9 la statua venne lasciata nella chiesa, ancora oggi meta di pellegrinaggi dalla Puglia.\nRoccaspromonte.\nStorica frazione di Castropignano, si presume fosse frequentata in tempi antichi dai Sanniti, dato che nel 1777 fu rinvenuta una statua in terracotta della dea Atena, da Domenico Cerulli, che scrisse una lettera don Antonio Curtler, vescovo di Tiene. La statua \u00e8 di pregevole fattura, conserva tre iscrizioni riportatre anche dallo studioso Vittore Pisani, che riportano (A)TANAS. Il termine in questo dialetto fa riferimento al sistema di scrittura dei Dauni puglesi, e con i termini messapici DAMATRA - APRODITA; la scrittura \u00e8 stata datata al III secolo a.C. considerando la verticalit\u00e0 delle lettere e i caratteristi stilistici, si pensa che si tratti di un bottino di guerra, ma lo studioso Franco Valente ipotizza che facesse parte di un tempio situato in Roccaspromonte, forse situato sotto la chiesa parrocchiale dell'Assunta, cos\u00ec come il basamento del tempio di Giove sotto la Cattedrale di Isernia. Altri resti d'altare sono stati trovati presso la Fonte Nuova in localit\u00e0 Fonte dell'Aia.\nRoccaspromonte ha un carattere prettamente medievale dal punto di vista urbano, in origine dotata di un castello oggi scomparso, facente parte della diocesi di Trivento, insieme alla chiesa della Madonna della Piet\u00e0, o dell'Assunta, dal caratteristico portale trecentesco, e sede della Congrega della Carit\u00e0. L'abitato si arrampica sul principale crinale roccioso, dove si trova la chiesa, le case sono in pietra concia, poggianti spesso e volentieri su basi rocciose del monte, con tratti di mura megalitiche, a ridosso del Cantone della Fata, dove sarebbero state erette delle fortificazioni sannitiche durante le guerre del IV-III secolo a.C.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30659", "revid": "1444396", "url": "https://it.wikipedia.org/wiki?curid=30659", "title": "Cercemaggiore", "text": "Cercemaggiore \u00e8 un comune italiano di abitanti della provincia di Campobasso, in Molise.\nStoria.\nTestimonianze dell'epoca italica sono date da vari ritrovamenti archeologici. Il territorio era controllato dai Sanniti, e successivamente colonizzato da Roma. L'economia principale era la pastorizia, poich\u00e9 vi passava il tratturo. Come documentato dal Vannozzi il nuovo centro fu costruito nel IX secolo durante il dominio dei Longobardi, assieme ai villaggi fortificati di Monticelli (nel comune di Cercepiccola), Quadrano (Gildone) e Rocca Quatrani. Dopo il mille il villaggio primitivo, posto sulla sommit\u00e0 della montagna di S. Maria, sub\u00ec l'attacco dei nuovi colonizzatori normanni, venendo distrutto e ricostruito dai nuovi signori poco pi\u00f9 in basso. L'origine del toponimo \"Cerce\" \u00e8 semplicemente la normale traduzione fonetica dal latino tardo \"Cercia\" nella lingua corrente e sta ad indicare l'albero di cerro (Quercus cerris), che \u00e8 anche l'emblema storico araldico del paese.\nCon il governo di Ferdinando d'Aragona nel XV secolo il feudo faceva parte del Contado di Molise, appartenuto poi ai Caracciolo e ai Carafa. Nel '400 vi fu portata una statua della Madonna della Libera, sopra un colle sovrastante il borgo, dove venne edificato un santuario. Dopo l'abolizione del feudalesimo nel 1806, Cercemaggiore pass\u00f2 dalla Capitanata alla provincia di Molise e nel febbraio 1861 alla Campania, con la nuova provincia di Benevento. Torn\u00f2 (unico fra i tanti comuni molisani tolti definitivamente al Molise) alla provincia di Campobasso solo dopo 66 anni di lunghe battaglie politiche, nel 1927.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30660", "revid": "125768329", "url": "https://it.wikipedia.org/wiki?curid=30660", "title": "Segariu", "text": "Segariu (\"Segar\u00ecu\" in sardo) \u00e8 un comune italiano di abitanti della provincia del Sud Sardegna, nella subregione storica della Marmilla.\nLa chiesa parrocchiale \u00e8 dedicata al patrono del paese, san Giorgio Martire.\nOrigini del nome.\nIl nome Segariu, attestato in documenti del 1180, viene dal sardo campidanese \"s'ega 'e riu\", (\"sa bega de riu\") cio\u00e8 \"la valle acquitrinosa del fiume\", in quanto l'abitato si trova sulla sponda sinistra della valle formata dal torrente Lanessi, affluente del Flumini Mannu.\nIl nome Segariu potrebbe anche derivare dal fatto che il paese \u00e8 attraversato dal rio Pau (arriu Pau in campidanese), quindi ne deriva \"segau de s'arriu\" cio\u00e8 tagliato/diviso in due dal fiume.\nStoria.\nL'area fu abitata gi\u00e0 in epoca preistorica, ne \u00e8 prova un insediamento neolitico ritrovato in localit\u00e0 \"Costa Facci e Bidda\". Sono inoltre presenti testimonianze di antropizzazione di et\u00e0 prenuragica e nuragica, in particolare due nuraghi: \"Franghe Morus\" e \"Sant'Antoni\".\nNel medioevo appartenne al giudicato di Cagliari e fece parte della curatoria di Nuraminis. In epoca medievale il paese ebbe una certa importanza, e fu protetto da un castello (chiamato \"Rocca su Casteddu\"), di cui restano alcuni ruderi.\nAlla caduta del giudicato (1258) tutta l'area pass\u00f2 sotto il dominio pisano, e dal 1324 sotto quello aragonese.\nGli aragonesi nel 1414 incorporarono il paese nella baronia di Furtei, concessa a Michele Sanjust. Nel corso del Quattrocento il paese and\u00f2 via via spopolandosi, fino a restare disabitato nella seconda met\u00e0 del Cinquecento. Nel Seicento si ripopol\u00f2, e nel 1678 venne attestata la sua appartenenza alla baronia di Furtei, feudo dei Sanjust, ai quali il paese fu riscattato nel 1839 con la soppressione del sistema feudale.\nNel 1927 i comuni di Segariu e di Furtei furono aggregati in un unico Comune con capoluogo Furtei. Segariu sar\u00e0 ricostituito nel 1945.\nMonumenti e luoghi d'interesse.\nBeni archeologici.\nVillaggio Preistorico di Costa Faccia 'e Bidda.\nNel 1987 venne individuato un insediamento preistorico in localit\u00e0 \"Costa Faccia 'e Bidda\" situata sul versante Nord Ovest del rilievo calcareo di \"Monti Majori\" a Nord Est del centro abitato. Uno scavo del 1992 inquadr\u00f2 l'ubicazione dei resti archeologici e il loro inquadramento culturale. I resti fanno parte di un abitato di capanne inquadrabile tra il neolitico recente e il calcolitico. Sono stati ritrovati tipici strumenti litici in ossiadiana, elementi connessi con la metallurgia del rame e infine residui di pasto, in prevalenza ossa di animali domestici e valve di molluschi marini. Alcune zone hanno restituito resti umani pertinenti a sepolture di et\u00e0 calcolitica con individui ranicchiati.\nNuraghe Sant'Antonio.\nIn prossimit\u00e0 del centro abitato \u00e8 presente l'area archeologica del complesso nuragico di Sant'Antonio. Dopo numerose campagne di scavo archeologico \u00e8 stato possibile portare parzialmente alla luce un complesso nuragico eretto in blocchi calcarei e marnacei. Il nuraghe presenta un impianto planimetrico quadrilobato, con torre centrale e quattro torri esterne. Il settore orientale a ridosso del nuraghe, e parte dei suoi settori interni, hanno restituito evidenti testimonianze di un ampio e interessante insediamento di fase tardo-punica.\nBeni architettonici.\nChiesa campestre di Sant'Antonio.\nLa chiesa di Sant'Antonio fu realizzata in periodo tardo-romanico a cavallo del XIII-XIV secolo. \u00c8 situata a breve distanza dal torrente Lanessi e dal complesso nuragico di Sant'Antonio. La chiesa \u00e8 composta da una navata centrale e da una sacrestia laterale di epoca pi\u00f9 recente. All'intero della navata centrale, nei pressi della porta d'ingresso, una botola consente la discesa mediante una gradinata ad un ipogeo contenente un pozzo sacro. Era presente un loggiato antistante sorretto da quattro colonne di pi\u00f9 recente costruzione andato per\u00f2 perduto a seguito dell'esondazione del fiume Lanessi nel novembre 2008.\nSociet\u00e0.\nEvoluzione demografica.\nI primi dati sulla popolazione risalgono al 1320; all'epoca Segariu contava quasi 80 fuochi per un totale di 312 abitanti. La popolazione diminu\u00ec fino a spopolarsi completamente durante il XV secolo. Il villaggio fu ripopolato e nel 1583 si contavano 80 fuochi per un totale di 348 abitanti.\nDurante il XVII secolo la popolazione diminu\u00ec a causa di epidemie di peste e di carestie e nel 1698, alla fine del periodo spagnolo, gli abitanti calarono a 286 unit\u00e0.\nNel 1728, all'inizio del periodo sabaudo, la popolazione era aumentata fino a raggiungere i 494 abitanti. La popolazione continu\u00f2 a crescere e nel 1848, anno in cui si ebbe la \u2018\u2018fusione perfetta\u2019\u2019, contava 644 abitanti.\nNei decenni successivi la popolazione si mantenne pressoch\u00e9 stabile e nel 1861, quando fu effettuato il primo censimento generale della popolazione e delle abitazioni con la proclamazione del Regno d\u2019Italia, Segariu contava 700 abitanti. Di seguito gli abitanti censiti dal 1861 ad oggi.\nLingue e dialetti.\nLa variante del sardo parlata a Segariu \u00e8 il campidanese occidentale."}
{"id": "30661", "revid": "124541387", "url": "https://it.wikipedia.org/wiki?curid=30661", "title": "Selargius", "text": "Selargius (\"Ceraxius\", ufficiale, o anche nella forma \"Ceraxus\", in sardo) \u00e8 un comune italiano di abitanti della citt\u00e0 metropolitana di Cagliari, situato nella parte meridionale della Sardegna e conurbato col capoluogo.\nStoria.\n\u00c8 attestato che la zona di Selargius era fortemente popolata gi\u00e0 nel periodo pre-nuragico, come testimonia il villaggio eneolitico di \"Su Coddu\" di cultura di San Michele di Ozieri e Sub-Ozieri e i villaggi di \"Cuccuru Matt'e Masonis\" e \"Staineddu\". All'epoca nuragica appartiene il pozzo sacro di Santa Rosa.\nNei secoli successivi la popolazione si concentr\u00f2 in due borgate che diedero origine all'odierno abitato: \"Cellarium\" (nome con cui i romani chiamavano un deposito di derrate agricole) e \"Palmas\". Quest'ultimo scomparve durante il XIV secolo.\nSelargius fece parte del giudicato di Cagliari, nella curatoria del Campidano di C\u00e0lari, fino al 1258. Successivamente pass\u00f2 ai pisani, agli aragonesi e per brevi periodi agli arborensi, durante le guerre che contrapposero il Giudicato di Arborea invasore e il Regno di Sardegna, parte della Corona d'Aragona. Nel 1366 Mariano IV d'Arborea costru\u00ec nei pressi di Selargius un campo fortificato per bloccare i rifornimenti verso Cagliari. \nLo storico Carta Raspi nella sua \"Storia della Sardegna\" scrive: \nLa trincea o fossato \u00e8 ancora visibile in uno stabile di via Rosselli con una vecchia arcata e piloni che affondano circa 3 metri sotto il piano stradale. La trincea formava un quadrato quasi perfetto di 4 ettari con lati di 200 m corrispondenti alla via Rosselli, la parte iniziale di via San Niccol\u00f2, un tratto di via Roma, dove il fossato corrispondeva con il letto del torrente, e la via Pisacane che terminava in una strettoia \"uttureddu\", non pi\u00f9 esistente. Nel punto medio del tratto sulla via Roma si ergeva \"Su Kuatteri\" dotato di solide fondamenta per arginare le piene del torrente che, scendendo da nord, inondava tutta l'area e caus\u00f2 danni alle case e alle persone alla fine dell Ottocento.\nDopo anni di guerra, a seguito della vittoria aragonese sugli arborensi, Selargius nel 1324 fu data in feudo dal re d'Aragona Giacomo II \"il Giusto\" a Berengario Carroz e a sua moglie Teresa Gombau de Enten\u00e7a. Formatasi nel 1363 la contea di Quirra, sempre feudo dei Carroz, il paese vi fu incorporato. Trasformatasi la contea in Marchesato nel 1603 con i Centelles, fece parte di quest'ultimo e fu compreso nella baronia di San Michele. Dai Centelles pass\u00f2 agli Osorio de la Cueva, ai quali fu riscattato nel 1839 con la fine del sistema feudale.\nIl comune di Selargius nel 1928, per virt\u00f9 dei poteri conferiti al Governo dai Decreti del 1927 e 1928, con Quartucciu, Pirri e Monserrato, viene aggregato al comune di Cagliari, dal quale nel 1947 viene nuovamente separato.\nSimboli.\nConcessi ufficialmente con D.P.R. 31 ottobre 1998:\nMonumenti e luoghi d'interesse.\nArchitetture religiose.\nNotevole dal punto di vista artistico \u00e8 la chiesa di San Giuliano, risalente al XIII secolo, antica chiesa parrocchiale in stile romanico, situata in un suggestivo angolo del centro che sembra essere fermo nel tempo. A poca distanza, nella centralissima piazza omonima, si innalza l'attuale parrocchiale della Beata Vergine Assunta, risalente al XVI secolo, caratterizzata all'esterno dal prospetto neoclassico, da un alto campanile e da una cupola che sovrasta l'edificio. L'interno ospita diverse opere d'arte, tra cui l'imponente altare maggiore in marmi policromi.\nFuori dal centro storico, in un moderno quartiere residenziale al confine con l'abitato di Monserrato, si trova un altro piccolo gioiello dell'architettura romanica, la chiesetta di San Lussorio, risalente al Duecento. Nella stessa zona sono stati effettuati scavi archeologici, che hanno dato alla luce vari reperti talvolta in discrete condizioni generali, svariati ritrovamenti di scheletri umani disposti in sepoltura sotto cupole di tegoli affiancati.\nSa Cruxi 'e marmuri.\nA pochi metri dal Municipio \u00e8 situata una croce di marmo \"sa cruxi 'e marmuri\" eretta nel 1425, periodo di dominazione catalano-aragonese. La colonna ha il capitello gotico, i tre punti culminali della croce sono a forma trifogliata (trilobata a giglio). Le facciate della croce sono scolpite: da una parte \u00e8 raffigurato il Cristo crocifisso e dall'altra un santo (non ancora identificato) con un bambino in braccio. All'estremit\u00e0 della stessa sono raffigurate tre rose in bassorilievo. Sul lato del crocifisso sono riportate:\nChe tradotto si legge: \"\u00abL'anno 1425, indizione III al cinque di settembre, mi ha fatto maestro Gerolamo BARDR (Barder)\u00bb\".\nDall'altro lato del crocifisso, \u00e8 scritto:\nChe significa: \"\u00abSimone Castai, Antonio MAJA obrers (Obreri)\u00bb\" Capi di cufraria (Confraternite).\nLa croce era meta frequente di predicazione, ma anche luogo di esecuzioni capitali.\nArchitetture civili.\nIl centro storico di Selargius ha conservato alcune testimonianze storiche di rilievo, come le superstiti case tipiche campidanesi, costruite con largo impiego del \"l\u00e0diri\", i mattoni di terra cruda, e caratterizzate dagli ampi portali, da cortili centrali, detti \"pr\u00e0tzas\" e da loggiati coperti, detti \"l\u00f2llas\".\nSociet\u00e0.\nEtnie e minoranze straniere.\nAl 31 dicembre 2019 la popolazione straniera ammontava a 756 unit\u00e0, pari al 2,7% della popolazione totale. Le nazionalit\u00e0 principali erano:\nLingue e dialetti.\nLa variante del sardo parlata a Selargius \u00e8 il campidanese comune.\nCultura.\nEventi.\nLa festivit\u00e0 della Santa Patrona, Maria Vergine Assunta, \u00e8 il 15 agosto, nonostante in tanti riconoscano come patrono San Lussorio, sollevando perplessit\u00e0 tra la popolazione. Non esistono in tal senso riconoscimenti civili ma solo religiosi. La festa di San Lussorio da qualche anno ricade nell'ultima decade di agosto.\nIl matrimonio selargino.\nL'evento pi\u00f9 importante e pi\u00f9 sentito tra quelli che si tengono a Selargius \u00e8 il \"matrimonio selargino\" o meglio detto \"sa coja antiga\". Questo particolare rito di nozze si svolge la seconda domenica di settembre: il giorno del matrimonio lo sposo, accompagnato da suonatori di launeddas e da ragazzi in abito tradizionale di ogni paese della Sardegna, si reca a prendere la sposa nella casa Ligas, in via Rosselli 59. Da qui ha inizio il corteo per le vie del paese sino ad arrivare alla chiesa dell'Assunta, dove la maggior parte della messa viene celebrata in sardo. Appena finita la celebrazione, gli sposi si recano nella chiesa di San Giuliano e vengono legati con \"sa cadena\", dove faranno una promessa che potr\u00e0 essere letta da loro e dai figli dopo il 25\u00ba anno di nozze. I festeggiamenti continuano sino alla notte.\nInfrastrutture e trasporti.\nA Selargius il trasporto pubblico di linea \u00e8 svolto mediante autocorse CTM.\nDal 1893 al 1971 la localit\u00e0 fu attraversata dalla tranvia extraurbana Cagliari-Monserrato-Quartu Sant'Elena, esercita dapprima con trazione a vapore e in seguito, incorporata nella rete tranviaria di Cagliari, con tram elettrici.\nSport.\nCalcio.\nLa societ\u00e0 calcistiche del comune sono numerose, tutte militanti nei campionati dilettantistici: il Selargius Calcio (che milita in Eccellenza sarda), l'Orione 96 e l'Atletico Su Planu (i quali militano in Prima Categoria), e il Selargius 91 (militante in Seconda Categoria).\nNel settore giovanile sono presenti invece l' A.S.D Selargius, l' A.S.D Sporting Selargius, gli stessi Selargius 91 e Orione 96, l'Atletico Selargius, il Don Orione, il Su Planu e la Futura Sales.\nCalcio a 5.\nIl \"Paolo Agus calcio a 5\" gareggia nel campionato di serie B, ottenuto dopo la vittoria del campionato di serie C1 nella stagione 2010/2011.\nBasket.\nLa squadra pi\u00f9 rappresentativa \u00e8 il Basket San Salvatore, fondato nel 1976. Nel 2012-2013, ha presentato una formazione maschile alla Serie C regionale e una femminile in Serie A2.\nL'altra squadra del comune \u00e8 il SuPlanu Baskeball, che vanta una squadra in Serie A2\nPallavolo.\n\u00c8 il Selargius 85 femminile la squadra con il miglior blasone: dopo diversi anni nella categoria nazionale, le ragazze selargine hanno disputato il campionato di serie C regionale. Il 16 maggio 2012 ottenne la promozione in serie B2.\nAtletica leggera.\nDue le societ\u00e0 attive a Selargius per l'atletica leggera: sono la Libertas Campidano e l'Atletica Selargius.\nGinnastica artistica.\n\u00c8 presente l'associazione sportiva dilettantistica Orione."}
{"id": "30662", "revid": "287204", "url": "https://it.wikipedia.org/wiki?curid=30662", "title": "Cercepiccola", "text": "Cercepiccola (\"C\u00e8rc\u00eb\" in molisano) \u00e8 un comune italiano di abitanti della provincia di Campobasso in Molise.\nLa storia.\nSi ipotizza che in epoca sannito-romana una \u201ccitt\u00e0 dell'incontro\u201d si estendesse sulle colline Padulatta, Filoseta, Veticaro, Piscine di Fabio, Padulo la Corte, Validea, Citerna e Vicende dell'Incontro.\nTale ipotesi pare sia suffragata dal rinvenimento di alcuni reperti archeologici nei siti citati. La citt\u00e0, nata sul lato opposto del fiume Tammaro rispetto ad Altilia, pare fosse denominata Cornificia per via dei Sanniti Pentri, che apponevano corna sull'elmo e fregiavano di corni d'oro e d'argento i loro soldati.\nCon maggiore probabilit\u00e0 \u00e8 da ritenersi che la citt\u00e0 si chiamasse Celsa (o alta, elevata, sublime) dall'idea della montagna Universale che la sovrastava.\nNel 295 a.C. la celebre citt\u00e0 di Sepino veniva espugnata dal console Lucio Papiro Cursore. Nello stesso periodo il generale di cavalleria, Fabio Rulliano, conquist\u00f2 l'antica citt\u00e0 di Celsa, alleata di Sepino. Fu probabilmente lo stesso Fabio che lasci\u00f2 il nome alla contrada ancor oggi denominata \u201cPiscine di Fabio\u201d e \u201cCiterna di Fabio\u201d. Ad ogni modo \u00e8 certo che nel 295 a.C., la citt\u00e0 cadde nelle mani dei romani.\nVuole la tradizione che, durante la seconda guerra punica, gli abitanti dell'antica citt\u00e0, chiamati dai romani, si fossero recati a guerrigliare nelle Puglie e che i nemici, ne avessero approfittato per devastare l'intera regione. L'esercito sannitico-romano, comandato da Numerio Decimo, ebbe uno scontro con l'esercito di Annibale vicino alla citt\u00e0 che in seguito a questo fatto venne denominata \"citt\u00e0 dell'incontro\".\nI superstiti si rifugiarono in parte sulla montagna pi\u00f9 elevata, ove fondarono l'attuale paese di Cercemaggiore, ed in parte su una collina rocciosa pi\u00f9 vicina (oggi Coste di S. Angelo) fondando l'attuale Cercepiccola.\nDella disfatta della citt\u00e0 che diede origine ai due paesi, chiamati verso l'XI secolo \u201cQuaercus Maior\u201d e \u201cQuaercus Minor\u201d, si hanno solo congetture.\nNel periodo angioino compare il nome \u201cCerula Piccola\u201d. Nel corso degli anni si \u00e8 passati dalla dicitura \u201cCerza Piccola\u201d a \u201cCercia Piccola\u201d, sino alla denominazione attuale.\nDurante il medioevo, Cercepiccola fu un feudo che pass\u00f2, per vendite e successioni, a varie famiglie nobili fino ad arrivare ai Carafa che nel 1571 fecero costruire l'attuale Palazzo Ducale a pianta quadrangolare.\nAdiacente ad esso sorge la chiesa parrocchiale intitolata al SS.mo Salvatore ricostruita nel 1950 unitamente alla torre campanaria risalente al Duecento.\nEventi e manifestazioni.\nLa manifestazione simbolo di Cercepiccola, \u00e8 la rappresentazione dei \"Mesi\" nel periodo di Carnevale. 32 personaggi, vestiti con costumi caratteristici, sfilano per le vie cittadine al canto di filastrocche e battute varie. Si tratta di una rappresentazione in cui le sorti degli uomini si intrecciano indissolubilmente alle vicissitudini dei \"Mesi\", trasposizioni terrene di entit\u00e0 superiori. Oltre ai dialoghi si evidenziano gli abiti ed i monili d'oro che adornano i personaggi.\nLa rappresentazione de \u201cI Mesi\u201d viene introdotta a Cercepiccola alla fine del XIX secolo. I versi e le canzoni sono stati tramandati oralmente di generazione in generazione. Le rappresentazioni non hanno avuto mai cadenza regolare, e le fonti permettono un'esatta datazione solo a partire dal 1918. La manifestazione, che si svolge generalmente l'ultima domenica di carnevale, \u00e8 una forma di drammatizzazione popolare, a cui partecipano in costume, in groppa ad asini e cavalli riccamente addobbati con coperte e pennacchi colorati, circa 32 personaggi, tutti rigorosamente di sesso maschile: 2 pulcinella, 2 cenciunari (straccioni), un presentatore, un direttore d'orchestra, un numero variabile di orchestrali (cavalcano asini), che solitamente raggiunge un massimo di 8; un nonno (il secolo), un padre (l'anno), 12 mesi e 4 stagioni. I costumi, per la maggior parte antichi, variano notevolmente tra i vari personaggi, ognuno dei quali rappresenta la vita ciclica della natura vista dal contadino. Il corpetto indossato solo da alcuni mesi \u00e8 tutto addobbato d'oro e il suo peso varia da uno a due chilogrammi. La manifestazione inizia la mattina, con il raduno dei personaggi e la sfilata nel centro storico, per proseguire fino al pomeriggio con un numero variabile di repliche. Durante la rappresentazione, i cercepiccolesi offrono bevande e frittelle sia agli attori che agli spettatori e la sera si festeggia con canti popolari e balli.\nCon il patrocinio dell'Amministrazione comunale, le Edizioni Enne hanno pubblicato, nel 1988, nella collana \"Guide\", il volumetto \"Carnevale a Cercepiccola\", a cura di Simonetta Tassinari.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30663", "revid": "22416", "url": "https://it.wikipedia.org/wiki?curid=30663", "title": "Selegas", "text": "Selegas (\"S\u00e8ligas\" in sardo) \u00e8 un comune italiano di abitanti della provincia del Sud Sardegna, nella subregione della Trexenta.\nStoria.\nL'area fu abitata in epoca nuragica e romana, per la presenza nel territorio di diverse testimonianze archeologiche.\nDurante il medioevo appartenne al Giudicato di Cagliari e fece parte della curatoria della Trexenta. Alla caduta del giudicato (1258) il territorio pass\u00f2 per breve tempo al giudicato di Arborea; il giudice Mariano II nel 1295 lasci\u00f2 in eredit\u00e0 i territori dell'ex giudicato di Cagliari alla repubblica di Pisa, feudo dei Visconti. Nel 1324 il paese pass\u00f2 agli aragonesi insieme a tutti i centri delle ex curatorie di Trexenta e di Gippi; nel 1421 il villaggio, con tutti gli altri paesi della ex curatoria della Trexenta, fu dato in amministrazione a Giacomo de Besora che nel 1434 ne ottenne la concessione feudale. Nel 1497 il paese fu unito alla contea di Villasor, feudo di Giacomo de Alag\u00f3n. Nel 1594 la contea fu trasformata in marchesato.\nNel 1703 il feudo venne donato da Artale de Alag\u00f3n alla figlia Isabella sposata con Giuseppe da Silva. Ai Da Silva - Alagon fu riscattato nel 1839 con l'abolizione del sistema feudale.\nDal 1928 al 1946 al comune di Selegas furono aggregati i comuni di Ortacesus e Guamaggiore.\nSociet\u00e0.\nLingue e dialetti.\nLa variante di sardo parlata a Selegas \u00e8 il campidanese occidentale"}
{"id": "30664", "revid": "1543377", "url": "https://it.wikipedia.org/wiki?curid=30664", "title": "Civitacampomarano", "text": "Civitacampomarano (\"Civ\u00ebt\u00eb\" in molisano) \u00e8 un comune italiano di abitanti della provincia di Campobasso, in Molise.\nStoria.\nNotizie del borgo risalgono all'epoca dei Sanniti. Secondo Tito Livio il centro combatt\u00e9 contro Roma nelle Guerre sannitiche fino al I secolo a.C., quando soccombette alla dittatura di Silla.\nEpoca medievale.\nDopo la caduta di Roma, Civitacampomarano era in epoca medievale (X secolo) un insieme di villaggi sparsi. Appare con il nome di Campomarano in un diploma dell'imperatore Ottone III di Sassonia, nipote di Ottone I il Grande, dell'anno 999, con il quale si confermava la donazione dell'anno 870, da parte del principe longobardo Arechi II, della chiesa di Sant'Angelo Altissimo (i cui resti sono ancora visibili su monte Sant'Angelo nei pressi del tratturo Celano-Foggia) in favore della Badia di Santa Sofia a Benevento. Nell'archivio della badia \u00e8 conservato il documento che riporta:\u00ab\"Ecclesia S. Angeli in Altissimis super Fluvium Bifernum finibus Campimarani\"\u00bb.In seguito all'espansione del suo territorio, che raggiunse buona parte degli insediamenti della popolazione circostante, e alla conseguente maggiore prosperit\u00e0 economica, gli abitanti decisero di fregiare Campomarano del titolo di \"Civitas\", anteponendolo al nome antico e dando vita all'attuale Civitacampomarano. Una testimonianza di ci\u00f2 \u00e8 riscontrabile in un documento del 1309 in cui Civitas Campimaranii \u00e8 citata tra le comunit\u00e0 che corrisposero la decima alla diocesi di Guardialfiera, di cui a quel tempo faceva parte.\nEpoca angioina.\nPassata di signore in signore fino al XIII secolo, fu grazie agli Angioini che torn\u00f2 a vivere giorni di benessere e a quel punto si riun\u00ec sopra un colle, dove fu costruito il castello, in sostituzione di un pi\u00f9 antico insediamento fortificato della met\u00e0 del XII secolo, il cui profilo \u00e8 tuttora osservabile sulla pavimentazione del cortile interno, in prossimit\u00e0 delle scale che salgono al piano nobile.\nNella seconda met\u00e0 del XIV secolo, ricevuta in dono dal consorte, Carlo III di Durazzo re di Napoli, la regina Margherita, al tempo della guerra tra i due rami della dinastia d'Angi\u00f2 per la corona di Napoli, la vendette per denaro a Iacopo di Marzano e, successivamente, da questi pass\u00f2 alla famiglia Zurlo fino all'avvento della monarchia aragonese.\nNel 1443, Civitacampomarano fu concessa in feudo da Alfonso V d'Aragona, Re Alfonso I di Napoli, insieme al feudo di Torremaggiore e altri territori, a Paolo di Sangro, uno dei capitani di ventura pi\u00f9 importanti del quattrocento italiano, come compenso del servizio reso alla causa aragonese durante la battaglia di Sessano del 28 giugno 1442, a scapito di Antonio Caldora, Duca di Bari e Carbonara e Marchese del Vasto, figlio del potentissimo condottiero Giacomo Caldora, che, schierato con Renato d'Angi\u00f2, ostacol\u00f2 in ogni modo Alfonso d'Aragona nella conquista del Regno di Napoli. I commentatori dell'epoca sostengono che l'esito della battaglia fu determinato dal tradimento di Paolo di Sangro e dei suoi uomini che, nello scontro cruciale, passarono dalla parte del Re di Napoli, costringendo Antonio Caldora alla resa. A memoria del tradimento \u00e8 ancora presente lo stemma sulla facciata principale: un grifone - simbolo della casata aragonese - che sostiene uno scudo e regge tra gli artigli due gigli capovolti, emblema della regalit\u00e0 in Francia sin dalla stirpe dei Capetingi.\nPaolo di Sangro, sposato con Abenante Attendolo, zia di Francesco Sforza, duca di Milano, consolid\u00f2 il potere familiare, come era comune in quel periodo, anche attraverso l'illustre matrimonio che concord\u00f2 tra sua figlia, Altobella di Sangro, e un altro condottiero di ventura napoletano, Cola di Monforte, figlio di Angelo Monforte Gambatesa, conte di Campobasso, potente barone del Regno di Napoli.\nIl feudo rest\u00f2 nelle mani della famiglia fino alla met\u00e0 del XVI secolo quando Gianfrancesco di Sangro, I principe di Sansevero, lo alien\u00f2 in favore dei Carafa, cui era legato da legami di parentela. Essi, a loro volta, alla fine del secolo, lo cedettero ad una ricca famiglia borghese, i Ferri. Agli inizi del XVIII pass\u00f2 alla famiglia d'Avalos, marchesi del Vasto, che il 17 gennaio del 1742 lo vendettero a Pasquale Mirelli, duca di Sant'Andrea e il cui figlio, Carlo Maria Mirelli, nel 1777 divenne l'ultimo duca di Civitacampomarano.\nNel XVIII secolo gli esponenti delle famiglie benestanti locali frequentavano gli studi superiori e universitari spesso a Napoli o a Salerno e riportavano nei luoghi natii quelle idee che illuminavano le menti pi\u00f9 sensibili e desiderose di sapere. Sono gli stessi abitanti che in un Pubblico Parlamento del 1777 dichiarano:\u00ab\u00c8 composta questa cittadinanza di circa 350 fuochi e di questi molti capofuochi sono dottori di legge e di medicina, notai, giudici a contratto, speziali, mercanti, artisti, massari, e sono tanti\u00bb.In un mondo in cui il lavoro era maggiormente agricolo, in cui i tre quarti della popolazione era povera, queste idee lentamente cominciarono ad attecchire e a modificare l'antico rapporto tra l'universit\u00e0, qui intesa come la riunione dei cittadini rinchiusi nei feudi, e il signore. In pieno Illuminismo, in un periodo in cui uomini ispirati si battevano per una societ\u00e0 pi\u00f9 libera ed autonoma, in cui doveva prevalere la volont\u00e0 della maggioranza, Civitacampomarano diede i natali a menti che seppero assimilare tanta cultura e irradiare il loro sapere, concependo una patria comune (prima nazionale e poi addirittura europea) e riconoscendo l'uguaglianza dei diritti di tutti i cittadini. Alcuni esponenti eminenti della societ\u00e0 civitese dell'epoca furono Vincenzo Cuoco e Gabriele Pepe, Raffaele Pepe, Marcello Pepe, filosofi, politici e patrioti. Si ricorda anche Giuseppe Nicola d'Ascanio, figlio di un dottore in medicina e nipote di un farmacista, che a Civita organizz\u00f2 una scuola privata alla quale si rivolsero molti giovani molisani e abruzzesi richiamati dalla nomea di questo colto insegnante e che si poneva come baluardo contro l'analfabetismo imperante allora nel Contado di Molise. Tutti questi intellettuali fautori, con altri, della Rivoluzione napoletana del 1799 si riunivano in un vero e proprio cenacolo filosofico presso il palazzo della baronessa Olimpia Frangipane, a Castelbottaccio, dove discutevano sugli abusi del feudalesimo e si confrontavano sulle nuove idee di libert\u00e0, uguaglianza e fraternit\u00e0, auspicando una nuova coscienza nazionale.\nUn segnale del lento cambiamento che stava attraversando quella societ\u00e0 \u00e8 rivelato da un episodio significativo avvenuto nei 1795. Prima di allora, terminata l'espansione a sud-est del castello, il borgo si era ampliato molto anche sul fronte occidentale del castello, che con il suo profondo fossato, si ritrov\u00f2 a dividere completamente \"Civita di sopra\" da \"Civita di sotto\", costringendo gli abitanti a limitare il passaggio da una zona all'altra solo quando il ponte levatoio era abbassato. In quell'anno, gli abitanti, esasperati da questa sconveniente separazione, insorsero, abbattendo il muraglione che delimitava il fossato e riempiendo quest'ultimo per creare un collegamento tra le due parti, una strada che costeggia tuttora il castello sul lato nord. Un'altra testimonianza che i tempi stessero cambiando si pu\u00f2 trovare in una lettera del 9 giugno 1798. Essa riporta una sentenza del tribunale di Napoli, inviata per conoscenza a quella di Lucera, in cui, probabilmente in risposta ad una denuncia della sommossa presentata alle autorit\u00e0 dal Duca di Sant'Andrea, il popolo riport\u00f2 una vittoria sul signore:\u00abAl Signor don Carlo Pomicino Capo Ruota della Regia Udienza di Lucera.Add\u00ec 8 giugno 1798.Visti gli atti, intesi pienamente il duca di Sant'Andrea, barone di Civitacampomarano e l'Universit\u00e0, ed esaminate le memorie dai medesimi presentate si \u00e8 stabilito: [...]6) che non si impedisca ai cittadini l'uso civico, n\u00e9 i demaniali del feudo, ben inteso per\u00f2, che questo uso civico debbano esercitare i cittadini nei demaniali aperti e non gi\u00e0 nelle difese e territori chiusi appartenenti al barone; e qualora i cittadini credono, che tali difese e territori chiusi, appartenenti al barone, si dovessero aprire, ricorrano nel S. C.( Sacro Consiglio), ove la causa si trova dedotta senza alterarsi in tanto, riguardo a tale difese e territori chiusi, li decreti del S. C.[...]8) che sia permesso all'universit\u00e0 formarsi la strada, per comodo del pubblico, nel suolo che circonda il palazzo baronale, pagandone al padrone l'importo del suolo, che occuper\u00e0 questa nuova strada nel modo che dai periti sar\u00e0 giudicato.\u00bbAttualmente la strada che corre lungo il lato nord del castello, via Guglielmo Marconi, \u00e8 delimitata da case che non risalgono all'insurrezione, in quanto il terremoto del 1805 le fece crollare. Quelle visibili oggi sono state ricostruite dopo l'evento sismico ed \u00e8 possibile scorgerne evidenti differenze strutturali rispetto alle altre case circostanti pi\u00f9 antiche (pietre grandi con superficie a faccia vista piana o in rilievo, modellate con puntello, dette \"bolognini\").\nNel periodo napoleonico-murattiano, Civitacampomarano era un centro giacobino impegnato nella lotta contro il brigantaggio. Questi banditi si erano aggregati ai sanfedisti e commettevano ogni genere di soprusi ai danni dei gentiluomini, probabilmente assoldati anche dagli stessi Borboni, accrescendo in alcuni di essi un desiderio di restaurazione del vecchio regime borbonico, visto come unico freno alla diffusione del fenomeno.\nCos\u00ec come nel Parlamento napoletano, con Gabriele Pepe, Civitacampomarano ebbe l'onore di avere per anni un proprio concittadino seduto al Parlamento del Regno d'Italia, l'on. Marcello Pepe. Per avere un'idea dell'importanza che raggiunse in quegli anni, basti pensare che il paese era capoluogo di mandamento e qui furono istituiti importanti presidi del Regno, come l'Ufficio del Registro (competenza che \u00e8 poi confluita nell'attuale Agenzia delle Entrate), l'Ufficio di leva (che aveva sede in un palazzo, ora privato, il quale conserva nei soffitti degli ambienti ufficiali affreschi e stucchi della fine dell'Ottocento) e la Pretura, oltre alle due parrocchie, diverse confraternite (tra cui un ordine di ospedalieri), un Monte frumentario e delle importanti scuole.\nNel XX secolo il borgo raggiunse i abitanti, ma a causa delle scadenti vie di comunicazione, un terreno prevalentemente montuoso, la lontananza dai centri economici della regione, presto si \u00e8 spopolato fino ad arrivare a 410 residenti, dati del 2016.\nMonumenti e luoghi d'interesse.\nCastello Angioino.\nIl castello \u00e8 il principale monumento della cittadina. Si erge nella parte centrale del paese su un crinale di arenaria, fra i torrenti Mordale, che attraversa la Cavatella, e il Vallone Grande, uno degli affluenti del fiume Biferno e, secondo gli studiosi, la struttura dovrebbe risalire al XIII secolo, presentando l'edificio degli elementi architettonici tipici dell'epoca, sotto la dominazione angioina.\nLa pianta \u00e8 quadrangolare, scandita ai vertici da tre torri cilindriche, di cui due perfettamente conservate, mentre una, parzialmente distrutta, \u00e8 stata ricostruita durante i lavori di restauro. Intorno alla struttura vi \u00e8 un fossato che si affaccia sull'attuale Piazza Municipio, oggi colmato dal verde, ma che, dalla fine del Quattrocento in poi, separava il castello dalla cinta muraria occidentale. \u00c8 ancora visibile, sull'estremo sud-ovest di questa, una quarta torre pi\u00f9 piccola che fa parte, attualmente, di una delle case private costruite a ridosso delle mura.\nDichiarato Monumento nazionale il 2 maggio del 1979 con Decreto del Ministero per i Beni e le Attivit\u00e0 culturali, \u00e8 stato acquistato dallo Stato nel marzo del 1988, preso in consegna nel 1996 ed \u00e8 stato chiuso per un lungo lavoro di restauro tra la fine degli anni Novanta e i primi del Duemila.\nChiesa di Santa Maria Maggiore.\nFondata nell'XI secolo circa, la chiesa \u00e8 stata completamente ricostruita in stile gotico durante la dominazione degli Angioini e rimodellata nell'epoca barocca. La copertura esterna \u00e8 in pietra, con pianta rettangolare. L'interno a navata unica, ha un pregevole altare ligneo del 1620.\nIl campanile \u00e8 una robusta torre con cuspide a quattro facce. Incastonata nel lato nord si trova una lapide di difficile interpretazione. Sembra infatti che sia stata aggiunta nel 1620 in ricordo di un altare, presente nella chiesa stessa, dedicato a San Giacomo che custodiva le reliquie del santo.\nChiesa di Santa Maria delle Grazie.\nSi trova lungo via Vincenzo Cuoco e il suo fonte battesimale e portone di accesso sono originari della chiesa di Santa Maria Maggiore, crollata il 4 febbraio del 1903.\nIl portale \u00e8 di origine tardo gotica ed \u00e8 costituito da un arco a sesto acuto. La chiesa ha pianta rettangolare ed \u00e8 costituita da due navate divise da archi a tutto sesto. Il fonte battesimale che custodisce \u00e8 rimasto l'unico fino al 1624, nonostante nel paese vi fossero pi\u00f9 chiese e due distinte parrocchie.\nL'altare, che risale al 1779 e proviene anch'esso dalla chiesa crollata, \u00e8 in marmi policromi ed \u00e8 sormontato da una pregevole pala settecentesca di legno intarsiato, con colonne tortili barocche, e ricoperta in lamina d'oro zecchino, la quale reca in alto una rarissima tela della Sacra Famiglia.\nNella balconata posta sopra l'ingresso \u00e8 installato anche un antico organo che presenta ancora l'antico meccanismo a mantice.\nAll'esterno della chiesa, sul lato sinistro, vi \u00e8 un fondaco con un portale in pietra sulla cui architrave vi sono incise due colombe e, tra di esse, un cerchio con inscritto un esalfa, un simbolo presente anche in altre chiese benedettine come Santa Maria di Canneto, nel vicino comune di Roccavivara.\nAttualmente \u00e8 chiusa e in fase di restauro.\nChiesa di San Giorgio martire.\nEssa si trova su uno sperone di arenaria alto oltre cento metri e domina il dirupo che si apre sotto di essa, la Cavatella.\nNon sono pervenute notizie certe circa la fondazione dell'edificio di culto, ma da un bassorilievo posto nella parte alta della facciata potremmo averne un'idea. Esso raffigura il santo cui \u00e8 dedicato l'edificio, tradizionalmente rappresentato a cavallo, e qualora fosse stato scolpito contestualmente all'edificazione della chiesa, potremmo datare tutta la struttura principale intorno al X secolo.\nNegli anni ha subito varie modificazioni. Uno studio condotto sul paese e la sua conformazione di roccaforte martiniana asserisce che alla fine del 1400 abbia subito degli aggiustamenti durante i lavori di rifacimento dell'assetto del feudo per renderla uno degli avamposti difensivi del paese, il tutto secondo un progetto di Francesco di Giorgio Martini.\nIntorno al 1910 il parroco dell'epoca, Don Michele Mirco, acquist\u00f2 il diritto di costruire al di sopra di case private che si erano negli anni affiancate al muro esterno destro della chiesa per realizzare quella che ora \u00e8 la navata di destra della chiesa. Inoltre aument\u00f2 lo spessore del muro di sinistra della navata principale ricreando delle nicchie ad arco a tutto sesto speculari a quelli di passaggio alla navata di destra, creati sempre in quegli anni per consentire l'ampliamento dell'edificio di culto. Alla costruzione di questo secondo muro sul lato di sinistra dobbiamo la resistenza della chiesa ad un cedimento del muro perimetrale esterno che \u00e8 avvenuto nei primi anni Sessanta.\nLa facciata esterna, pi\u00f9 volte manipolata negli anni, ora ha un prospetto rettangolare sul quale si aprono il portale, una finestra e un varco circolare decentrato, ora chiuso, e che in precedenza si trovava lungo l'asse simmetrico della struttura.\nLa torre campanaria \u00e8 un unicum nel suo genere in Molise e assomiglia pi\u00f9 ad una torre di difesa con funzioni di vedetta che richiama costruzioni simili ubicate in Toscana. Gabriele Palma asserisce che fosse \u00abmunita, nella parte alta, di un'armatura leggera a sbalzo in legno, della quale rimangono ancora le travi sporgenti della base dette \"ingattonate\"\u00bb\nLa pianta \u00e8 rettangolare e all'interno sono presenti due navate. Quella principale \u00e8 sormontata da un soffitto a cassettoni al quale sono appesi due magnifici lampadari.\nNel presbiterio \u00e8 collocato un altare in marmo nel quale sono conservate la reliquia del corpo di San Donato martire. \u00c8 in stile tardo-barocco, presenta elementi vegetali e fiori stilizzati e dei drappi. Vi \u00e8 presente anche un'iscrizione che lo data al 1780.\nDi fine settecento \u00e8 anche l'organo ligneo finemente dipinto che si trova sulla balconata che sovrasta l'ingresso. Dopo il restauro, nella chiesa sono stati ospitati dei concerti di musica sacra incentrati sul suono di questo antico strumento.\nVengono qui conservate, in nicchie presenti nei muri laterali, le statue di tredici santi. Nella festa del santo patrono, San Liberatore, che ricorre il 13 maggio (anche se negli ultimi anni si \u00e8 deciso di spostarla alla domenica pi\u00f9 vicina per dare la possibilit\u00e0 al maggior numero di persone di essere presente), vengono portati a spalla dai fedeli durante una processione che abbraccia tutto il paese. Di particolare interesse \u00e8 quella di San Giorgio, un'imponente rappresentazione del santo a cavallo immortalato nell'atto di uccidere il demonio, dalle sembianze di un drago, con la sua lancia. Anche il suo peso \u00e8 eccezionale, oltre i 4 quintali.\nSul lato sinistro della chiesa \u00e8 presente un grande terrazzo cui vi si accede attraverso una porta che si trova nelle immediate vicinanze dell'ingresso. La sua particolarit\u00e0 risiede nel fatto che la maggior parte della sua superficie insiste sul vuoto, creatosi a causa dell'erosione attuata dal torrente Mordale, che scorre a valle della Cavatella. La sua costruzione \u00e8 avvenuta nel 1993, quando, chiusa la chiesa per il restauro, ci si \u00e8 interrogati su quale fosse la soluzione pi\u00f9 vantaggiosa per poter montare i ponteggi necessari al rifacimento del ripido tetto. Ora \u00e8 rimasto per consentire la manutenzione esterna e offre un panorama unico: un affaccio sulla vallata sospesi a oltre cento metri dal fondo. La chiesa \u00e8 stata poi riaperta e riconsacrata in una solenne cerimonia il 29 luglio 2000.\nNonostante una popolazione non molto elevata, le parrocchie di Santa Maria Maggiore (attualmente con sede in Santa Maria delle Grazie) e San Giorgio martire erano distinte e si racconta che spesso non correva buon sangue tra i due rispettivi parroci. Ad esempio nel 1666 fu stabilito che dovesse precedere l'altra nelle funzioni del Sabato Santo e nel suono della campana e che il titolare di San Giorgio fosse tenuto al pagamento di una penale di centro ducati in caso di trasgressione. I successori di questi non furono da meno, tanto che la loro rivalit\u00e0 li port\u00f2 davanti alla Sacra Congregazione del Concilio la quale, nel 1775 decret\u00f2 che il titolo arcipretale spettasse unicamente a Santa Maria Maggiore e che San Giorgio dovesse rimanere semplice parrocchiale.\nQuesta riveste oggi il ruolo di unica chiesa aperta al culto all'interno del centro abitato.\nCasa natale di Vincenzo Cuoco.\nSemplice casa del borgo medievale, costruita in pietra grezza, con piccolo portale incorniciato.\nAll'esterno campeggia una lastra in marmo con inciso:\n\u00abIn questa umile casa nacque il I ottobre 1770 Vincenzo Cuoco. Scampato dalle forche del 1799, nell\u2019esilio narr\u00f2 le lotte fra principato e repubblica, con parola serena ed ammonitrice, calda del sangue dei martiri. Risalendo all\u2019antichissima filosofia italica e divulgando Giambattista Vico, volle restaurato il sapere e le virt\u00f9 patrie con le tradizioni di nostra gente. Il 13 dicembre 1823 mor\u00ec in Napoli fra il silenzio degli oppressi. Il suo presagio fu storia delle nazioni risorte. La Provincia con orgoglio di madre il 1905.\u00bbAll'interno vi \u00e8 una sala convegni e alcune camere, predisposte ad accogliere ospiti e turisti.\nCasa del mercante.\nNel 2008 il \"Centro Documentazione e Formazione Beni Culturali e Architettonici\" ha effettuato uno studio completo di questo edificio che si trova nei pressi della chiesa di San Giorgio.\nL'ingresso \u00e8 costituito da un portale con arco a tutto sesto il quale per met\u00e0 \u00e8 interrotto da un parapetto che fungeva da banco di vendita, con un'apertura nella parte inferiore, ora murata. In tempi non lontani, infatti, la casa era adibita a vendita del pane.\nVi si trova una pietra piuttosto rozza con l'iscrizione \"A D 1732 I\" (\"Anno Domini\" 1732), che potrebbe indurre a pensare si riferisca all'anno di costruzione dell'immobile. In realt\u00e0 questa, come le altre formelle incastonate della muratura, risultano provenire dalla demolizione della chiesa che si trovava di fronte al castello, di cui ora rimane solo il campanile, e che croll\u00f2 a causa dello sfaldamento di un costone tufaceo nel 1903.\nDegne di nota, in particolare, sono due pietre che riportano dei particolari bassorilievi. Una riporta una figura allungata, probabilmente un giovane dormiente, appoggiato su un fianco e che sorregge la propria testa con il braccio destro. L'altra, anche se molto rovinata, cela la sagoma di un guerriero nell'atto di brandire una spada con la mano destra, mentre sotto i piedi ha un serpente, forse un drago. Gli studi hanno portato a ritenere che il guerriero in realt\u00e0 sia una rappresentazione di San Michele, eccezionalmente raffigurato senza ali, e non San Giorgio, come pareva suggerire la collocazione della casa nei pressi della chiesa dedicata al santo.\nLa forma attuale del fabbricato dipende dai lavori di demolizione e messa in sicurezza che furono necessari nel 1990 e realizzati dal Comune di Civitacampomarano, a seguito dei quali fu realizzata anche la piazzetta antistante.\nCimitero napoleonico.\nSi tratta dell'antico cimitero del paese, costruito dopo l'emanazione dell'editto di Saint Cloud da parte di Napoleone Bonaparte che prevedeva la tumulazione dei defunti al di fuori delle mura, sia per evidenti ragioni igienico-sanitarie, sia per evitare discriminazioni tra i cittadini. Prima di allora infatti, si era soliti seppellire le persone di classi non abbienti in fosse comuni, mentre solo agli ecclesiastici e alle classi nobili era consentita la tumulazione nelle chiese in loculi individuali.\nQuesto \u00e8 uno dei pochi esempi rimasti visibili di cimiteri napoleonici nel Centro e nel Sud Italia, progettato dall'architetto Domenico Antonio Diodati nel 1819 ma realizzato solo dopo il 1851.\nParco Vallemonterosso.\nSituato ad un'altezza media di , il parco \u00e8 immerso nel bosco comunale di Civitacampomarano.\nI Calanchi.\nIn un territorio di 520 ettari nel comune di Civitacampomarano \u00e8 possibile osservare i calanchi, delle formazioni erosive modellate dall'azione delle acque piovane sui terreni argillosi del luogo e scarsamente ricoperti dalla vegetazione.\nIl sito \u00e8 stato classificato tra le aree protette e dichiarato Sito di Interesse Comunitario e presenta vari punti di osservazione dislocati in tutta l'area.\nMuseo a cielo aperto di arte contestuale.\nLe edizioni del CVT\u00e0 Street Fest hanno lasciato sui muri del borgo le opere di tutti gli artisti che hanno abbracciato il progetto di valorizzazione e riscoperta di Civitacampomarano.\nSociet\u00e0.\nEtnie e minoranze straniere.\nAl 31 dicembre 2015 a Civitacampomarano risultavano residenti 27 cittadini stranieri (6,47%), le nazionalit\u00e0 pi\u00f9 rappresentate sono:\nGeografia antropica.\nUrbanistica.\nCivitacampomarano \u00e8 uno dei rari esempi dell'Italia Meridionale di roccaforte martiniana. Il nome \u00e8 riferito a Francesco di Giorgio Martini, architetto senese vissuto nella seconda met\u00e0 del XV secolo.\nEconomia.\nTurismo.\nDal 2012 l'amministrazione comunale, nell'intento di rafforzare l'impegno nella promozione dello sviluppo economico e sociale del territorio ha istituito la Denominazione comunale d'origine per tutelare e valorizzare i prodotti tipici del territorio e ha assegnato il primo marchio De.C.O a un'azienda produttrice dei tipici dolci civitesi, i \"cielli\".\nInoltre ha aderito al progetto Borghi della lettura, per creare un'offerta di turismo tematico, ponendo l'accento su ambiente e cultura e alla Rete Italiana Cultura Popolare con lo scopo di \"valorizzare, conservare e promuovere a livello nazionale due festivit\u00e0 molto sentite, in cui si abbinano gli aspetti sacri e pagani: San Giuseppe e San Liberatore.\".\nDal 2016 \u00e8 stato inoltre organizzato il primo festival di \"street art\", la cui direzione artistica \u00e8 stata affidata ad Alice Pasquini, in arte \"Alic\u00e8\", che con Civitacampomarano ha anche un legame biografico essendo questo il paese di origine del nonno materno.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30666", "revid": "1564499", "url": "https://it.wikipedia.org/wiki?curid=30666", "title": "Colle d'Anchise", "text": "Colle d'Anchise \u00e8 un comune italiano di abitanti della provincia di Campobasso, in Molise.\nOrigini del nome.\nIl nome sembra essere stato adattato a quello del padre di Enea a causa della cacofonia dei nomi precedenti,cio\u00e8 Cornachisio e Coraccisi.\nStoria.\nSebbene il primo documento del feudo sia del 1314, il centro fu fondato dai Longobardi (X secolo). Tuttavia sono stati rinvenuti reperti archeologici di epoca sannita del I secolo, conservati a Campobasso.\nIn epoca medievale fu zona di transito commerciale con la costruzione di un castello.\nMonumenti e luoghi d'interesse.\nCastello feudale.\nS\u00ec trova in localit\u00e0 Palazzo, e fu di propriet\u00e0 dei Pandone, Mormile e Tornacelli.\nIl castello in realt\u00e0 era una masseria fortificata con bastioni, a pianta rettangolare a due settori.\nResti del palazzo ducale.\nI resti del vero castello di Colle si trovano pi\u00f9 in alto nella stessa localit\u00e0. Rimane ben poco e si distingue una torre tagliata in due,i resti di una porta di ingresso e un muro a scarpata. Nell'area interna ci sono 2 pozzi, forse cantine del castellano.\nChiesa di Santa Maria degli Angeli.\nCostruita nel 1300, fu chiesa principale della famiglia nobile Di Costanzo che vi fece affiggere gli stemmi. La chiesa all'interno oggi \u00e8 barocca, con diversi altari: tra questi il pi\u00f9 ricco della Madonna del Rosario.\nLa chiesa \u00e8 stata completamente rimodellata nella met\u00e0 del 1800, con stucchi giallini e bianchi: sulla facciata al centro vi \u00e8 una loggia con la statua della Vergine. Sul campanile vi sono 2 campane e l'orologio pubblico. La chiesa \u00e8 alta 20 m.\nChiesetta di Santa Margherita.\nCostruita su un tempio sannita, per cui le colonne furono usate all'interno, la chiesa \u00e8 stata restaurata in epoca rinascimentale. Ha facciata semplice e campanile a vela.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30667", "revid": "124815723", "url": "https://it.wikipedia.org/wiki?curid=30667", "title": "Sorbo Serpico", "text": "Sorbo Serpico \u00e8 un comune italiano di 554 abitanti della provincia di Avellino in Campania.\nGeografia fisica.\nComune della conca avellinese, situato nella valle del torrente Salzola, tributario di destra del Sabato, ai piedi delle estreme propaggini settentrionali dei Monti Picentini (Monte Serpico, 807 m).\nIl centro abitato di Sorbo Serpico \u00e8 adagiato nella valle del Salzola. La parte occidentale del comune \u00e8 caratterizzata da dolci declivi ricoperti da fertili campagne coltivate, mentre la parte orientale, pi\u00f9 montagnosa, \u00e8 ricoperta da boschi cedui e castagneti.\nStoria.\nIl primo nucleo fu edificato sul Monte Serpico, sul perimetro difensivo della colonia romana di Avellino, e, pare, abbia assunto questo nome da un tempio dedicato alla divinit\u00e0 Serapide.\nDa un documento del 901 Serpico risulta casale appartenente al centro longobardo di Conza. Al tempo dei Normanni era un dominio dei conti di Avellino. Successivamente risulta come feudo delle famiglie Gesualdo, Galeota e Della Marra.\nLa peste del 1656 ne decim\u00f2 la popolazione cos\u00ec che sorse, pi\u00f9 in basso dell'antico nucleo, Sorbo per opera dei superstiti. Il centro di Serpico quindi and\u00f2 sempre pi\u00f9 spopolandosi a favore di Sorbo. \nLa famiglia Brancaccio detenne poi il feudo di Sorbo Serpico fino all'eversione della feudalit\u00e0.\nNel Regno delle Due Sicilie il comune fu parte del Distretto di Avellino.\nTerritorio a vocazione agricola, nel corso del '900 ha visto, come tanti altri comuni dell'Italia meridionale, molti dei suoi abitanti emigrare verso le maggiori regioni industriali dell'Italia e dell'Europa. Centro gravemente danneggiato dal sisma del 23 novembre 1980, nel 1983 fu teatro di una rivolta promossa dalle donne del paese, le quali riuscirono a impedire la captazione dell'acqua della locale sorgente del Saucito (usata da sempre come fonte e lavatoio pubblico) da parte della \"Societ\u00e0 Alto Calore\".\nMonumenti e luoghi d'interesse.\nSul Monte Serpico, tra una rigogliosa vegetazione, sono ancora visibili i resti dell'antico castello. \nLa chiesa parrocchiale dei SS. Nomi di Ges\u00f9 e Maria, edificata nel XVII secolo, situata al centro dell'abitato, conserva affreschi attribuiti a Francesco Solimena e a Michele Ricciardi, un altare barocco attribuito a Cosimo Fanzago, un Cristo ligneo attribuito al Venuti e un soffitto ligneo cassettonato.\nNel centro dell'abitato \u00e8 inoltre presente il palazzo seicentesco appartenuto alla famiglia Brancaccio, a cui \u00e8 annessa la settecentesca cappella della SS. Annunziata.\nSu una collina prospiciente l'abitato \u00e8 situata la settecentesca cappella della Madonna della Neve.\nSociet\u00e0.\nLingue e dialetti.\nAccanto alla lingua italiana, nel territorio comunale di Sorbo Serpico \u00e8 in uso il dialetto irpino.\nEconomia.\nL'agricoltura d\u00e0 ortaggi e frutta. La parte montagnosa \u00e8 ricca di castagni e boschi cedui, quella collinare di peri, olivi e viti. \nIl comune di Sorbo Serpico rientra nell'area di produzione dei vini Fiano di Avellino DOCG, Irpinia DOC e della castagna di Serino IGP. Sul territorio sono presenti importanti aziende operanti nel settore vitivinicolo.\nLe copiose sorgenti presenti nel comune oggi alimentano l'acquedotto di Avellino. In passato l'abbondanza di acqua veniva invece sfruttata per far funzionare mulini e cartiere. Sul territorio del comune \u00e8 inoltre presente una fonte di acqua clorurato-sodica da cui in passato veniva estratto il sale necessario al fabbisogno dell'area urbana avellinese.\nInfrastrutture e trasporti.\nMobilit\u00e0 extraurbana.\nLa mobilit\u00e0 \u00e8 affidata, per quanto riguarda i trasporti extraurbani, alla societ\u00e0 A.IR. che collega il comune con Avellino.\nAmministrazione.\nAltre informazioni amministrative.\nIl comune fa parte della comunit\u00e0 montana Terminio Cervialto e del parco regionale Monti Picentini."}
{"id": "30668", "revid": "433605", "url": "https://it.wikipedia.org/wiki?curid=30668", "title": "Sperone (Italia)", "text": "Sperone \u00e8 un comune italiano di abitanti della provincia di Avellino in Campania.\nGeografia e storia.\nIl territorio speronese all'inizio era dentro la cinta delle mura di Avella, di cui popolazione apparteneva al ceppo etnico-linguistico osco-sannita, della fattispecie irpina. Dopo le guerre, che Roma sostenne vittoriosamente contro le popolazioni italiche, un gruppo di sconfitti, denominato Osco-Sannita, fu deportato dal proprio territorio, Samnium - situato pi\u00f9 a nord dell'attuale Sannio, pi\u00f9 vicino all'attuale Molise, in territori deserti e disabilitati, corrispondenti all'attuale provincia di Avellino, denominata Irpinia.\nA questa colonia Sannita fu aggregato, inoltre, durante il periodo della deportazione, un piccolo gruppo appartenente a quello dei Liguri, abitanti l'omonima regione odierna.\nDopo le invasioni barbariche, Avella romana fu distrutta i gli abitanti che, durante la bufera si erano rifugiati sui monti soprastanti , costituirono nuovi nuclei, e furono a lungo uniti con Avella, per poi distaccarsene man mano. Con il passare del tempo, crescendo il numero degli abitanti di Avella, una parte di essi si insedi\u00f2 a mezzogiorno verso Sperone nelle vicinanze dell'antichissima chiesa di S. Elia.\nImponenti si ergevano le sei porte dell'antica Avella; fra queste la porta di Corte sorgeva nel quartiere di Sperone come si apprende dal repertorio archeologico in lingua osco-sannita \"Cippus Abellanus\", custodito presso il Seminario Vescovile di Nola. La porta suddetta, in epoca posteriore, fu chiamata anche porta di S. Elia.\nAmministrazione.\nIl comune faceva parte della Comunit\u00e0 Montana Vallo di Lauro e Avellinese, fino allo scioglimento avvenuto nel 2009.\nIl comune fa parte dell'Unione dei comuni Baianese \u2013 Alto Clanis."}
{"id": "30670", "revid": "2061377", "url": "https://it.wikipedia.org/wiki?curid=30670", "title": "Duronia", "text": "Duronia \u00e8 un comune italiano di abitanti della provincia di Campobasso in Molise.\nStoria.\nIl nome antico del Comune era Civitavecchia, e cio\u00e8 \u201c\"Civile veteris\"\u201d nel secolo XIV \u2013 \u201cCivitatis vetule\u201d nel latino curiale \u2013 \u201cCivitavetula\u201d nel secolo XVI. Fra il 1755 e il 1760, quando furono scoperte nel suo agro pregevoli tombe, e non poche iscrizioni lapidarie e monete attestanti la remota preesistenza di un cospicuo centro urbano, si conferm\u00f2 nei cultori di patrie memorie il convincimento che ivi sorgesse la \u201cDuronia\u201d dei Sanniti, che Livio dice espugnata dal console Lucio Papirio Cursore, console romano, nell'anno di Roma 459 (293 a.C.).\nE perch\u00e9 sarebbe stata proprio Duronia e non altra delle tante citt\u00e0 sannitiche, delle quali invano le tracce e le venerande reliquie? Il motivo fu che l'agro del Comune \u00e8 percorso dal torrente Durone, nel cui nome parve ravvisarsi la ricordanza e quasi l'eco perpetuata del nome dell'antica citt\u00e0.\nIl Garucci era di opinione che il presente abitato fosse invece l'erede del superbo \u201cBovianum vetus\u201d, come Pietrabbondante di \u201cAquilonia\u201d, dalla milizia linteata. Sennonch\u00e9, per le reliquie tornate alla luce, e per il Durone il cui nome pur qualcosa ha da ricordare, il consiglio comunale chiese, nel 1875, ottenendolo, il permesso di mutare il nome di Civitavecchia per quello di Duronia, per effetto del quale il piccolo comune molisano ha raggiunto il duplice scopo di rivendicare un'agnazione che l'onora e di sopprimere l'omonimia di Civitavecchia laziale.\nL'antico abitato \u00e8 sulla vetta di un monte, le cui falde occidue hanno a saldo rinforzo i cosiddetti \u201c\"Morconi di Lauro\"\u201d, superbi ed eretti macigni alla cui sommit\u00e0 si adergono i \u201c\"Morconi di S.Tommaso\"\u201d, che fanno scolta alla chiesa parrocchiale. La memoria pi\u00f9 remota che si abbia di Duronia n'\u00e8 data da un diploma del 1270 col quale Carlo I d'Angi\u00f2 assegnava la met\u00e0 del feudo di Civitavecchia a Raimondo Cantelmo, figlio di Bertrando signore di Roccavivara. Questo diploma, naturalmente, non esclude che Duronia preesistesse fin dai tempi longobardi, se si tenga conto che esisteva la vicina Civitanova: la quale, evidentemente, venne cos\u00ec chiamata in contrapposto della Civitavecchia, il cui nome attesta di per s\u00e9 l'entit\u00e0 pi\u00f9 antica.\nNel 1276 il feudo, nella sua integrit\u00e0, pass\u00f2 a Gentile della Posta, del quale fu successore il figlio Bartolomeo. Sul finire del regno di Carlo II d'Angi\u00f2, e cio\u00e8 nei primordi del secolo XIV, era feudataria di Civitavecchia Isabella Filangerio, della mobilissima prosapia venuta nel Reame coi normanni, e che aveva preso il nome da Angerio (signore d'Angers) prode cavaliere crociato.\nLa famiglia Filangerio (Filii Angerii), poi Filangeri, chiarissima nel sacerdozio e nelle armi, e dalla quale usc\u00ec nei tempi recenti il sommo autore della \u201cScienza della Legislazione\u201d, Gaetano Filangieri (1752-1788), godeva di nobilt\u00e0 in Napoli nei seggi di Nido e Capuana, e consegu\u00ec nel 1444 l'abito di Malta. Nel 1307 Isabella Filangerio assegn\u00f2 alla propria figlia Isabella Ianvilla, in dotario, la met\u00e0 dei corpi feudali di Civitavecchia, in occasione delle sue nozze con Roffredo [o Loffredo] Filomarino del Giglio, patrizio napoletano. Civitavecchia per questo motivo pass\u00f2 in dominio dell'illustre casato dei Filomarino, sorrentino in origine, che ascese in fastigio nel secolo XIII ed iscritto nel Seggio di Capuana.\nDalla fine del secolo XIV fino alla met\u00e0 del secolo successivo Civitavecchia fu pertinenza della Contea di Mont\u00e0gano [in antico Mont\u00e0vano], avendo per signori feudali gli stessi titolari che in questa si successero.\nNel 1450, alla morte di Francesco di Montagano, Civitavecchia venne data in feudo alla famiglia Piscitelli da Ferrante I d'Aragona. Questo casato, insieme a quello dei d'Alagno (d'Alagna), tenne in feudo Civitavecchia per un periodo ultrasecolare. Nella prima met\u00e0 del secolo XVII Civitavecchia divenne feudo dei Della Marra, signori di Macchia d'Isernia.\nUltima famiglia feudale, con possesso in data anteriore al 1648, fu quella dei D'Alessandro, baroni e poi duchi di Pescolanciano.\nErano provenienti da Duronia trentasei dei centosettantuno lavoratori italiani scomparsi nel Disastro di Monongah, avvenuto negli Stati Uniti d'America il 6 dicembre 1907.\nMonumenti e luoghi d'interesse.\nRoccaforte Civita dei Sanniti (III secolo a.C.).\nRicordiamo tra le attrazioni naturali del paese l'imponente massiccio roccioso che porta il nome di Civita che presenta resti di fortificazioni sannitiche.\nIl massiccio sembra un arduo ed esteso pascolo con quattro creste che ne interrompono il profilo. Quelle creste si sprofondano nella valle opposta determinando burroni; sono le vette dei \u201cmorconi\u201d che dalla valle s'innalzano per pi\u00f9 di duecento metri e anticamente rendevano inaccessibile \u201cCivita\u201d da attacchi esterni. Ma la \u201cCivita\u201d non era inviolabile dalle altre parti, e queste, vennero rafforzate da una cinta muraria della quale sopravvivono poderosi ma frammentari resti nelle falde settentrionale ed orientale del colossale macigno. Dall'alto di Civita \u00e8 possibile osservare ad occhio nudo ventotto Comuni.\nBorgo medievale di Civitavetula.\nIl centro, che nel medioevo era conosciuto come \u201cCivitavetula\u201d, conserva nel nucleo pi\u00f9 antico le caratteristiche medievali. Sono riconoscibili, nonostante i rimaneggiamenti subiti, le robuste strutture del castello medievale. Monumento architettonico \u00e8 la chiesa di San Nicola, antichissima e forse coeva dell'abitato del quale occupa la parte pi\u00f9 elevata, fra le creste dei \u201cmorconi\u201d, cos\u00ec da dominarlo per intero. Ormai chiusa al culto, \u00e8 sorta probabilmente nello stesso periodo del castello. Restaurata nel 1886, \u00e8 ad una sola navata e conserva la statua dell'Immacolata, di pregevole fattura.\nDal 1441 \u00e8 la croce in pietra nel centro del paese che denota caratteristiche simili a quella di Civitanova del Sannio.\nSito archeologico di Duronia.\nUna serie di ritrovamenti dimostrano l'antichit\u00e0 di Duronia: un recinto sannitico \u00e8 stato localizzato in localit\u00e0 Civita dove, peraltro, sono stati trovati anche alcuni reperti tombali. Altre tracce di fortificazioni sannitiche sono individuabili lungo il tratturo Lucera - Castel di Sangro, dove \u00e8 localizzata anche la cascina del duca di Pescolanciano. I resti di una villa romana sono stati riportati alla luce in localit\u00e0 Casaglivune. Altri reperti sannitici e romani sono stati rinvenuti nella localit\u00e0 Vicende, Casale e San Basilio.\nIn localit\u00e0 \"San Tommaso\" sorge un santuario (rudere) circondato dall'alternarsi di rocce e vegetazione.\nCultura.\nCucina.\nPiatto tipico di Duronia sono le \u201c\"Laganelle\"\u201d, tagliatelle fatte in casa con pasta all'uovo e lo \"squattone\", pasta con il vino.\nGeografia antropica.\nL'attuale centro di Duronia arroccato su una roccia, sorge sull'antico tratturo Lucera \u2013 Castel di Sangro a 918 m s.l.m. e con superficie di 22,24\u00a0km\u00b2. Confina con Torella del Sannio, Molise, Frosolone, Civitanova del Sannio, Bagnoli del Trigno, Pietracupa.\nIl suo agro \u00e8 disseminato di costruzioni rurali, alcune ancora in attivit\u00e0, altre oramai abbandonate ma ancora denotanti le tipiche caratteristiche delle dimore rurali della fine Ottocento - inizio Novecento. Il centro abitato conserva nel nucleo pi\u00f9 antico caratteristiche prettamente medievali. Paese di emigrazione, in cento anni ha perso 2000 abitanti partiti per il lavoro all'estero. \u00c8 passato da 2600 abitanti a circa 600 attuali. Il paese ha risentito le conseguenze dell'emigrazione, sia a livello degli affetti sia a livello strutturale, con il fenomeno del degrado del patrimonio edilizio e l'abbandono delle terre.\nSui tratturi, a Duronia, a Chiauci, a Civitanova sono ancora visibili i resti di rocche sannitiche.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa societ\u00e0 Duromolisina Calcio militava nel campionato di calcio di III categoria. Lo sport \u00e8 praticabile a Duronia nell'impianto del campo di calcio e del campo di tennis. Inoltre era presente una squadra di calcio a 5 che giocava in Serie C2, il Duronia Calcio a 5."}
{"id": "30671", "revid": "438678", "url": "https://it.wikipedia.org/wiki?curid=30671", "title": "Ferrazzano", "text": "Ferrazzano \u00e8 un comune italiano di abitanti in provincia di Campobasso, da cui dista circa 3,2 km; sorge su di un'altura a 872 metri m s.l.m. e il suo toponimo potrebbe essere derivato dal Longobardo Fara di Azzone.\nStoria.\nOrigini.\nIl vecchio borgo, adagiato principalmente sul versante meridionale, \u00e8 stato costruito pietra su pietra dalla fatica quotidiana di un'esistenza dedicata quasi totalmente all'agricoltura. Esso si \u00e8 conservato architettonicamente quasi intatto per secoli con le case attaccate l'una all'altra per motivi climatici e i numerosi vicoli tortuosi e a saliscendi. \nDel suo passato molto remoto poco o nulla \u00e8 visibile ad occhio nudo ad eccezione di alcuni reperti antichi in mano a privati e a musei, mentre resti di mura megalitiche sono state individuate sul versante nord e lungo la zona detta del Torrione dove si notano grossi blocchi calcarei inglobati in costruzioni antecedenti il XVII secolo. Invece parte della cinta situata a valle, gi\u00e0 segnalata nel 1699 ed eretta nelle vicinanze del tratturo Ponte della Zittola-Lucera, \u00e8 stata riscoperta ultimamente dalla sezione locale dell'Archeoclub d'Italia.\nCon la caduta prima di Boiano (305 a.C.), capitale del Sannio Pentro, Murgantia e Ferentinum (296 a.C.), la leggendaria Aquilonia (293 a.C.) e infine Sepino, i Sanniti abbandonarono l'idea di continuare la guerra contro l'ormai collaudata macchina bellicista di Roma, ad eccezione di una parte dei Pentri ancora liberi. Furono proprio questi ultimi a conferire, nel 292 a.C. a Caio Erennio Ponzio, (il figlio del vincitore di Arpaia) il comando per un'azione contro il console Fabio Gurgite in Campania. La fortuna arrise al comandante sannita; egli, infatti, riusc\u00ec ad infliggere una grave sconfitta al console romano che trov\u00f2 scampo nella fuga. I Romani, per\u00f2, si rifecero immediatamente con Q. Fabio Rulliano, esperto stratega, il quale riusc\u00ec a prendere prigioniero lo stesso Caio Ponzio che, portato a Roma, fu barbaramente decapitato. Le conseguenze per il Sannio, causate da tali conflitti, furono disastrose, aggravate in seguito dalla seconda guerra punica (217 a.C.) che fin\u00ec di accentuare la miseria di un territorio gi\u00e0 tanto martoriato dal pesante tallone del centurione romano; citt\u00e0 grandi e piccole distrutte, miseria e abbandono ovunque. Nel 180 a.C. dopo la sottomissione degli Apuani, Roma deport\u00f2 nel Sannio una colonia di Liguri Bebbiani per facilitarne il ripopolamento. Questo tipo di colonizzazione serv\u00ec a fare rinascere momentaneamente l'agricoltura dove la convivenza di ceppi etnici diversi influenz\u00f2 positivamente anche i rimanenti sanniti sopravvissuti alla tragedia. Il fenomeno continu\u00f2 lentamente fino a convincere i Sanniti dell'utilit\u00e0 di diventare cittadini romani. Questo diritto, rifiutato a pi\u00f9 riprese dalla maggior parte della classe degli Ottimati, origin\u00f2 la nascita della Lega Italica che mise ancora una volta a dura prova la potenza di Roma. Le forze in campo dei due contendenti si equivalevano, ma Roma aveva il vantaggio di avere come alleati gli Etruschi, gli Umbri, i Galli, i Greci Italioti e alcune citt\u00e0 importanti della stessa Lega: Isernia e Alba.\nAngelo Izzo e il massacro di Ferrazzano (2004).\nNel dicembre 2004 Angelo Izzo, condannato per il massacro del Circeo nel 1975, ottenne la semilibert\u00e0 dal carcere di Campobasso, su disposizione dei giudici di Palermo, per andare a lavorare nella cooperativa \"Citt\u00e0 futura\". Il 28 aprile 2005 Izzo uccise Maria Carmela e Valentina Maiorano, all'epoca sotto protezione a Ferrazzano (in provincia di Campobasso) e rispettivamente moglie e figlia di Giovanni Maiorano, ex affiliato (poi pentito) della Sacra corona unita, che Izzo conobbe in carcere. Il delitto fu rivelato il 30 aprile da Guido Palladino e Luca Palaia, inizialmente arrestati per traffico illecito di armi. La concessione della semilibert\u00e0, fortemente criticata dopo l'omicidio, fu causa di una polemica tra i Tribunali di Sorveglianza di Campobasso e di Palermo, i quali si accusarono l'un l'altro della paternit\u00e0 di tale decisione.\nMonumenti e luoghi d'interesse.\nChiesa di Santa Maria Assunta.\nLa chiesa arcipretale dell'Assunta non ha una data di costruzione precisa anche se alcuni elementi architettonici risalgono ai secoli XI e XII come la memoria dell'anno 1065, scolpita nel soprarco della porta maggiore ancora esistente, e quella del 1169, oggi scomparsa, che si trovava in una pietra del vecchio campanile. In origine la chiesa era a tre navate e gli archi dividevano quella centrale dalle altre due in cui erano le cappelle. Aveva un campanile che \"si rimirava a trenta miglia di distanza\", crollato a causa di un fulmine del 1658. La saetta caus\u00f2 gravi danni all'intero edificio per cui nel 1726 esso venne integralmente ristrutturato e ridotto a una sola navata, con la sopraelevazione del soffitto, espediente quest'ultimo non riuscito perch\u00e9 realizzato senza rafforzare i muri laterali di sostegno. Quell'errore tecnico ha causato ulteriori interventi di cui l'ultimo nel 1962 dietro interessamento dell'Arciprete Mons. Giovanni Cerio. Con questi ultimi lavori la chiesa dell'Assunta subisce una revisione generale con la pittura della volta da parte dell'artista Giovanni Passeri. Sulla stessa volta esistevano figure dipinte dall'artista campobassano Amedeo Trivisonno nel 1927. Attualmente sette altari arricchiscono le pareti laterali con le statue, tutte di pregevole fattura, di San Rocco, della Vergine, di Sant'Antonio, di San Michele, del Santissimo Crocifisso, del Sacro Cuore di Ges\u00f9, di San Giuseppe. Quest'ultima statua \u00e8 opera di Paolo Saverio di Zinno, artista campobassano del 1700.\nIl portale della chiesa risale al 1200 ed \u00e8 affiancato da due colonne molto sottili, sormontate da capitelli in stile corinzio. Essi reggono un arco finemente lavorato e ricco di motivi floreali. Nella lunetta, invece, \u00e8 raffigurato un grosso volatile nell'atto di beccare il cibo, simbolo dei fedeli che si nutrono dei beni celesti. Nella fascia intorno vi sono scolpiti girali con foglie e fiori alternati mentre una seconda fascia, aggettante, in parte corrosa dal tempo, presenta un intreccio complicato di viticci con due animali in basso. L'iscrizione corrosa dal tempo, visibile su una pietra a destra del portale, testimonia l'antico \"ius patronatus\" del comune sulla chiesa.\nAll'interno della chiesa, c'\u00e8 una scala a chiocciola che porta all'organo li si trova un fonte battesimale che risale al XIII secolo. Della scultura risaltano il classico Agnello crucifero, decorato con motivi stilizzati, in mezzo una fascia a zig zag che parte dalle bocche di due animali posti lateralmente in basso.\nIl pulpito della chiesa dell'Assunta \u00e8 a forma di cassa, sostenuto da quattro colonne, risale al XIII secolo ed . Finemente lavorato risulta l'arco tribolo, incorniciato a sua volta con foglie stilizzate, immerso in effetti di morbido chiaroscuro. Nella fascia superiore una fascia decorativa presenta tralci di viti ad andamento curvilineo con foglie, grappoli e due figurine umane, non statiche, intente alla vendemmia; all'angolo destro \u00e8 scolpito un mascherone dalla cui bocca partono altri tralci che ornano l'intero prospetto. Tra i capitelli, variamente lavorati, interessante \u00e8 quello frontale a destra con tre foglie d'acanto, ricurve stilizzate alla maniera gotica. Tra le foglie risaltano la figura di un vescovo o di re, un cammello simbolo della mansuetudine, una pia donna che reca nella mano destra una corona ed ha la sinistra sul petto: un'altra figura tenta di colpire un volatile. Il pulpito \u00e8 realizzato in marmo color terra di Siena.\nCastello baronale Carafa.\nIl castello, di origine normanna, venne ricostruito tra il 1498 e il 1506 in seguito alla sua precedente distruzione durante il terremoto del 1496. Esso, completato agli inizi del XVII secolo, rappresenta il tipico tentativo degli architetti del '500 di convertire la rude ed austera fortezza medievale in confortevoli palazzi signorili. Le due torri cilindriche laterali e le mura sono di circa 40\u00a0cm di grossezza e un tempo erano serviti da scalini in pietra. Esse si levano dal suolo a scarpata. Quella di destra, fornita oggi di un piccolo terrazzino, ha perso il suo camminamento di ronda. La seconda invece, detta del Giurato, fa ancora bella mostra di s\u00e9 anche se risulta modificata nella parte superiore per essere stata utilizzata come serbatoio dell'acqua del Sambuco all'inizio del secolo. Il lato a mezzogiorno si innalza sopra un dirupo che scopre la valle circostante ed ha rappresentato da sempre una posizione ottimale di difesa per la popolazione. Si accede al castello tramite un ponticello in pietra che sostitu\u00ec quello levatoio in legno, caduto in disuso, alla fine del XVII secolo, durante il dominio del duca Antonio Vitagliano detto il Vecchio. L'ingresso, con arco a sesto ribassato e con in mezzo lo stemma dei Carafa-Molise (tre cappelletti fra due sbarre a destra, a sinistra le insegne di Porzia De Capoa, moglie di Gerolamo), rappresenta l'originale. In alto al centro l'elegante cornice in pietra locale con l'iscrizione dedicata al Carafa. Il cortile \u00e8 ben proporzionato e risente dello stile tardo-rinascimentale. Lo arricchiscono una cisterna e alcuni stemmi araldici di famiglie gentilizie che ebbero in baronia Ferrazzano. l'ultimo Duca di Ferrazzano \u00e8 Antonio Moccia di Ferrazzano il quale nel 2008 ha lasciato il titolo alla figlia Mathilde insieme al titolo di baronessa di Sant'Angelo a Cupolo.\nSociet\u00e0.\nEtnie e minoranze straniere.\nAl 31 dicembre 2019 gli stranieri residenti a Ferrazzano erano 86, pari al 2,6% della popolazione. \nLe nazionalit\u00e0 maggiormente rappresentate sono le seguenti:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30672", "revid": "239497", "url": "https://it.wikipedia.org/wiki?curid=30672", "title": "Senorb\u00ec", "text": "Senorb\u00ec \u00e8 un comune italiano di abitanti della provincia del Sud Sardegna.\nPrincipale centro della Trexenta, posto nella parte centro-meridionale dell'isola a circa 40\u00a0km a nord di Cagliari, ha le due frazioni Arixi e Sisini.\nSituato in una , Senorb\u00ec ha consolidato e via via rafforzato negli anni l'importanza che occupa nell'ambito zonale.\nGeografia fisica.\nIdrologia.\nNel territorio di Senorb\u00ec sono presenti due corsi d'acqua: il rio Santu Teru e il rio Cardaxius, che confluiscono in corrispondenza del ponte sulla Strada statale 547 che conduce a Sant'Andrea Frius.\nStoria.\nLa zona di Senorb\u00ec, e della Trexenta pi\u00f9 in generale, fu abitata gi\u00e0 in et\u00e0 prenuragica. Il ritrovamento della celebre \"Mater Mediterranea\", idoletto cicladico del III millennio a.C. rappresentante la dea madre, testimonia anche gli scambi avvenuti con le civilt\u00e0 protostoriche pi\u00f9 evolute del periodo, come quella delle isole Cicladi.\nDurante il periodo nuragico il territorio fu abitato con continuit\u00e0. Probabilmente furono numerosi i nuraghi presenti nel territorio in quell'epoca. Nell'agro di Senorb\u00ec sono rimasti visibili solamente tre nuraghi: a Sisini, sul piccolo colle di Simieri e sul monte Uda. Un altro importantissimo reperto archeologico di et\u00e0 nuragica \u00e8 stato ritrovato nelle campagne di Senorb\u00ec: si tratta del Miles Cornutus, custodito nel Museo archeologico nazionale di Cagliari.\n\u00c8 particolarmente difficile datare la nascita del paese: i primi documenti scritti in cui appare il nome di Senorb\u00ec risalgono al XII secolo.\nDurante il medioevo appartenne al Giudicato di Cagliari e fece parte della curatoria della Trexenta. Alla caduta del giudicato (1258) il territorio pass\u00f2 per breve tempo al giudicato di Arborea; il giudice Mariano II nel 1295 lasci\u00f2 in eredit\u00e0 i territori dell'ex giudicato di Cagliari alla repubblica di Pisa, feudo dei Visconti. Nel 1324 il paese pass\u00f2 agli aragonesi insieme con tutti i centri delle ex curatorie di Trexenta e di Gippi.\nIl 25 aprile 1326, in seguito alla firma del secondo trattato di pace tra il Regno di Aragona e la repubblica di Pisa, il territorio della Trexenta, insieme a quello di Gippi, fu lasciato in feudo al comune toscano che continu\u00f2 ad amministrarlo almeno fino al 1365.\nNei decenni successivi, Senorb\u00ec e gli altri paesi della Trexenta, passati sotto il controllo catalano-aragonese, vissero la travagliata guerra tra Giudicato di Arborea e Regno di Aragona fino al 1409, quando il Giudicato di Arborea fu sconfitto dai catalano-aragonesi nella battaglia di Sanluri.\nNel 1421 il villaggio fu dato in amministrazione a Giacomo de Besora che nel 1434 ne ottenne la concessione feudale. Nel 1497 il paese fu unito alla contea di Villasor, feudo di Giacomo de Alag\u00f3n. Nel 1594 la contea fu trasformata in marchesato.\nIl paese fu duramente colpito dalla peste nel 1681: il terribile morbo decim\u00f2 la popolazione. Su circa 500 abitanti si contarono 128 morti.\nNel 1681, a causa della peste, anche le popolazioni dei paesi vicini furono decimate. Tra gli altri, alla fine del XVII secolo, scomparve il villaggio di Segolaj (di cui rimane la chiesa di Santa Maria della Neve), i cui ultimi abitanti decisero di trasferirsi a Senorb\u00ec vista anche la vicinanza tra i due villaggi.\nNel 1703 il feudo venne donato da Artale de Alag\u00f3n alla figlia Isabella sposata con Giuseppe da Silva. Ai Da Silva - Alagon fu riscattato nel 1839 con l'abolizione del sistema feudale.\nIl paese segu\u00ec le vicende sarde in modo quasi inconsapevole: l'isola pass\u00f2 in mano all'Impero austriaco per pochi anni per poi diventare parte dei domini sabaudi.\nNel 1943 Senorb\u00ec fu bombardata da forze aeree statunitensi che avevano come obbiettivo accampamenti tedeschi presenti nelle campagne. Mor\u00ec, durante le incursioni, il giovane Antonio Porqueddu.\nNegli anni cinquanta e sessanta Senorb\u00ec vide crescere la propria importanza grazie allo sviluppo dell'agricoltura e del settore terziario. \nNegli anni ottanta e novanta ci fu la nascita e l'implementazione di tante attivit\u00e0 commerciali, dei servizi e della ristorazione. \nNei primi decenni del XXI secolo Senorb\u00ec sfiora i 5000 abitanti e rappresenta il centro nevralgico della Trexenta, del basso Sarcidano e di parte del Gerrei.\nSimboli.\nLo stemma comunale \u00e8 stato concesso con decreto del presidente della Repubblica del 24 luglio 2007.\nMonumenti e luoghi d'interesse.\nArchitetture religiose.\nDi rilievo architettonico, la chiesetta romanica di Santa Maria della Neve (sec. XIII), un tempo intitolata a San Nicola e facente parte del villaggio scomparso di Segolay, la chiesa parrocchiale di Santa Barbara e la chiesa di San Sebastiano.\nNelle campagne di Senorb\u00ec vi sono alcuni importanti resti di chiese appartenenti a villaggi scomparsi intorno al XIV secolo.\nNei pressi del nuraghe di Simieri, al confine tra i territori di Senorb\u00ec, Selegas e Suelli, vi sono i resti di una chiesa intitolata a Nostra Signora d'Itria, un tempo facente parte del villaggio di Arco.\nIn prossimit\u00e0 della frazione di Sisini, ma in territorio di Siurgus Donigala, \u00e8 presente il rudere della chiesa che fu intitolata a Santa Maria, un tempo parrocchiale del villaggio scomparso di Sarasi.\nSiti archeologici.\nNel territorio di Senorb\u00ec furono costruiti diversi nuraghi. Il nuraghe di Simieri, in parte ancora integro, si trova lungo la strada provinciale per Selegas. A poca distanza dal nuraghe Simieri, sono presenti tracce del nuraghe conosciuto col nome Corru Cottu, oggi quasi completamente distrutto.\nIl secondo nuraghe era situato nel colle che oggi ospita il cimitero, alla periferia del paese; fu demolito per costruire la chiesa, ora divenuta cappella del cimitero, dedicata a Sant'Antonio. Un altro nuraghe, di cui rimangono solo alcune tracce, fu edificato lungo il confine con il comune di Barrali, in localit\u00e0 Monte Uda.\nIn territorio di Senorb\u00ec, a poche centinaia di metri dalla frazione Sisini, sorge il nuraghe \"Su Nuraxi\". Il sito \u00e8 di notevole interesse, data la sua particolare tipologia. L'edificio presenta uno schema planimetro non consueto, riferibile a quello dei templi a pozzo. Le dimensioni sono notevoli: l'asse maggiore \u00e8 di 17,50 metri, la larghezza 12 metri mentre il fronte dell'atrio di ingresso misura 10 metri.\nImportante sito archeologico, a circa due chilometri dalla cittadina, \u00e8 la Necropoli di Monte Luna. Il sito comprende i resti di una necropoli cartaginese (circa 120 tombe) costruita dagli abitanti dell'insediamento punico che sorgeva presso l'altura di Santu Teru, sorto alla fine del VI secolo a.C.\nSociet\u00e0.\nEvoluzione demografica.\nSenorb\u00ec \u00e8 un caso raro di incremento demografico tra i comuni non costieri sardi. Il saldo migratorio \u00e8 attivo da diversi anni cos\u00ec come quello naturale, grazie anche all'insediamento di coppie giovani nella cittadina provenienti dai comuni vicini.\nLingue e dialetti.\nLa variante di sardo parlata a Senorb\u00ec \u00e8 il campidanese occidentale.\nCultura.\nMusei.\nIl Museo archeologico comunale \"Sa Domu Nosta\" ha sede in una casa padronale il cui impianto originario risale agli inizi dell'Ottocento. L'edificio si sviluppa intorno a una corte chiusa, al cui interno \u00e8 stato ricavato un pozzo. Nei primi anni del XX secolo venne costruito il piano superiore, che attualmente ospita il museo. La prima sala presenta alcuni manufatti provenienti dalla zona comunale, datati a un periodo compreso fra il Neolitico (III millennio a.C.) e l'epoca medievale (XIV secolo). Le vetrine dedicate alla Preistoria contengono oggettistica in pietra e ceramica della cultura di Ozieri, di Monte Claro, del Campaniforme e di Bonnanaro, scoperti sia in necropoli sia in abitazioni. Seguono poi le attestazioni della civilt\u00e0 nuragica, d'epoca fenicia e punica, nonch\u00e9 l'abbondante materiale d'importazione greca e centro-italica. I materiali presentati provengono dai centri rurali e dalla necropoli, dove \u00e8 documentato il rito dell'incinerazione e quello dell'inumazione. In et\u00e0 medievale non si riscontra una presenza umana costante nel territorio, e i borghi locali sorgono prevalentemente intorno ai santuari.\nLa seconda sala ospita i reperti rinvenuti durante lo scavo della Necropoli di Monte Luna dove, tra il V e il III secolo a.C., vennero sepolte le genti sardo-puniche che abitarono l'antistante collina di \"Santu Teru\". Dalle camere ipogeiche provengono i monili e il vasellame che accompagnavano il riposo dei defunti, e gli amuleti che dovevano proteggerli nella vita terrena come in quella ultraterrena, i pi\u00f9 diffusi dei quali sono gli scarabei prodotti nelle botteghe di Tharros, bench\u00e9 di origine egiziana.\nEconomia.\nOltre che grosso centro agricolo, in virt\u00f9 delle estese e fertili campagne, \u00e8 divenuto un importante centro commerciale. Occupa inoltre da tempo un primissimo ruolo nel settore terziario, sia in virt\u00f9 della presenza di due istituti di istruzione superiore, sia per via di vari uffici pubblici che a Senorb\u00ec hanno posto le loro basi. L'Istituto d'Istruzione Superiore \"L. Einaudi\" e l'Istituto Professionale per i Servizi per l'Agricoltura e lo Sviluppo Rurale richiamano quotidianamente centinaia di ragazzi da centri abitati che distano anche 30\u00a0km. Tra gli uffici pubblici: Asl, Inps, Centro per l'impiego (Cpi) fanno del paese il motore della Trexenta.\nInfrastrutture e trasporti.\nSenorb\u00ec \u00e8 al centro di una ricca rete stradale. \u00c8 attraversata dalla Strada statale 128 Centrale Sarda, dalla Strada statale 547 di Guasila e da numerose strade provinciali.\nNumerosi i collegamenti giornalieri tramite autobus con i paesi del circondario e Cagliari.\nFerrovie.\nL'abitato \u00e8 attraversato dalla ferrovia Cagliari-Isili dell'ARST, che presenta due scali nella parte orientale del paese: il principale \u00e8 la stazione di Senorb\u00ec, attivo dal 1888, a cui poco pi\u00f9 di un secolo dopo si \u00e8 aggiunta una omonima fermata per servire l'area dell'Istituto Einaudi. Dal comune partono treni (sempre a cura dell'ARST) aventi destinazione Monserrato, Mandas e Isili.\nSport.\nOperanti a Senorb\u00ec diverse societ\u00e0 sportive: la Polisportiva Senorb\u00ec calcio, fondata nel 1965, che vanta 14 presenze nel campionato di Promozione Regionale, 21 in Prima Categoria e 13 in Seconda Categoria. Attualmente, disputa il campionato regionale di Seconda Categoria F.I.G.C.\nL'Imperial Fulgor Senorb\u00ec societ\u00e0 sorta, nella stagione 2016/2017, in seguito alla fusione della societ\u00e0 Imperial Trexenta, che si occupava esclusivamente di settore giovanile, e la societ\u00e0 Nuova Fulgor 2014, nata a sua volta a seguito dello scioglimento della vecchia Fulgor Senorb\u00ec, fondata nel 1978. Attualmente, l'Imperial Fulgor Senorb\u00ec partecipa ai campionati giovanili della F.I.G.C.\nIl Santa Lucia Arixi, rifondata nel 2017, partecipa attualmente al campionato di Seconda Categoria F.I.G.C. Disputa le partite interne nel campo sportivo sito nell'omonima frazione.\nNel Calcio a 5 la societ\u00e0 FCU Senorb\u00ec, nella stagione 2017/2018, ha rappresentato la Sardegna nelle finali nazionali dell'EPS CSI. Attualmente risulta inattiva.\nNel volley femminile \u00e8 attiva la societ\u00e0 Inside, che partecipa al campionato di Serie D, e la societ\u00e0 Santa Barbara.\nDi recente fondazione il Basket Senorb\u00ec, che prende a parte a diversi campionati master e delle varie categorie giovanili.\nNumerose, inoltre, le scuole di danza."}
{"id": "30673", "revid": "287204", "url": "https://it.wikipedia.org/wiki?curid=30673", "title": "Fossalto", "text": "Fossalto \u00e8 un comune italiano di abitanti della provincia di Campobasso, nel Molise, che ha dato i natali al poeta Eugenio Cirese e a Giuseppe Folchi, intellettuale futurista. \u00c8 situato a nord-ovest del capoluogo.\nStoria.\nSorto come borgo medievale, il paese era diviso in due nuclei: Fossaceca e Castelluccio, dipendenti da Limosano. Il centro era fortificato da torri e mura, smantellate nel XVIII secolo, quando il feudo fu dei Di Capua e dei Mascione.\nMonumenti e luoghi d'interesse.\nChiesa di San Antonio di Padova.\nChiesa barocca costruita a navata unica, con pianta longitudinale. Dentro \u00e8 conservato un dipinto del Santo, datato 1660. La chiesa possiede a fianco un campanile del 1866.\nTorre Ciarlitto.\nLa torre (XIV secolo) \u00e8 a pianta circolare e proteggeva il palazzo baronale, oggi residenza signorile. Possiede una edicola votiva a san Nicola.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa squadra di calcio della citt\u00e0 \u00e8 l\"A.S.D. Polisportiva Fossaltese 1995\" che milita nel girone C molisano di 1\u00aa Categoria. \u00c8 nata nell'agosto del 1995.\nEsiste anche la \"Fossaltese C5\", squadra di calcio a 5 di Serie C2."}
{"id": "30674", "revid": "104485", "url": "https://it.wikipedia.org/wiki?curid=30674", "title": "Serdiana", "text": "Serdiana \u00e8 un comune italiano di abitanti della provincia del Sud Sardegna.\nStoria.\nAbitata sin dall'epoca neolitica, l'area dove sorge oggi Serdiana vide nel corso dei secoli il passaggio della civilt\u00e0 nuragica, punica e romana quando presumibilmente sorse l'abitato vero e proprio. Dopo la dominazione vandalica e bizantina, nel medioevo, Serdiana fu parte del giudicato di Cagliari nella curatoria di Dolia o Parte Olla. Al 1125 risale la costruzione della chiesa di Santa Maria di Sibiola quando nel territorio si insediarono i monaci benedettini e vittorini.\nA seguito della scomparsa manu militari del giudicato cagliaritano nel 1257 pass\u00f2 per breve tempo al giudicato di Arborea e dal 1297 alla Repubblica di Pisa. Dal 1323 pass\u00f2 sotto il dominio aragonese.\nSerdiana venne concessa in feudo insieme ad altri villaggi, nel 1328, a Clemente Salavert.\nNel 1358 la signoria pass\u00f2 ai Mont Pavon, al quale gli abitanti versavano una quota corrispondente alla tassa versata in precedenza al Comune di Pisa.\nIn quel periodo Serdiana si spopol\u00f2 completamente a causa della peste, delle carestie e delle guerre.\nTra il 1440 e il 1540 si avvicendarono diverse famiglie di feudatari.\nNel 1728, in epoca sabauda, il paese fu incorporato nel marchesato di San Saverio, e nel 1839 fu riscattato ai Brunengo, ultimi feudatari, con la soppressione del sistema feudale.\nSociet\u00e0.\nLingue e dialetti.\nLa variante del sardo parlata a Serdiana \u00e8 il campidanese occidentale.\nEconomia.\nIn origine era un centro abitato da umili agricoltori e allevatori.\nOra la sua economia \u00e8 basata sulla fiorente e rinomata produzione di uva, olive e sull'allevamento ovino e suino, anche se un gran numero di abitanti \u00e8 impiegato nel terziario. Nel comune hanno sede le cantine Argiolas, famose in tutto il mondo per i loro vini."}
{"id": "30675", "revid": "2115800", "url": "https://it.wikipedia.org/wiki?curid=30675", "title": "Gambatesa", "text": "Gambatesa (\"Iammat\u00e9se\" in molisano) \u00e8 un comune italiano di abitanti della provincia di Campobasso, in Molise. Dista dal capoluogo circa 30\u00a0chilometri ad est e circa 10 chilometri dal confine tra Molise e Puglia. Posto sulla collina e immerso nel verde, offre un'ampia visuale sul lago di Occhito; ha un'estensione di 43\u00a0km\u00b2.\nStoria.\nProbabilmente il centro esisteva all'epoca romana, anche se si svilupp\u00f2 come castello dei Longobardi nell'VIII secolo. Leggenda vuole che il nome provenga da un difetto fisico del primo proprietario. In epoca normanna il feudo era retto dalla famiglia omonima chiamata Gambatesa (il cui rappresentante si chiamava Alferius Gambatesus). Il castello si svilupp\u00f2 in epoca angioina tra fine XIII e XIV secolo, mentre il feudo era ancora in mano alla famiglia Gambatesa. L'ipotesi che Gambatesa sia mai stata retta dalla famiglia Pietravalle (come affermato dal Masciotta e da F. Valente) \u00e8 da ritenersi ormai sbagliata, essendo essa stata messa in dubbio nel 2019 da studi che hanno dimostrato come il \"Gambatesa\" dei Pietravalle fosse il nome di un feudo rurale in un'altra zona del Molise tra i feudi medievali di Salcito e Lucito, da distinguere dalla Gambatesa comune in prov. di CB. \nNel 1399 Ladislao di Durazzo concesse il feudo alla famiglia Galluccio di Napoli. Nel XV secolo invece pass\u00f2 ad Andrea di Capua, da cui il nome del castello. La famiglia Caracciolo fu l'ultima dinastia ad avere il controllo feudale di Gambatesa, fino al 1806. Successivamente, con la costituzione della regione Molise, il centro entr\u00f2 nel demanio di Campobasso.\nTradizioni e folclore.\nLa sagra delle \"Maitunate\", oltre ad essere il capodanno pi\u00f9 antico del Molise, \u00e8 la pi\u00f9 antica e caratteristica manifestazione popolare di Gambatesa, che coinvolge l'intera popolazione. Si svolge dalla sera del 31 dicembre alla sera del primo gennaio di ogni anno, ed ha come palcoscenico le piazze, le strade, i vicoli e le soglie delle case di amici, parenti e autorit\u00e0. La \"maintonata\", eseguita dal cantore e accompagnata da un gruppo di suonatori, \u00e8 un componimento poetico improvvisato e gli argomenti sono i pi\u00f9 svariati e sempre nuovi: si cantano virt\u00f9 e vizi di grossi e piccoli personaggi, di belle ragazze e di gentili signore, accentuandone l'aspetto umoristico o il comportamento tipico di ognuno, e talvolta il tutto \u00e8 condito da un'ironia che pu\u00f2 raggiungere anche toni aspri e polemici. La sera di San Silvestro, gruppi di gambatesani, organizzati in \"squadre\" con alla testa il cantore, escono nelle strade e iniziano il giro del paese eseguendo gradite e allegre \"marcette\". Giunti davanti alle soglie delle case di amici e parenti e di autorit\u00e0, il cantore d\u00e0 sfogo al proprio estro poetico cantando peste e corna di ogni componente della famiglia. Terminate le Maintonate, viene aperta la porta e offerto a tutta la squadra da mangiare e da bere.\nPer quanto riguarda la strumentazione musicale \u00e8 possibile incontrare vere e proprie bande musicali, l'organetto abruzzese, sonagliere, acciarini e coperchi di pentola. Tutte le squadre hanno per\u00f2 un particolare strumento a percussione che \u00e8 un po' il simbolo della manifestazione: il \"Buf\u00f9\". Si tratta di una pelle di agnello gonfiata e tesa su un secchio di legno, sulla pelle viene incastrata una canna di bamb\u00f9 che viene strofinata ritmicamente dal suonatore con una pezza bagnata producendo cos\u00ec un caratteristico suono.\nIl primo gennaio, in piazza, viene organizzato uno spettacolo-concorso con la partecipazione delle stesse squadre della notte. Negli ultimi anni, in occasione della \"notte delle Maitunate\" \u00e8 stato indetto anche un concorso fotografico che premia dilettanti e professionisti della fotografia, che si dilettano tra la notte del 31 e la mattina del 1\u00ba gennaio, ad immortalare i momenti unici di questa antichissima tradizione. Negli ulitmi anni, per assistere alle \"Maitunate\", gruppi di camperisti hanno deciso di far tappa a gambatesa, per trascorrere un capodanno in allegria, ballando e brindando al nuovo anno.\nDa visitare.\nCastello medioevale.\nIl castello, posto sull'altura del colle Serrone, al centro del quartiere storico, ha sub\u00ecto lungo i secoli varie trasformazioni. Da Castello-fortilizio a Castello-residenza feudale in epoca medioevale, fu trasformato, nel sec. XVI, in Castello-palazzo rinascimentale dalla famiglia feudataria dei Di Capua. Divenne poi propriet\u00e0 baronale-marchesale e quindi propriet\u00e0 privata (oggi rientra nei beni appartenenti allo Stato). \u00c8 ben visibile l'originaria massiccia struttura medioevale di forma quadrata con la merlatura guelfa sul lato Sud-Ovest e le torri angolari in direzione nord-est, mentre sono di stile rinascimentale il portale bugnato, le finestre e la loggetta con tre archi a tutto sesto che si aprono sulla facciata nord-ovest, aggiunta nel XV-XVI secolo. L'interno si presenta oggi, dopo i recenti restauri, come una pregevole pinacoteca per l'abbondanza di affreschi, eseguiti da Donato da Copertino (Decumbertino) e discepoli nel 1550 su commissione di Vincenzo I di Capua, duca di Termoli e conte di Gambatesa.\nEspressione del manierismo cinquecentesco, il ciclo dei dipinti, raffigurante paesaggi, grottesche, tendaggi, pergolati, scene mitologiche e allegoriche, costituisce nel suo insieme una testimonianza di arte di notevole livello artistico. Di particolare interesse sono le figure allegoriche delle virt\u00f9 cardinali.\nChiesa parrocchiale San Bartolomeo apostolo.\nSituata al centro del paese, nelle immediate vicinanze del castello medioevale, fu consacrata dall'arcivescovo di Benevento Cardinale Orsini (poi papa Benedetto XIII) il 16 luglio 1696. \u00c8 a tre navate, divise da 12 pilastri, congiunti con archi a tutto sesto; misura 34 metri di lunghezza, 16 di larghezza e 10 di altezza.\nInutile cercare nell'edificio un preciso stile architettonico, avendo subito continue modificazioni nel corso dei secoli. Nel complesso risulta uno stile rinascimentale. Il portale della Chiesa \u00e8 in pietra ed \u00e8 sormontato da un timpano triangolare sorretto da mensole. Rivela una possibile datazione al XVI secolo riconducibile al fonte battesimale del 1523.\nSulla facciata del campanile si pu\u00f2 ammirare un trittico costituito da tre pannelli che raffigurano la Vergine (al centro), S. Bartolomeo Apostolo e l'Agnello crucifero (ai lati).\nAll'interno della Chiesa, presso il presbiterio, vi \u00e8 il fonte battesimale, costituito da un'ampia vasca su una base cilindrica. La vasca \u00e8 decorata con due stemmi: quello del Comune e dei De Capua; tra i due stemmi c'\u00e8 la data: 1523.\nSempre nel presbiterio c'\u00e8 il coro in legno di artigianato locale.\nL'attuale altare maggiore (che sostituisce quello vecchio in mattoni e gesso eliminato perch\u00e9 in stato di grave degrado e privo di ogni valore artistico), \u00e8 stato costruito con i marmi del pulpito ormai fuori uso.\nChiesa di San Nicola.\nLa chiesa di S. Nicola risale ai secoli XIV-XV, fu edificata sotto il titolo di S. Sebastiano, situata fuori la terra di Gambatesa, in una zona campestre ed officiata dal 1586 al 1653 dai Minori Conventuali di S. Francesco detti della \"Scarpa\", che abitavano l'annesso convento loro concesso dall'universit\u00e0 con atto del 7 novembre 1586.\nSoppresse le piccole comunit\u00e0 religiose da Innocenzo X la chiesa e il convento furono abbandonati. Con il terremoto del 1688 si aggravarono le condizioni gi\u00e0 molto deteriorate dell'edificio e nel 1695 fu oggetto di dispendiosi restauri.\nRinnovata la Chiesa l'arcivescovo di Benevento Orsini (poi Papa Benedetto XIII) vi fece trasferire le suppellettili dell'antica e abbandonata Chiesa di S. Nicola al Serrone.\nLa Chiesa di S. Nicola \u00e8 oggi un piccolo gioiello d'arte sacra romanico-rinascimentale dalla linea architettonica semplice e linda con la facciata a timpano. Presenta all'interno ad una sola navata, alcune pregevoli tele di notevole interesse, restaurate per opera della Sovrintendenza alle Belle Arti.\nCappella santuario di Maria Santissima della vittoria.\n\u00c8 una chiesa campestre, ad una navata, situata nelle vicinanze del paese. Un'antica tradizione popolare ne attribuisce la costruzione alla volont\u00e0 dell'imperatore Federico Barbarossa. In origine forse Abbazia con annesso monastero. Probabilmente rovinata dal terremoto del 1279 o da altri eventi, fu fatta ricostruire dalle fondamenta dal conte Riccardo di Gambatesa verso il 1313. Pur avendo subito, lungo i secoli, vari rifacimenti, la chiesetta conserva ancora la linearit\u00e0 della primitiva struttura architettonica d'impronta rurale. La facciata liscia e compatta e nella lunetta del portale, in pietra nuda, \u00e8 presente lo stemma dell'Agnello Crocifero. All'interno di pregevole il soffitto a capriata e la statua lignea della Madonna della Vittoria del 1714. Del monastero restano solo dei ruderi.\nSport.\nEsiste la societ\u00e0 sportiva \"Polisportiva Gambatesa,\" nata nel 1981, che partecipa al campionato regionale di \"Eccellenza\". La stessa societ\u00e0 oltre a svolgere i campionati giovanili, \u00e8 riconosciuta anche Centro Calcistico di base.\nNella stagione 2013-2014 nasce una seconda squadra nel centro fortorino, il \"Real Gambatesa.\" La squadra partecipa al campionato regionale di \"Seconda Categoria\".\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30676", "revid": "123921246", "url": "https://it.wikipedia.org/wiki?curid=30676", "title": "Gildone (Italia)", "text": "Gildone \u00e8 un comune italiano di abitanti della provincia di Campobasso, in Molise.\n\u00c8 situato a sud del capoluogo.\nGeografia fisica.\nTerritorio.\nIl paese sorge in una zona collinare; il paesaggio \u00e8 quello tipico della collina molisana: campi coltivati che si alternano con appezzamenti incolti e boschi che ricoprono una buona parte di territorio.\nOrigini del nome.\nPoche e non sempre attendibili sono le notizie disponibili riguardanti l'etimologia del nome. Nel catalogo Borelliano del XII secolo d.C. il nome era \"Celidonia\", di seguito fu \"Geldoniam\", poi \"Cedrone\" e nel XVIII secolo \"Geldone\".\nStoria.\nIn epoca sannitica, come \u00e8 attestato dal ritrovamento di una necropoli nell'agro comunale, il territorio di Gildone era gi\u00e0 abitato; l'attuale comune, poi, prosper\u00f2 con l'immigrazione degli abitanti dei feudi di Quadrano e S. Andrea, trasferiti per motivi ignoti. Nel corso dei secoli anche questo paese vide l'alternarsi di diverse famiglie al potere, sino al termine della feudalit\u00e0.\nSimboli.\nLo stemma del Comune, concesso dal Presidente della Repubblica il 26 giugno 2006, si blasona:\nArte, cultura, ambiente.\nNella chiesa di Sant'Antonio Abate si trova una prestigiosa opera d'arte. Si tratta di un trittico avente nella lunetta il Redentore crocifisso, nel mezzo la Madonna col Bambino con l'Adorazione di Sant'Antonio Abate e Sant'Antonio di Padova e nel basso l'ultima cena.\nIl santo patrono \u00e8 San Sabino che si porta in processione il 1\u00ba agosto.\nAltre feste ricorrenti nel comune sono:\nNelle immediate vicinanze del paese sono presenti un sepolcreto e una fortificazione di epoca sannitica.\nLa fortificazione di Gildone.\nSorge nell'altura denominata \"Montagna\" che ha la quota massima di 902 metri s.l.m. Il circuito delle mura si segue in maniera discontinua; esso racchiude sia il pianoro superiore sia zone piuttosto accidentate, specialmente sul lato orientale e nord-orientale, da dove si gode un'ottima vista sulla valle del torrente Carapelle (affluente di destra del torrente Tappino, quest'ultimo affluente del fiume Fortore) e sul percorso del tratturo Castel di Sangro-Lucera.\nIl sepolcreto sannitico di Gildone.\nIl piccolo nucleo di sepolture (23 tombe) \u00e8 ubicato in localit\u00e0 Morgia della Chiusa ai limiti di un piccolo pianoro che a nord/nord-est digrada verso la vallata di Gildone. Le tombe occupano un'area stretta ed allungata e si presentano in tre raggruppamenti che possono far pensare non a momenti successivi di deposizione ma a nuclei intenzionali (familiari, ad esempio).\nCuriosit\u00e0.\nIl borgo appare come una cascata di grigie case come piovute dal cielo su un costone roccioso che si erge sulle due grandi valli percorse dai torrenti San Chirico e San Nicola.\nEra un Oppidum, cio\u00e8 un insediamento cittadino fortificato. L'ultimo anello, quello pi\u00f9 in basso, si sviluppa tra due muraglie di case senza interruzioni, dall'inizio di via Tiglia (Vik Ciard\u00ecn'), percorrendo tutta via San Paolo, fino all'inizio di via Cerreto.\nAl Paese si accedeva attraverso tre grandi porte: SUPPORTICO SIRO, SUPPORTICO MUSER', SUPPORTICO GERUMIN' presidiate da tre punti di osservazione strategici: a sud dalla Torretta (ora torre dell'orologio), ad est dalla Torre incorporata poi, sviluppandosi il Paese, nella casa D'Elia (Fusk), ad ovest dal Castello che dall'alto del poggio dominava sia il nord che tutte le altre direzioni.\nAl tempo di Federico II fu terra Imperiale, sede della zecca e del Baglivo (carica corrispondente a quella odierna di Giudice di pace) che aveva il mandamento giudiziario anche su alcuni Paesi limitrofi. Il Territorio ha 26 secoli di storia testimoniati dalla presenza di resti risalenti al V secolo a.C. Il toponimo \u00e8 di origine Longobarda [le Gildonie, confraternite nate per soccorrere comunit\u00e0 disastrate da incendi o altre sciagure]. L'attuale insediamento, si \u00e8 sviluppato attorno al castello Longobardo, roccaforte quasi inespugnabile, da cui si poteva dominare e controllare tutto il territorio, comprese le Comunit\u00e0 che si affacciavano sull'alto corso del fiume Tappino e le relative strade di collegamento. Si \u00e8 ingrandito, poi, con l'immigrazione degli abitanti dei feudi Quadrano e Sant' Andrea, vittime di una faida reciproca che port\u00f2 all'incendio dei rispettivi casali, e con gli abitanti delle altre contrade qui affluiti per trovare riparo dalle scorrerie Saracene che imperversavano sul territorio. Con la costruzione della Appulo-Sannitica, anni 40 del 1800, il Paese ha perso la posizione dominante sulla viabilit\u00e0 da e per Campodipietra, Jelsi, Campobasso, Boiano, Cercemaggiore (come riportato negli atti parrocchiali del periodo Orsini in riferimento all'\u201dHospitalem Peregrinorum\u201d di largo San Paolo, trasferito poi in via Annunziata) ed essendo topograficamente al di sotto della suddetta arteria, appare a coloro che provengono da Jelsi come un paese che non sta pi\u00f9 su un colle, ma nella valle, e le case cos\u00ec arroccate danno l'idea di un piccolo Presepe.\nC' \u0161ta nu Pa\u00e8se l\u00e0 nella valle ca \u00f3gni case t\u00e8 duje \u0161talle, z'affaccene i ci\u00f9cce pa fene\u0161tr\u00e8lle, p\u00e0re u Pr\u00e8s\u00e8pje ca Madunn\u00e8lle.\n\u0160 = sc di \"sci\"\nCi\u00f2 ha determinato per il passato anche conflitti campanilistici durante le sagre paesane. In realt\u00e0 \u00e8 vero perch\u00e9, essendo il sito molto scosceso, la stessa casa da un prospetto \u00e8 a 3 o 4 piani e dalla parte posteriore, invece, \u00e8 a un piano per cui le stalle del lato posteriore, pur essendo a piano terra, a quelli provenienti da Jelsi, Riccia, Gambatesa, Tufara danno l'impressione di essere situate all'ultimo piano. Anche il palazzo Casieri (Casc\u00e9re) \u00e8 nella stessa situazione: tre piani verso la piazza con l'ultimo piano, piano terra nella parte posteriore.\nSi racconta che il prete Don Giacinto Virgilio, uno dei proprietari l\u00ec abitante e grande burlone, una mattina vi port\u00f2 un asino e lo fece affacciare alla finestra proprio mentre passava \u201cA Pust\u00e0le\u201d proveniente da Tufara. Sicuramente, poi, gli amici di Gambatesa, gi\u00e0 da tempo creatori di \u201cMmajeten\u00e0te\u201d, non si sono lasciata sfuggire l'occasione per mettervi del proprio e generalizzare.\nIl paese \u00e8 inoltre il luogo di origine della popstar italo-americana Ariana Grande: i suoi bisnonni Filomena Iavenditti e Antonio Grande emigrarono \nda Gildone verso l\u2019America (nello specifico New York) nel 1912.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30678", "revid": "2128848", "url": "https://it.wikipedia.org/wiki?curid=30678", "title": "Taurano", "text": "Taurano \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nCentro collinare posto al limite della Piana Campana, in corrispondenza dei primi rilievi pre-appenninici, incastonato su una prominenza del costone del monte Pietra Maula, affacciato quindi su un belvedere che domina un territorio che si spinge fino alle porte di Napoli, in un ambiente caratterizzato dalla presenza di querceti, uliveti e noccioleti. Il territorio \u00e8 caratterizzato dalla presenza di numerose (anche se di piccola portata e alquanto superficiali) sorgenti oligominerali. Il centro urbano, non molto grande, presenta delle caratteristiche architettonico-ambientali segnate dai tratti rigorosi, semplici e severi, con edifici, di altezza quasi mai superiori ai tre livelli, a formare un continuum, quasi senza soluzione, e molto ben amalgamato con il verde che gli fa da cornice tutto intorno.\nIl territorio comunale si estende su di un'altitudine compresa tra i 225 e 948 m s.l.m., il centro abitato tra i 250 ed i 320 m s.l.m.\nIl territorio non urbanizzato \u00e8 cos\u00ec costituito:\nStoria.\nTaurano - la cui origine etimologica sarebbe da ricercare nel gentilizio Taurius o nel cognome Taurus - \u00e8 un antico oppidum sannita, distrutto da Silla nel corso della guerra sociale. Nel territorio di Taurano, a monte dell'attuale abitato sono stati rinvenuti reperti dell'et\u00e0 del bronzo. In epoca romana diviene luogo di villeggiatura, di questo periodo sono due ville venute alla luce solo parzialmente, una in localit\u00e0 Torre e l'altra in San Giovanni del Palco. Il territorio montano, a nord dell'abitato, durante le incursioni barbariche \u00e8 stato rifugio per le popolazioni dell'intera vallata, nell'ultimo anno sono state rinvenute, durante gli scavi per la costruzione di un metanodotto, proprio in montagna, due ville rurali di epoca tardo-romana. Nel medioevo \u00e8 parte del feudo di Lauro. Taurano, cos\u00ec come l'intera Valle di Lauro, \u00e8 aggregato alla provincia di Terra del Lavoro nell'ambito della divisione amministrativa operata dal Murat. Nel secolo scorso ha offerto ospitalit\u00e0 a cospiratori anti-borbonici, frate Angelo Peluso, ed a briganti, fra Diavolo. Durante i moti del 1820-21, gli ufficiali Morelli e Silvati, nel raggiungere il generale Guglielmo Pepe, attraversarono il territorio montano di Taurano. A partire dal periodo post-unitario Taurano, divenuto comune autonomo salvo una breve interruzione, \u00e8 parte della provincia di Avellino.\nMonumenti e luoghi d'interesse.\nNotevoli le emergenze di natura storica, architettonica e ambientale. Tra esse si segnalano:\nEconomia.\nAgricoltura.\nEssa \u00e8 costituita essenzialmente da nocciole. Taurano ha infatti una notevole produzione media annua, stimata intorno a 1.000 tonnellate, un dato che incide per circa il 4% sulla produzione provinciale. I cultivar pi\u00f9 diffusi sono: mortarelle (a frutto lungo) e camponiche (a frutto tondo). Nel territorio comunale \u00e8 presente una piccola percentuale di castagni, che seppure pi\u00f9 redditizie non vengono trattate poich\u00e9 la cura di questo tipo di pianta richiede molto tempo ed esperienza.\nArtigianato.\nLa tradizione artigianale, un tempo vivissima, va affievolendosi sempre pi\u00f9. Ci\u00f2 nonostante, non mancano attuali esempi pregevoli di tali tradizioni. Di ottima fattura sono i ricami, gli elementi in ferro battuto ed in legno intarsiato. Tra l'altro Taurano \u00e8 stata patria di alcuni scultori-intagliatori molto attivi nell'area. Tra essi citiamo Giovan Battista Ferraro (XVI secolo), allievo del Merliano; Antonio Ferraro (XVIII secolo), allievo del Bonavita; Ferruccio Fedeli (1882 - 1961).\nTurismo.\nEscursionismo.\nTra gli itinerari possibili sono consigliabili alcuni percorsi montani, ripercorrendo, almeno parzialmente, i sentieri delle moltitudini che si recavano in pellegrinaggio a Montevergine:\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro e dell'Unione dei comuni Antico Clanis."}
{"id": "30679", "revid": "580", "url": "https://it.wikipedia.org/wiki?curid=30679", "title": "Guardialfiera", "text": "Guardialfiera \u00e8 un comune italiano di abitanti della provincia di Campobasso, in Molise. Confina con i comuni di: Acquaviva Collecroce, Casacalenda, Castelmauro, Civitacampomarano, Larino, Lupara, Palata. Un tempo era sede vescovile. Nel comune di Guardialfiera \u00e8 presente l'omonimo lago artificiale.\nStoria.\nLa citt\u00e0 di Guardialfiera \u00e8 stata abitata (almeno) sin dall'XI secolo. In alcuni documenti viene descritta una torre romana che era visibile sul bordo occidentale del paese fino al X secolo.\nL'origine del nome \u00e8 incerta, anche se \u00e8 probabile che derivi da \"Guardie di Alfiero\" o da \"Guardie di Adalferio\", dal nome del sovrano lombardo di Larino che nel 1049 conquist\u00f2 la citt\u00e0.\nNel 1053 \u00e8 probabile che il Papa Leone IX us\u00f2 Guardialfiera come base per lanciare un attacco contro i Normanni che avevano occupato la vicina citt\u00e0 di Larino nel 1050.\nLa sede vescovile di Guardialfiera \u00e8 stata fondata nel 1061 da papa Alessandro II, probabilmente in riconoscimento del ruolo della citt\u00e0 negli eventi del 1053.\nNel 1130 la citt\u00e0 fu conquistata dal re normanno Ruggero II di Sicilia. Successivamente fu governata dalla famiglia Soliaco fino al 1350, poi dalla famiglia Marzano. Nel 1550 il paese pass\u00f2 alla famiglia Di Capua poi al De Blaiis e nel 1636 ai Ferri, dominatori di Lupara. Nel 1649 l'ultimo della famiglia Ferri \u00e8 morto senza eredi e Guardialfiera \u00e8 stata donata a Serafino Biscardi.\nNel 1688 la citt\u00e0 fu ricostruita dopo un terremoto.\nCostantino Lemaitre acquist\u00f2 il feudo di Guardialfiera nel 1793, ottenendo il titolo di marchese. I Lemaitre furono gli ultimi feudatari di Guardialfiera fino a quando il sistema feudale fu soppresso nel 1806.\nMonumenti e luoghi d'interesse.\nChiesa di S. Maria Assunta.\nDi notevole interesse \u00e8 la chiesa di S. Maria Assunta, la chiesa principale della citt\u00e0 che risale almeno all'XI secolo. Molte pietre scolpite con iconografie cristiane e pagane risalenti al VII e all'VIII secolo sono state incorporate nella struttura attuale. \u00c8 probabile che queste pietre fossero parte di un tempio pagano che originariamente era presente sul sito dove fu edificata la chiesa. Non \u00e8 chiaro se la struttura attuale esistesse al momento della visita di Papa Leone IX nel 1053, ma i registri diocesani del tempo riportano chiaramente che la designazione di Santa Maria dell'Assunta fu elevata a una cattedrale nel 1061 ed \u00e8 stata presieduta da un vescovo di nome Pietro.\nIl 7 aprile 1751 le reliquie di San Gaudenzio furono trasportate da due frati cappuccini dalle catacombe di S. Priscilla alla Cattedrale di Guardialfiera e donate a mons. Pasquale Zaini, il Vescovo di Guardialfiera del tempo, da Papa Benedetto XIV. I resti sono ancora visibili oggi a Santa Maria dell'Assunta e vengono portati in processione in occasione della festa di San Gaudenzio (1 e 2 giugno), il patrono della citt\u00e0.\nDopo il terremoto del 1456, la cattedrale fu ricostruita e nel 1460 con l'aggiunta della Porta santa (\u00e8 una delle poche Porte sante al di fuori di Roma ed \u00e8 aperta una volta ogni anno durante la festa di San Gaudenzio ma non durante gli anni giubilari quando le Porte Sante a Roma sono aperte) ed una parete a nord-est dal vescovo del tempo Jacopo.\nNel 1975 una cripta medievale \u00e8 stata scoperta durante il restauro della cattedrale.\nPonte di S. Antonio.\nQuando tra il 1976 e il 1977 le acque del Biferno allagarono i terreni per la diga del Liscione (Lago di Guardialfiera) furono sommersi anche i resti di un antico ponte chiamato \"ponte di Sant'Antonio\" o \"ponte di Annibale\", dove secondo la tradizione marci\u00f2 Annibale con le sue truppe per recarsi durante la seconda guerra punica nella Puglia.\nNon ci sono prove esatte che sia di epoca romana, di sicuro \u00e8 di periodo Angioino intorno al 1200; secondo i registri angioini \u00e8 un ponte ricostruito in quegli anni (1200 ca.) su un ponte antico romano danneggiato da una piena del Biferno.\nSociet\u00e0.\nTradizioni e folclore.\nOltre alla festa del santo patrono (San Gaudenzio, 1\u00ba giugno) ci sono altre tradizioni particolari:\nEconomia.\nGuardialfiera \u00e8 un importante centro per la produzione dell'olio extravergine d'oliva ed \u00e8 un paese membro dell'associazione nazionale citt\u00e0 dell'olio.\nNel territorio di Guardialfiera si estende la diga del Liscione, nota come lago di Guardialfiera.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa squadra di calcio locale \u00e8 l\u2019Asd Guardialfiera Calcio che milita nel campionato regionale di Promozione."}
{"id": "30682", "revid": "22416", "url": "https://it.wikipedia.org/wiki?curid=30682", "title": "Serrenti", "text": "Serrenti \u00e8 un comune italiano di abitanti della provincia del Sud Sardegna.\nGeografia fisica.\nTerritorio.\nIl paese sorge su un lieve pianoro alle pendici delle colline che delimitano ad est il Campidano in prossimit\u00e0 del corso d'acqua pi\u00f9 importante (Riu Cardaxiu). La pianura campidanese comincia a variare nel territorio di Serrenti con una serie di piccoli rilievi collinari dove, al confine con Furtei, la macchia mediterranea, sostituisce ormai le coltivazioni di grano e vite.\nStoria.\nL'area fu abitata gi\u00e0 in epoca nuragica, per la presenza nel territorio di numerosi nuraghi (\u201c\"Bruncu Su Castiu\"\u201d situato ai margini della S.S.131, \"Monti Mannu\", \"Genna Serrenti\" e \"Cuccuru Turri\" situati sulle colline a Nord del comune).\nNei pressi del paese attuale si trovano le rovine di antichi villaggi di epoca romana, in localit\u00e0 Gutturrosa, Sa Conca Manna e Santus Angius.\nDurante il medioevo appartenne al giudicato di Cagliari e fece parte della curatoria di Nuraminis. Alla caduta del giudicato (1258) pass\u00f2 sotto il dominio pisano e successivamente, intorno al 1355, sotto quello aragonese. In epoca aragonese e spagnola divise le sorti con gli altri centri della ex curatoria. Quando nel 1519 Ludovico Bellit fu creato barone di Monastir, il paese fu annesso alla baronia. Successivamente (1355) fu concessa in feudo dal re di Aragona Pietro IV \"il Cerimonioso\" a Francesco di Valguarnera; nel 1436, con l'estinzione del casato, pass\u00f2 attraverso il dominio di varie famiglie di feudatari.\nNel 1736, in epoca sabauda, il paese fu sotto la signoria dei Simon e dei Ricca di Castelvecchio, ai quali fu riscattato nel 1839 con la soppressione del sistema feudale, per cui divenne un comune amministrato da un sindaco e da un consiglio comunale.\nSociet\u00e0.\nLingue e dialetti.\nLa variante del sardo parlata a Serrenti \u00e8 il campidanese occidentale.\nCultura.\nA Serrenti sono presenti numerosi centri di aggregazione culturale. Il \"Teatro Comunale\", inaugurato nel 2006, costituisce una delle realt\u00e0 culturali pi\u00f9 significative della zona grazie alle numerose iniziative culturali. Il LAT - Laboratorio Arti della Terra (\"Domu in Ladiri\") dal 2013 \u00e8 sede del corso di laurea di \"Architettura in Terra Cruda e Sviluppo Sostenibile\" organizzato dalla Cattedra Unesco dell'Universit\u00e0 degli studi di Cagliari. A queste opere si affiancano la \"Casa Corda\", l\"'Ex-Ma\", il \"Centro Polivalente Giovanile\" e la \"Biblioteca Comunale\" che ospitano manifestazioni e rassegne periodiche.\nEventi.\nOgni primo luned\u00ec di ottobre viene festeggiata Santa Vitalia (in sardo \"Santa Vida\"). Il 6 marzo 2017 con decreto Arcivescovile n. CD-2017-10 Santa Vitalia viene dichiarata compatrona della parrocchia Beata Vergine Immacolata in Serrenti. Nel 2020 verranno celebrati i 1900 anni dal martirio della Santa avvenuto il 14 novembre dell\u2019anno 120 d.C.\nIl 25 e 26 luglio vengono festeggiati San Giacomo e Sant'Anna presso la chiesa di San Giacomo situata nell'omonimo rione.\nEconomia.\nL'economia del paese \u00e8 prevalentemente agricola. Le coltivazioni tradizionali sono il grano duro, i pomodori, i carciofi. Pi\u00f9 recentemente, grazie all'azione di alcune cooperative, \u00e8 stata avviata con successo la coltivazione dell'asparago. L'attivit\u00e0 agricola ha consentito lo sviluppo di altre attivit\u00e0 correlate: i trasporti, favoriti dalla presenza della SS 131 (Carlo Felice), la trasformazione dei prodotti agricoli.\nUn settore assai importante \u00e8 la lavorazione della pietra. Serrenti ha cave di trachite di ottima qualit\u00e0 con la quale sono state realizzate importanti opere come il Palazzo di Giustizia, il Mercato \"vecchio\" e la facciata del Cimitero di San Michele a Cagliari.\nInfrastrutture e trasporti.\nStrade.\nSerrenti \u00e8 raggiunta dalla principale strada sarda, la Strada Statale 131 Carlo Felice, che si sviluppa ad ovest dell'abitato. Altri collegamenti coi comuni limitrofi sono possibili tramite la strada provinciale 56 ed altre strade minori.\nFerrovie.\nPorta il nome del comune la stazione di Samassi-Serrenti, situata nella vicina Samassi lungo la Dorsale Sarda. La stazione \u00e8 servita dai treni di Trenitalia."}
{"id": "30683", "revid": "124640630", "url": "https://it.wikipedia.org/wiki?curid=30683", "title": "Teora", "text": "Teora \u00e8 un comune italiano di abitanti della provincia di Avellino in Campania.\nStoria.\nIl borgo di Teora ebbe origine come centro agricolo, pastorale e militare. In epoca romana vi mor\u00ec il tribuno della plebe Milone durante la guerra civile tra Cesare e Pompeo. In un privilegio del 1200, concesso dal papa Innocenzo III a Pantaleone, arcivescovo di Conza, \u00e8 riferita una localit\u00e0 che nel nome sembra avvicinarsi a Teora, ovvero \"Tugurium Biarium\". In realt\u00e0, tale paese, che nel 1464 risultava gi\u00e0 disabitato (Teora era invece esistente), indica l'attuale zona rurale di Boiara, una localit\u00e0 sita nell'attuale comune di Caposele dove ancora oggi si vedono, accanto alla chiesa di San Vito, i ruderi del castello. Durante il feudalesimo, esattamente nel 1322, era signore di Teora un tal Filippo; in seguito (1376) il suo feudo venne comprato dal conte Giacomo Arcuccio e successivamente pass\u00f2 ai Gesualdo. Dal 1676 Teora appartenne ai principi Mirelli sino all'abolizione della feudalit\u00e0 (1806).\nIl paese fu colpito dal terremoto del 1694 e dal sisma del 1732. Notevoli danni furono causati anche dal terremoto dell'Irpinia del 1980, a seguito del quale il paese ha ricevuto nel 2005 la medaglia d'oro al merito civile.\nNel 1913 fu aperta per volont\u00e0 del sindaco Pasquale Luciani una sezione dell'Associazione nazionale del libero pensiero \"Giordano Bruno\", di cui si \u00e8 celebrato il centenario nel 2013.\nStemma.\nTre monti sormontati da un toro con una T centrale e tre stelle su fondo celeste. Il gonfalone, in campo color azzurro, raffigura lo stemma ufficiale del Comune.\nMonumenti e luoghi d'interesse.\nFontana del monte.\nLa fontana, detta anche \"dei morti\", ha origini assai lontane che si fanno risalire al XII secolo quando la chiesa di Conza fu indicata da papa Callisto II come necropoli benedetta e per la fontana transitavano i carri diretti a Conza per seppellire i cadaveri. La fontana, completamente rifatta nei secoli a seguire, si mostra oggi composta da una semplice struttura muraria rettangorlare realizzata con cornici regolari a cui si addossa una semplice vasca in pietra da cui fuoriescono tre bocche lapidee di forma circolare.\nChiesa di san Nicola di Mira.\nNon si conosce la data precisa di edificazione della chiesa poich\u00e9 tutti gli atti andarono persi in un incendio nel 1690. Probabilmente la chiesa \u00e8 stata pi\u00f9 volte ricostruita sulle pi\u00f9 remote tracce e realizzata, nella fisionomia giunta fino al 1980, nel XVI secolo. Per ben quattro volte la chiesa \u00e8 stata distrutta da terremoti (1604, 1694, 1732, 1980). Oggi della maestosa struttura rimane soltanto un frammento spettrale della parete absidale, lo scheletro del settecentesco altare maggiore e le basi in pietra delle antiche colonne. \nNella chiesa nuova, realizzata successivamente al sisma del 1980, sono conservati alcuni reperti, lignei e lapidei ed alcune tele, provenienti dalla distrutta chiesa e dalla Congrega dei Morti, anch'essa distrutta dal sisma del 1980.\nMulino Corona.\nSituato ai margini del centro storico del paese, il mulino ad acqua appartenuto alla nobile famiglia Corona, accoglie i visitatori che provengono da nord-ovest. Una datazione certa della costruzione non \u00e8 conosciuta ma si pu\u00f2, con buona approssimazione, collocare l'edificio alla fine del Settecento. L'attivit\u00e0 del mulino si \u00e8 conclusa negli anni cinquanta e il sisma del 23 novembre 1980 ha distrutto, poi, la parte centrale della costruzione.\nFontana lavatoio del piano.\nSituata ad ovest del paese in localit\u00e0 Tarantino, la costruzione in pietra chiara mostra un prospetto rettangolare suddiviso in tre zone da pilastri a fasce. L'acqua fuoriesce da cinque maschere in pietra per versarsi in tre vasche addossate alla parete. Nella zona retrostante della costruzione, sono situati lavatoi pubblici. Sul porticato di sinistra \u00e8 incassata una lapide che risulta la pi\u00f9 antica di Teora e fa riferimento al 1728, data in cui la fontana fu rifatta.\nPietra dei matrimoni civili.\nLa piazza Congrega \u00e8 chiamata cos\u00ec per la presenza della cappella della Congrega. Un tempo, in quella piazzetta, vi era un tiglio all'ombra del quale era stato collocato un tavolo di pietra su cui venivano redatti atti pubblici ed il rito civile del matrimonio. Non si sa in qual tempo, il rito civile del matrimonio veniva celebrato all'aperto, in pubblico e su questa piazza; si sa, tuttavia la frase rituale, dialogata, che gli sposi recitavano a fine rito. Il tavolo \u00e8 costituito da due pilastri di pietra con su una lastra spessa 20\u00a0cm.\nSociet\u00e0.\nEtnie e minoranze straniere.\nAl 31 dicembre 2016 risultano residenti nel comune 73 cittadini stranieri\nTradizioni e folclore.\nScuacqualacchiun'.\nMaschera tipica teorese, solitamente legata al giorno di Sant'Antonio (17 gennaio), che segna l'inizio del carnevale. Un manichino \u00e8 presente al \"Museo delle feste e delle tradizioni popolari\" gi\u00e0 di Casertavecchia.\nCultura.\nMusei.\nIl principale museo cittadino \u00e8 la pinacoteca provinciale. Inaugurata nel 2012, \u00e8 costata circa seicentomila euro. Ospita mostre di arte contemporanea.\nCucina.\nPizza di san Martino.\n\"Gateau\" di patate generalmente preparato per la sera dell'11 novembre, festivit\u00e0 del Santo. Curiosamente, nell'impasto, \u00e8 inserita una monetina; il commensale che la trova nella propria porzione, decide il men\u00f9 del pranzo che si tiene il 21 novembre (\"Cummit\").\nEconomia.\nAttivit\u00e0 prevalenti: agricoltura, allevamento, artigianato, turismo.\nAmministrazione.\nAltre informazioni amministrative.\nIl territorio fa parte della Comunit\u00e0 montana Alta Irpinia e dell'Unione dei comuni Alto Ofanto.\nSport.\nCampo sportivo \"Ettore Chirico\".\nIntitolato alla memoria di Ettore Chirico, calciatore e sindaco di Teora nel periodo del terremoto del 1980, si trova al centro del paese ed \u00e8 un importante centro di aggregazione locale. Vi si svolgono settimanalmente gli incontri delle due squadre calcistiche del paese.\nCalcio.\nLa principale squadra di calcio del comune \u00e8 l'Accademia Calcio G.N. Sibilia che milita nel girone A campano di 3 categoria"}
{"id": "30684", "revid": "1748167", "url": "https://it.wikipedia.org/wiki?curid=30684", "title": "Guardiaregia", "text": "Guardiaregia (\"A Gu\u00e0rdia\" in molisano) \u00e8 un comune italiano di 727 abitanti della provincia di Campobasso, in Molise.\nGeografia fisica.\nTerritorio.\nIl paese \u00e8 situato ai piedi del monte Mutria (alto 1823 m), una delle pi\u00f9 alte vette del massiccio del Matese ed \u00e8 ricca di corsi d'acqua come il torrente del Quirino.\nClima.\nIl clima \u00e8 caldo d'estate, con temperature intorno ai 30 gradi, e freddo d'inverno dove la neve arriva di solito a gennaio.\nStoria.\nIn epoca romana il centro era un avamposto dei Sanniti, che poi venne conquistato nelle guerre sannitiche (II secolo a.C), \u00e8 poi nella guerra sociale, quando divent\u00f2 municipium romano.\nNel secolo X sorse il nuovo abitato longobardo, con la rocca medievale sul Colle la Motta per la protezione di Campochiaro. In epoca di Celestino V (XIII secolo) comparvero alcuni eremi dipendenti dalla diocesi di Bojano.\nIl centro, essendo in posizione dominante nel Matese, fu danneggiato maggiormente dalla forza dei terremoti. Il pi\u00f9 grande il terremoto del 1805, che distrusse la chiesa parrocchiale.\nMonumenti e luoghi d'interesse.\nChiesa di San Nicola.\nLa chiesa apparteneva all'epoca medievale, ma oggi \u00e8 tutta in stile neoclassico dopo il terremoto del 1805. Ha pianta basilicale a tre navate, con facciata tripartita in tre portali. Il campanile \u00e8 a torre compatta con cuspide.\nChiesa della Madonna della Neve.\nFu costruita nel Settecento e si trova fuori dal paese. Ha navata unica ed \u00e8 in pietra sbozzata, con facciata semplice e architravata.\nL'oasi WWF.\nNel 1997 grazie ad una collaborazione stipulata tra l'allora amministrazione comunale e il WWF Italia, \u00e8 stata costituita l'oasi WWF di Guardiaregia, successivamente ampliata inglobando anche il territorio di Campochiaro grazie al quale ha raggiunto 2187 ettari, risultando cos\u00ec la seconda oasi pi\u00f9 grande d'Italia per estensione. Tuttavia non sono ancora molti i turisti che visitano l'oasi a causa della mancanza organizzativa delle politiche molisane. \nEconomia.\nNel territorio del comune si trovano la diga di Arcichiaro e una zona industriale dove vi \u00e8 tra gli altri uno stabilimento dell'Italcementi.\nInfrastrutture e trasporti.\nIl centro abitato \u00e8 attraversato dalla strada provinciale 164 che conduce ad Alife.\nIl territorio comunale \u00e8 interessato inoltre dalla strada statale 17 e da un'antica via della transumanza, il tratturo Pescasseroli-Candela.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30685", "revid": "1543377", "url": "https://it.wikipedia.org/wiki?curid=30685", "title": "Torella dei Lombardi", "text": "Torella dei Lombardi \u00e8 un comune italiano di abitanti della provincia di Avellino in Campania.\nGeografia fisica.\nSismicit\u00e0.\nIl territorio comunale di Torella dei Lombardi \u00e8 parte del distretto sismico dell'Irpinia. In occasione del terremoto del 1980 vi furono, nel solo comune di Torella, 1787 senzatetto (pari al 59% della popolazione dell'epoca), 24 morti e 12 feriti.\nStoria.\nLa sua origine si fa risalire al periodo in cui l'imperatore Ludovico II risolse la disputa per il Ducato di Benevento 848 d.C., fissando il confine tra il suddetto Ducato e quello di Salerno sul fiume Fredane, attorno al quale nacquero dei forti o rocche, da un lato Sant'Angelo del Pesco (nel territorio di Frigento) e Rocca San Felice, e dall'altro Monticchio dei Lombardi, Sant'Angelo dei Lombardi, Torella dei Lombardi e Guardia dei Lombardi.\nLa prima citazione del borgo medioevale risale all'850 come \"Turrella\" (piccola torre).\nIl castello, e quindi Torella, appartenne alla famiglia Saraceno fino al 1529, quando pass\u00f2 ad Alfonso della Rosa che nel 1550-60 vendette Torella e Girifalco a Domizio dei Caracciolo, i quali nel 1639, vennero insigniti del titolo di principi di Torella che tennero fino all'Unit\u00e0 d'Italia quando, nel 1889, Umberto I concesse il titolo di marchese di Candriano (dopo principe) a Giuseppe Caracciolo. Alla sua morte il tutto fu ereditato dal nipote Camillo Ruspoli. Quest'ultimo mor\u00ec nel 1940 e nel 1959 la vedova, Marie Marguerite Blanc, don\u00f2 la struttura al Comune che ora la usa come sede comunale e museo.\nFino al 1862 Torella dei Lombardi si chiamava solo Torella, mentre \"dei Lombardi\" fu aggiunto solo dopo l'unit\u00e0 d'Italia, al fine di evitare casi di omonimia e a memoria del fatto che la fondazione del borgo avvenne tra il X e l'XI secolo, sotto il dominio longobardo.\nCultura.\nTorella \u00e8 il luogo di nascita di Roberto Roberti pseudonimo di Vincenzo Leone padre del regista Sergio Leone. Per celebrarne la memoria, dal 2004 \u00e8 stato creato un festival cinematografico che ha luogo generalmente tra luglio e agosto. Nel castello \u00e8 aperto anche un piccolo museo, dove si conservano sceneggiature originali e costumi di scena dei film pi\u00f9 noti."}
{"id": "30686", "revid": "124491205", "url": "https://it.wikipedia.org/wiki?curid=30686", "title": "Guglionesi", "text": "Guglionesi (\"Guj'n\u00ecsce\" in dialetto locale) \u00e8 un comune italiano di abitanti della provincia di Campobasso in Molise, il pi\u00f9 esteso della regione con poco pi\u00f9 di 100\u00a0km\u00b2 di superficie.\nOrigini del nome.\nSecondo alcuni studiosi il toponimo \"Guglionesi\" deriva dalla \"guglia\" (dial. \"[g]uje\") una pianta caratteristica che nasceva sulle sponde del fiume Biferno; per altri il nome deriva dalla combinazione di colle-nisyus (\"Colle di Nisio\") che alluderebbe a Bacco. \"Collenisio\" infatti fu uno dei suoi nomi prima di assumere il nome attuale di Guglionesi. Nei suoi \"Annali degli Abruzzi\" Antinori ne d\u00e0 notizia come \"Colle Dionisio\", \"Guilloniaco\" e \"Collonisi\".\nStoria.\nFu fondata dai Frentani, popolo italico affine ai Sanniti nel 435 a.C. . Nell'agro di Guglionesi sorgeva allora il centro abitato di \"Usconium\" che ebbe molta importanza durante l'era pre-romana, importanza che conserv\u00f2 anche in epoca romana.\nNel 1060 il Conte normanno Goffredo, aiutato dal fratello Roberto il Guiscardo che era gi\u00e0 diventato Duca di Puglia, Calabria e Sicilia grazie a Papa Niccol\u00f2 II, invade e conquista il contado di Termoli, di cui il Castello di Colle Dionisio era uno dei presidi militari pi\u00f9 importanti.\nIl paese nel Medioevo fu un importante punto di riferimento sociale, economico, artistico del territorio. Per secoli i vescovi di Termoli posero le loro residenze a Guglionesi in quanto la cittadina adriatica era costantemente sottoposta ad attacchi turchi. Infatti a Guglionesi sorse il primo seminario della diocesi, sopravvissuto fino all'incameramento dei beni ecclesiastici attuato con l'Unit\u00e0 d'Italia.\nLa zona storica racchiusa nel borgo antico ha un impianto medievale di forma triangolare, che si sviluppa lungo i tre assi principali (via Galterio, corso Conte di Torino/via Roma, via Guiscardo) collegati da una rete di vicoli.\nEconomia.\nL'economia \u00e8 basata principalmente sul settore agricolo, con coltivazioni di cereali, ortaggi, barbabietole da zucchero, uva, olive, e produzione di olio e vini pregiati. Trainanti anche il settore edile, alimentare, dei materiali da costruzione, della lavorazione del legno e \ndi quella della canapa, quest'ultima finalizzata alla produzione di corde e di funi. Sono inoltre presenti sul territorio diverse industrie come lo Zuccherificio del Molise (produttore di zucchero di barbabietole), l'IRCE cavi (produttrice di cavi per la conduttura dell'energia elettrica), Del Giudice (produttrice di latte e derivati) oltre a molte altre realt\u00e0 minori.\nTurismo.\nIl flusso turistico \u00e8 favorito tendenzialmente dalla vicinanza con il litorale adriatico e dal patrimonio storico e monumentale: infatti sono presenti a Guglionesi molte chiese degli stili pi\u00f9 diversi. Degna di nota \u00e8 la cripta di Sant'Adamo abate.\nGemellaggi.\nGuglionesi \u00e8 gemellata con Castelnuovo di Cattaro, comune del Montenegro.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30688", "revid": "767487", "url": "https://it.wikipedia.org/wiki?curid=30688", "title": "Torrioni", "text": "Torrioni \u00e8 un comune italiano di 530 abitanti della provincia di Avellino in Campania.\nGeografia fisica.\nSorge nella media valle del Sabato alla confluenza del torrente \"Corvo\".\nLa sua escursione altimetrica \u00e8 pari a 420 con una minima di 325 ed una massima di 745\u00a0m s.l.m.\nLa distanza dal capoluogo in linea d'aria \u00e8 pari a 13,5 km.\nStoria.\nTorrioni nacque nel IX secolo d.C., quando il principe di Benevento Aione II fece costruire vicino Tufo (comune della provincia di Avellino), una grande torre fortificata, intorno alla quale, negli anni, nacque un piccolo insediamento, diventato successivamente il comune di Torrioni.\nLa torre prese il nome dal principe che la fece costruire, chiamandosi \"Turris Aionis\", da cui poi \u00e8 derivato il nome del paese formatosi intorno: Torrioni.\nDella torre originaria, ricostruita in epoca aragonese, sono ammirabili i resti nel sito archeologico \"Rovine di Turris Ayonis\", presso cui si svolge annualmente una manifestazione commemorativa nota come \"Palio della Torre di Torrioni\".\nAmministrazione.\nAltre informazioni amministrative.\nIl comune fa parte della Comunit\u00e0 montana Partenio - Vallo di Lauro."}
{"id": "30692", "revid": "125425348", "url": "https://it.wikipedia.org/wiki?curid=30692", "title": "Tufo (Italia)", "text": "Tufo \u00e8 un comune italiano di 844 abitanti della provincia di Avellino in Campania.\nGeografia fisica.\nIdrografia.\nA valle del comune di Tufo scorre il fiume Sabato, affluente sinistro del Calore, alimentato anche dai numerosi torrenti e corsi d'acqua presenti nel territorio tufese.\nStoria.\nIl toponimo deriva dalla roccia vulcanica del tufo, presente diffusamente nel sottosuolo di tutta l'area del paese e grazie alla quale si sono avuti i primi insediamenti nella zona. Il comune si svilupp\u00f2 intorno all'area del castello, che sorgeva in cima ad una roccia vulcanica. La sua posizione strategica fece s\u00ec che il comune assunse notevole importanza perch\u00e9 era possibile controllare il territorio sottostante dal Terminio al Sannio.\nIl territorio fu munito di robuste fortificazioni e nel 1266 ospit\u00f2 una battaglia tra Svevi e Angioini. Fino al XV secolo il comune rimase sotto l'influenza sannita, tornando sotto la giurisdizione avellinese solo con la regina Giovanna II di Napoli. Tufo rimase coinvolto nelle vicende che interessarono l'intera Italia meridionale intorno al 1400, quando pass\u00f2 in mano agli Aragonesi, per essere poi ceduto al conte Piatti di Venezia nel XVIII.\nNel 1866 Francesco Di Marzo scopr\u00ec l'esistenza di miniere di zolfo sul territorio comunale. La lavorazione dello zolfo caratterizz\u00f2 l'economia tufese fino agli anni 60 quando si ebbe la crisi del settore. Nel 1972 le cave furono chiuse e negli anni 90 lo stabilimento cess\u00f2 definitivamente l'attivit\u00e0.\nSociet\u00e0.\nLingue e dialetti.\nAccanto alla lingua italiana, nell'ambito del territorio comunale di Tufo si parla il dialetto irpino.\nEconomia.\nL'economia \u00e8 basata principalmente sulla produzione del Greco di Tufo, rinomato vino bianco conosciuto in tutto il mondo che deve la peculiarit\u00e0 del suo gusto proprio ai terreni ricchi di zolfo di Tufo.\nMonumenti e luoghi di interesse.\nTra i monumenti da visitare nel territorio vi sono:\nInfrastrutture e trasporti.\nStrade.\nLe strade che attraversano il territorio comunale sono:\nFerrovie.\nIl territorio comunale \u00e8 attraversato dalla:"}
{"id": "30694", "revid": "2025449", "url": "https://it.wikipedia.org/wiki?curid=30694", "title": "Vallata (Italia)", "text": "Vallata (\"Vadd\u00e0ta\" in dialetto vallatese) \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nSituata nell'Appennino Campano, il centro abitato di Vallata sorge su una collina a 870 metri di altitudine, a cavallo tra la valle dell'Ufita e la valle del Calaggio nel territorio della Baronia.\nSismologia.\nFacente parte del distretto sismico dell'Irpinia, Vallata ha risentito dei diversi terremoti che hanno colpito il territorio nel corso dei decenni, come il terremoto del 1962 e quello del 1980, gli ultimi in ordine di tempo.\nAltre informazioni geografiche.\nVallata, con circa 302 ettari di territorio, ricade all'interno della zona di protezione speciale dei Boschi e Sorgenti della Baronia, da cui si \u00e8 sviluppato il relativo parco urbano intercomunale \"Boschi, sorgenti e geositi della Baronia\".\nOrigini del nome.\nRiguardo il toponimo del paese, sono presenti due ipotesi: una prima riguarda la posizione geografica del centro abitato, che si sviluppa su una collina a cavallo tra due valli; secondo l'altra ipotesi, il nome del paese deriverebbe dalla posizione dei primi insediamenti, che si svilupparono nella parte bassa dell'attuale centro abitato.\nStoria.\nAlcune notizie di un insediamento denominato Vallata risalgono al Medioevo: sono stati ritrovati documenti in cui si fa riferimento a un tal \"Ruggero da Vallata\" nel 1111. Resti della cinta muraria testimoniano l'antica fondazione dell'insediamento. Alcuni reperti di recenti scavi, tuttavia, testimonierebbero la presenza di un insediamento gi\u00e0 in et\u00e0 preistorica.\nNell'Ottocento il comune fece parte del circondario di Castelbaronia ricadente nel distretto di Ariano nell'ambito del principato Ultra all'interno del regno delle Due Sicilie. In epoca postunitaria Vallata fu parte del mandamento di Castelbaronia nell'ambito del circondario di Ariano di Puglia all'interno della provincia di Avellino.\nSimboli.\nLo stemma del comune di Vallata \u00e8 costituito da una \"palma di alloro contenente inferiormente due frecce, due spighe di frumento e tre fiori racchiusi in una forma ovoidale\".\nIl gonfalone \u00e8 costituito da una \"corona turrita richiamata in filato dorato con chiaroscuri in seta con palma di alloro e quercia nella parte inferiore ricamata in seta sfumata con bacche in oro\". \nMonumenti e luoghi d'interesse.\nArchitetture religiose.\nChiesa madre di San Bartolomeo Apostolo.\nLa chiesa madre \u00e8 collocata nel centro storico di Vallata ed \u00e8 dedicata al santo patrono Bartolomeo Apostolo: risalente all'anno Mille, secondo alcune ipotesi, \u00e8 stata pi\u00f9 volte ricostruita nei secoli a causa dei vari terremoti che hanno colpito il paese. L'interno si presenta con tre navate, di cui una laterale \u00e8 interrotta dalla base del campanile, in stile romanico e con soffitto ligneo; al di sopra del maestoso altare maggiore \u00e8 presente un'enorme tela raffigurante il martirio di San Bartolomeo, opera attribuita a Lanfranco, cos\u00ec come la statua del santo venerata nella stessa chiesa. L'altare del presbiterio \u00e8 costituito da pezzi del vecchio altare; l'elemento pi\u00f9 prezioso \u00e8, sicuramente, il sarcofago marmoreo su cui \u00e8 presente un medaglione marmoreo del '700 di arte napoletana che raffigura il santo patrono. La facciata \u00e8 caratterizzata da un artistico portale in pietra e da un grande rosone dal diametro di circa 3 metri raffigurante la Vergine Maria.\nChiesa di San Vito.\nLa chiesa di San Vito si trova all'estremit\u00e0 sud del centro abitato ed \u00e8 stata edificata presumibilmente tra il XIII e il XV secolo con pietre e calce. L'altare maggiore della cappella, in cui \u00e8 custodita la statua del santo a busto intero, invece, \u00e8 stato realizzato nel 1777, come riportato alla base, mentre gli altari laterali, dedicati a San Gaetano e Sant'Andrea, sono stati costruiti nel 1793. L'attuale aspetto della chiesa \u00e8 dato da alcuni interventi di ristrutturazione fatti a partire dagli anni Novanta, che hanno permesso anche di riportare alla luce il rivestimento in pietre della struttura. Secondo la tradizione, la statua custodita nella cappella non viene mai portata in processione per paura che il santo si rivolti contro con una tempesta di pietre: per questo motivo, durante la processione, viene portata una statua a mezzo busto custodita nella chiesa madre.\nChiesa di Santa Maria.\nLa chiesa di Santa Maria venne costruita agli inizi degli anni Trenta del Novecento sull'omonimo colle, a circa 950 metri slm, per volont\u00e0 popolare, a seguito del ritrovamento sulla collina di alcuni reperti preziosi, tra cui un crocifisso e un quadro raffigurante la Madonna, entrambi risalenti al XV secolo, seguendo le indicazioni fornite da un certo Giovanni Antonio Crincoli, che le ricevette in sogno, secondo la tradizione, dalla Vergine stessa. Nei decenni successivi l'edificio \u00e8 andato incontro a un rapido declino e rimanendo in uno stato di abbandono per i diversi anni; solo a partire dalla fine degli anni Novanta, grazie all'impegno di un comitato cittadino, cominciarono i lavori di ricostruzione e restauro della chiesa, finanziati totalmente dai cittadini tramite gli eventi che si tengono nel mese di Agosto sulla collina, come sagre ed eventi musicali.\nAll'interno della chiesa viene venerata una statua lignea della Vergine recentemente restaurata.\nSociet\u00e0.\nLingue e dialetti.\nAccanto alla lingua italiana, a Vallata \u00e8 in uso una variet\u00e0 del dialetto irpino.\nReligione.\nIl comune appartiene alla diocesi di Ariano Irpino-Lacedonia.\nCultura.\nIstruzione.\nScuole.\nNel territorio del comune di Vallata sono presenti l'istituto comprensivo \"Giovanni Pascoli\", formato dalla scuola materna, dalla scuola primaria, dalla scuola secondaria di I grado e altre sedi staccate nei comuni limitrofi, e l'istituto di istruzione superiore \"Enrico Fermi\": nato nel 1963 e autonomo dal 1970, \u00e8 formato dagli indirizzi di Liceo Scientifico, CAT (Costruzione, ambiente e territorio) e AFM (Amministrazione, finanza e marketing), insieme al Liceo Sportivo, con sede nel comune di Sturno, e all'ITI, con sede nel comune di Bisaccia. L'istituto superiore ha sede in un moderno campus di 18.000 mq situato in via Fontana: questo fu costruito a seguito del terremoto del 1980 e fu donato dagli Stati Uniti di America alla comunit\u00e0 di Vallata.\nCucina.\nIl prodotto tipico del paese \u00e8 il caciocavallo, un formaggio vaccino a denominazione di origine protetta di forma ovale o tronco-conica con testina o senza.\nGeografia antropica.\n\u00c8 il centro pi\u00f9 popoloso della Baronia, sub-regione storica dell'Irpinia.\nEconomia.\nL'economia del comune \u00e8 basata prevalentemente sull'agricoltura (grano, prodotti caseari, vino, olio) e sul commercio (il mercato settimanale del gioved\u00ec \u00e8 uno dei pi\u00f9 grandi della Baronia). A partire dalla fine del XX secolo \u00e8 stata sfruttata la caratteristica ventosit\u00e0 dell'altopiano del Formicoso in cui \u00e8 insediato un ampio parco eolico.\nInfrastrutture e trasporti.\nIl centro abitato \u00e8 attraversato dalla ex SS 91 bis, ora strada provinciale, dove confluiva nella ex SS 91 della Valle del Sele. Vallata \u00e8 servita dall'omonimo casello autostradale dell'A16 Napoli-Bari in localit\u00e0 Maggiano-Santa Lucia: dista circa 6\u00a0km dal centro abitato.\nAmministrazione.\nAltre informazioni amministrative.\nIl comune fa parte della comunit\u00e0 montana dell'Ufita.\nSport.\nCalcio.\nNegli anni a Vallata ci sono state diverse realt\u00e0 calcistiche: il livello pi\u00f9 alto \u00e8 stato raggiunto tra il e il con la Polisportiva Vallatese, che milit\u00f2 nel campionato di Promozione Campania per due stagioni consecutive. Attualmente il paese \u00e8 rappresentata dalla ASCD Vallatese, ereditaria della vecchia squadra, fondata nel 2013 e militante nel campionato di Prima Categoria Campania nella stagione 2020-2021."}
{"id": "30695", "revid": "124541359", "url": "https://it.wikipedia.org/wiki?curid=30695", "title": "Settimo San Pietro", "text": "Settimo San Pietro (\"S\u00e8timu\" in sardo) \u00e8 un comune italiano di abitanti della citt\u00e0 metropolitana di Cagliari in Sardegna.\nOrigini del nome.\nIl nome \u00e8 di origine romana e proviene dall'espressione \"Septimo ab urbe lapide\", che si riferiva alle sette miglia che separavano il centro abitato da Cagliari.\nStoria.\nLe tracce pi\u00f9 antiche di frequentazione umana risalgono al Neolitico. Durante l'et\u00e0 del bronzo si diffuse nel territorio la civilt\u00e0 nuragica; in questo periodo venne costruito il complesso di \"Cuccuru Nuraxi\".\nPi\u00f9 tardi, con l'arrivo dei romani, il territorio venne dotato di monumenti e servizi. Nel 1880 venne ritrovato nei pressi del paese un acquedotto risalente all'epoca romana.\nNel medioevo appartenne al giudicato di Cagliari, nella curatoria del Campidano di C\u00e0lari, e, dopo la caduta di quest'ultimo nel 1257, entr\u00f2 a far parte dei possedimenti d'oltremare della repubblica di Pisa. Nel 1324 il paese pass\u00f2 al regno di Sardegna aragonese e fu infeudato a Berengario Carroz. Nel 1363 venne creata la Contea di Quirra, infeudata ai Carroz, in cui entr\u00f2 a farvi parte anche la villa di Settimo.\nNel 1603 la contea fu trasformata in marchesato, e dai Carroz pass\u00f2 ai Centelles. Successivamente la signoria pass\u00f2 agli Osorio de la Cueva, che la tennero fino all'abolizione del feudalesimo (1839) quando fu riscattato all'ultimo feudatario Filippo Osorio. Divenne perci\u00f2 un comune libero, amministrato da un sindaco e da un consiglio comunale.\nSociet\u00e0.\nEtnie e minoranze straniere.\nAl 31 dicembre 2019 a Settimo risiedevano 54 cittadini stranieri, pari al 0,8% della popolazione totale. Le nazionalit\u00e0 straniere pi\u00f9 numerose sono:\nLingue e dialetti.\nLa variante del sardo parlata a Settimo San Pietro \u00e8 il campidanese comune.\nEconomia.\nL'attivit\u00e0 economica principale \u00e8 l'agricoltura, che viene praticata soprattutto grazie alle pianure fertili. Nella zona abbondano i vigneti e i mandorli."}
{"id": "30696", "revid": "1564499", "url": "https://it.wikipedia.org/wiki?curid=30696", "title": "Limosano", "text": "Limosano \u00e8 un comune italiano di abitanti della provincia di Campobasso, in Molise. Nel XII secolo fu sede vescovile, l'antica cattedrale era la chiesa di Santa Maria Maggiore. Oggi, tre sono le chiese che rimangono: quelle di Santa Maria Maggiore, Santo Stefano (punto pi\u00f9 alto del paese) e San Francesco d'Assisi (chiesa parrocchiale).\nStoria.\nIl nucleo pi\u00f9 antico sorge sulla parte centrale del colle tufaceo del centro storico, mentre quella pi\u00f9 recente tardorinascimentale si \u00e8 sviluppata ai piedi del Palazzo Ducale. Limosano ha origini medievali, costruita attorno a un castello fondato dai Longobardi, quando faceva parte del gastaldato di Bojano, successivamente divenuto nel XIII secolo contado di Molise.\nIn origine i principali ingressi erano due porte a Via Cavour e a Via Borgo. Lo stemma raffigura una torre alla cui sommit\u00e0 convergono tre comete, simboleggianti i tre paesi di Sant'Angelo Limosano, Limosano e Ripalimosani. Notizie certe del borgo si hanno nel XII secolo, quando Limosano fu dominio normanno: uno dei primi signori fu Roberto Figliolo di Tristano, il quale insieme al vescovo Giovanni di Trivento don\u00f2 nel 1109 la chiesa del paese, dedicata a Sant'Illuminata, all'abbazia di Montecassino. Successivamente fu signore di Limosano Manfredi Marchisio; Limosano durante il dominio angioino fu data alla stirpe dei Conti Renan; il signore Rodolfo nel 1296 la vendette per 80 once.\nDalla fine del XIII secolo a quella del successivo, non si hanno notizie certe di Limosano, tranne che fu possesso delle famiglie Stendardo, Galuccio e Acquaviva di Atri. Nel 1417 fu venduta al conte Guglielmo Gambatesa di Campobasso, poi nel 1450 a Francesco Pandone, conte di Venafro. Nel 1495 pass\u00f2 ai Di Capua di Termoli, precisamente nel 1526 appartenne a Gennaro Di Capua. Nel 1715 il feudo fu messo all'asta, e appartenne ai marchesi di Pietracatella, i quali lo cedettero ai Venere intorno al 1806, quando Bonaparte abol\u00ec il feudalesimo. Da questo momento Limosano sub\u00ec il fenomeno dell'emigrazione, essendo venuto meno il potere dei signori, scendendo fino ai 2.500 abitanti.\nMonumenti e luoghi d'interesse.\nChiesa parrocchiale di Santa Maria Maggiore.\nLa chiesa risale all'XI secolo, restaurata nel XV secolo dopo un terremoto, e nuovamente pesantemente modificata nel Settecento. Di originale rimane la cripta sotterranea; la facciata \u00e8 assai semplice, caratterizzata da un portale sormontato da finestrone rettangolare. Il portale presenta un architrave con scritta latina e la data di restauro della chiesa, nel 1755; la pianta dell'edificio \u00e8 rettangolare con navata unica, composta lateralmente da una serie di cappelle delimitate da archi a tutto sesto. La campata vicino all'ingresso \u00e8 formata da un ballatoio che conserva l'organo ligneo.\nIl presbiterio che \u00e8 collocato in una posizione elevata rispetto alla zona dei fedeli, conserva altare in marmo lavorato; nella parte a destra ci sono delle porte di accesso al campanile e alla sacrestia. Sul lato opposto v'\u00e8 una stanza che conduce a una cappella a pianta ortogonale, caratterizzata da affreschi rinascimentali; tale cappella \u00e8 dedicata al Rosario, sede dell'omonima Confraternita.\nIl campanile della chiesa si trova sulla destra, a pianta turrita rettangolare. Una delle sue pareti presenta un semiarco ogivale che attesta la sua origine medievale, rimodellata nel Settecento. Vi sono incisi dei simboli allegorici del Sole e dell'Agnello. Al di sotto del livello della chiesa sono dei vani: uno presenta una copertura a botte ed \u00e8 posizionato sotto la terrazza antistante la facciata; un altro \u00e8 posto sotto la chiesa, conservando il pavimento a serratura, dove sono sepolti alcuni vescovi con le lapidi medievali originali.\nChiesa conventuale di San Francesco d'Assisi.\nSi trova in Piazza Vittorio Emanuele, alle porte del borgo antico. Risale al 1312, quando fu voluta dai signori D'Angi\u00f2, poich\u00e9 anche Limosano fosse provvista di un convento dei Francescani Cappuccini, che fosse anche provvisto di un seminario di teologia per la formazione di presbiteri. Il convento sub\u00ec danni con il terremoto del 1805 e per questo oggi \u00e8 piuttosto manomesso nello stile, anche perch\u00e9 nel 1809 fu soppresso, aperto nel 1821 e definitivamente chiuso nel 1868, quando la parte monasteriale divenne propriet\u00e0 del comune.\nLa facciata della chiesa presenta la facciata divisa in due: una \u00e8 intonacata, mentre l'altra \u00e8 in mattoncini; la prima \u00e8 quella di base, con un elegante portale medievale gotico, ornato da colonnine e capitelli con motivi floreali. Al di sopra vi \u00e8 un rosone con al centro un affresco, e presso la lunetta del portale vi \u00e8 un bassorilievo dell'Agnello mistico.\nLa chiesa \u00e8 a navata unica e reca nella parte superiore una tribuna destinata alle donne, ossia il matroneo, mentre nella zona inferiore un confessionale. L'ingresso principale presenta delle scale sulla destra, sorrette da colonne marmoree; nella zona del presbiterio vi sono cinque medaglioni su tela, nonch\u00e9 un coro in legno di noce. Internamente la copertura \u00e8 a cassettoni lignei, e la luce entra non solo dal rosone, ma anche dalle quattro finestre laterali. Il campanile della chiesa \u00e8 una tozza torre, che non supera in altezza il livello della facciata.\nCastello Ducale.\nSi ipotizza che il castello sia stato edificato su un precedente fortilizio longobardo intorno al XIII secolo, o almeno durante l'edificazione della chiesa di San Francesco. Essendo inserito in un contesto architettonico compatto, a prima vista risulta complicato notarlo tra gli altri edifici circostanti, annessi l'uno all'altro, anche perch\u00e9 il castello nei secoli \u00e8 stato trasformato in palazzo marchesale, ossia residenza gentilizia. La struttura \u00e8 formata da pietre di piccole dimensioni, utilizzate anche nel rivestimento delle strade del borgo vecchio; la fortezza si eleva su tre piani, che hanno la base nella roccia di montagna: si accede attraverso un portale a tutto sesto. La corte presenta una forma quadrata, caratterizzata da due scalinate: una posizionata sul lato destro, e l'altra sul sinistro che in sostanza consento l'accesso ai piani superiori. Sul lato opposto del portone c'\u00e8 un secondo ingresso, che si trova in posizione frontale rispetto alla piccola chiesa di Santo Stefano.\nCultura.\nSet cinematografico di \"Sole a catinelle\".\nLimosano \u00e8 il paese principale molisano usato come set del film del 2013 con Checco Zalone. Nella storia Checco porta il figlio Nicol\u00f2 in vacanza a Limosano dalla zia perch\u00e9 non ha abbastanza soldi per un viaggio lussuoso. Ma la permanenza dalla zia avara si rivela una tortura. Nel film si intravede il paese dalla strada provinciale, e il suo centro storico ben distinto con la chiesa di Santa Maria Maggiore in cima, e sulla destra la facciata di San Francesco, mentre Checco e il figlio salgono le scale per andare a trovare lo zio.\nL'uscita del film scaten\u00f2 alcune polemiche in Molise per il modo da stereotipo in cui erano visti da Zalone nella storia, come ad esempio l'assenza totale dei bambini nel paese.\nSociet\u00e0.\nTradizioni e folclore.\nIl 19 agosto si tiene la festa patronale di san Ludovico.\nReligione.\nLa parrocchia di Limosano fa parte dell'arcidiocesi di Campobasso-Bojano. La chiesa di Santa Maria Maggiore \u00e8 stata recentemente elevata a sede vescovile. Titolare ne \u00e8 Henryk Mieczys\u0142aw Jagodzi\u0144ski, attualmente nunzio apostolico in Ghana.\nFase migratoria.\nDall'antichit\u00e0, Limosano (\"Limosanum\", durante l'impero romano) era un centro di commercio entro la costa adriatica e la citt\u00e0 di Roma, con una popolazione pi\u00f9 grande di quella di Campobasso. In quei tempi, i limosanesi facevano per la maggior parte i contadini e venditori nei piccoli negozi del paesino. Al principio del XX secolo, la popolazione del comune ha cominciato a diminuire a causa dell'emigrazione in Canada, dove c'\u00e8 una grande colonia limosanese nella provincia dell'Ontario, e anche negli Stati Uniti. Pi\u00f9 recentemente, i giovani cercano di sostenere le aziende familiari oppure vanno a cercare lavoro nel capoluogo Campobasso e ovunque in Italia.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30697", "revid": "1718925", "url": "https://it.wikipedia.org/wiki?curid=30697", "title": "Vallesaccarda", "text": "Vallesaccarda \u00e8 un comune italiano di abitanti della provincia di Avellino in Campania.\nStoria.\nIl borgo sin dalle origini segu\u00ec sempre le vicende storiche e feudali di Trevico, dal quale dipese amministrativamente fino al 1958, anno della sua elevazione a comune autonomo.\nVallesaccarda \u00e8 parte integrante della Baronia, area interna dell'Irpinia racchiusa da tre importanti vie di comunicazioni naturali: il torrente Fiumarella, il fiume Ufita, e il fiume o torrente Calaggio.\nSono state rinvenute numerose testimonianze archeologiche, soprattutto di epoca romana, nelle localit\u00e0 Mattine, Civita, Monte Mauro e Taverna delle Noci, cio\u00e8 nelle aree prossime alle antiche vie di comunicazione quali l'Aurelia Aeclanensis e il diverticolo che la collegava al Regio Tratturo e fin su alla via Traiana. Il primo insediamento, un piccolo borgo agricolo, potrebbe essere dunque di epoca paleocristiana.\nIn effetti tutta quest'area in et\u00e0 antica era caratterizzata da tanti vici sparsi sul territorio, che insieme formavano il pagus una sorta di distretto agricolo.\nUna conferma scritturale dell'esistenza di edifici deriva dal poeta latino Quinto Orazio Flacco, il quale nella primavera dell'anno 37 a.C., raccont\u00f2 della sua sosta, onde recuperare le forze perdute per il lungo viaggio, in una locanda, individuata quale \"Taverna delle noci\", presso Trivicum, oggi nel territorio di Vallesaccarda (ma al tempo \"tenimento\" del vasto agro di Trevico), mentre era in viaggio verso Brindisi per una missione diplomatica in compagnia di Mecenate e Virgilio.\nCon il disgregarsi dell'unit\u00e0 politica e militare dell'impero Romano e della sua successiva caduta, cambiano in Baronia le condizioni di vita e di stabilit\u00e0.\nLe valli fluviali che per secoli avevano condotto genti attraverso questi monti diventarono i naturali canali di penetrazione dei popoli barbarici calati dal nord Europa, i quali fecero strage di genti che, per tanti anni di pace, avevano vissuto in quelle ville rustiche che sorgevano nella valle dell'Ufita e nei centri principali come Aequum Tuticum, Aeculanum e Fioccaglie di Flumeri. Sotto i Longobardi e i Bizantini le genti dalle valli salirono in quota, posizionandosi su colline o alture, che corrispondono alle coordinate attuali dei paesi della Baronia.\nL'importanza di Trevico (semplicemente \"Vicum\" o \"Vico\" in epoca medievale) crebbe nel tempo. Sotto i Normanni divenne sede di diocesi e venne per la prima volta usato il termine \"Baronia\" nel 1122 per indicare i possedimenti di Riccardo filius Riccardi che divenne appunto barone di Trevico, Contra e Flumeri.\nL'abitato doveva gi\u00e0 esistere nella seconda met\u00e0 del XII secolo, quando ne era signore Riccardo II de Formari, il quale anche da questo piccolo borgo invi\u00f2 alcuni militi alla spedizione in Terrasanta organizzata da Guglielmo il Buono. Nel 1269 Carlo I d'Angi\u00f2 fece dono del casale al francese Provenzale de Bruveriis, cui segu\u00ec nel 1134 Marco Aiossa. Acquistato nel 1343 da Raimondo del Balzo, lo ebbe per via matrimoniale Nicola Orsini nel 1375. Seguirono Raimondello del Balzo Orsini (1400), Giovanni Antonio del Balzo Orsini (1416) e Pirro del Balzo (1454), cui l'intera Baronia fu tolta da Ferrante I d'Aragona dopo la fallita Congiura dei Baroni. Nel 1507, dopo la battaglia di Cerignola che aveva visto la sconfitta dell'esercito francese, Vallesaccarda pass\u00f2 al capitano spagnolo Consalvo de Cordova, dalla cui figlia, Elvira, nel 1515 fu venduto a Francesco I de Goffredo, presidente del Sacro Consiglio Regio. Alla famiglia dei Loffredo il paese rimase in possesso fino all'abolizione della feudalit\u00e0 (1806) con Francesco I (1537), Carlo II (1629), Francesco IV (1681), Carlo IV (1749), Francesco V (1791).\nIntorno al XVI secolo, il borgo era chiamato Vade Saccarda, da \"Vadum\", un passaggio pericoloso appartenente alla famiglia Saccardo de Vico, ivi residente.\nNel Settecento Vallesaccarda si raccoglie intorno alla piccola chiesa dedicata all'Immacolata che con il suo campanile segna, lungo l'antico tracciato Trevico-Vallesaccarda-Anzano, un luogo di sosta per i viandanti.\nIl tratto di strada da Vallesaccarda a Trevico tuttora visibile prendeva il nome di \u201cLu Cust\u00f3n\u201d a causa della sua terribile pendenza ed \u00e8 rappresentato in un tondo di un pittore spagnolo datato 1695-1705 recuperato in occasione degli studi sul Cinquantenario del Comune.\nCon gli anni successivi all'unit\u00e0 d'Italia, anche queste terre pagarono il loro dazio in termine di emigrazione, soprattutto verso le Americhe e l'Australia.\nCon il terremoto del 1930 Vallesaccarda perde la sua antica chiesa ma contestualmente, grazie alla costruzione della nuova rotabile San Sossio-Vallata esce dal suo isolamento. Il sisma del 1962 e quello del 1980 creano nuovi danni mentre le successive ricostruzioni determinano un importante rinnovamento urbanistico nel centro e nelle campagne.\nSociet\u00e0.\nLingue e dialetti.\nAccanto alla lingua italiana, a Vallesaccarda si parla una variet\u00e0 del dialetto irpino.\nReligione.\nIl comune appartiene alla diocesi di Ariano Irpino-Lacedonia.\nEconomia.\nIl settore agro-alimentare costituisce da sempre il fondamento dell'economia locale. Molte delle produzioni sono condivise con il resto della Baronia e della valle dell'Ufita, mentre esclusivi di Vallesaccarda e della vicina Trevico sono i \"trilli\", una particolare tipologia di pasta casereccia fregiantesi del marchio PAT. Relativamente piccolo ma florido e rinomato \u00e8 il comparto della ristorazione.\nInfrastrutture e trasporti.\nIl territorio comunale \u00e8 attraversato dall'autostrada A16 e situato in posizione intermedia fra i caselli di Grottaminarda e Vallata.\nAmministrazione.\nAltre informazioni amministrative.\nIl comune, istituito ufficialmente il 28 maggio 1958, fa parte della Comunit\u00e0 montana dell'Ufita."}
{"id": "30700", "revid": "580", "url": "https://it.wikipedia.org/wiki?curid=30700", "title": "Lucito", "text": "Lucito \u00e8 un comune italiano di abitanti della provincia di Campobasso, in Molise.\nOrigini del nome.\nLa visione consolidata sulle origini di Lucito derivava dalle ricerche di Gennaro Piedimonte (fine '800 - inizi '900), che per\u00f2 aveva ignorato fonti importanti o malinterpretato riferimenti trovati nelle cronache del Ciarlanti. Queste considerazioni avevano ingenerato diversi malintesi sulle effettive origini di Lucito. Solo recenti studi (2019) hanno riportato alla luce le denominazioni basso-medievali di Lucito, ovvero \"Licetum\" (Rationes Decimarum 1308-1310), ma anche un'altra con riferimento geografico annesso: \"Lucitum prope Calcabuccacium\" (cit. Registri Angioini 1278-94). Gli stessi studi hanno dato voce all'ipotesi formulata tra prima e seconda met\u00e0 del '900 dalla studiosa di storia medievale dell'Italia meridionale, Evelyn Jamison, la quale, cercando di identificare i feudi all'interno della Contea di Molise durante il periodo Normanno (XII sec. anni 1150-1168), attribuisce al feudo chiamato \"Nucium\" il borgo odierno di Lucito, sia sulla base di assonanza che di coerenza geografica. In questo modo va a perdere credibilit\u00e0 la vaga ipotesi \"Lucus\", spesso romanticizzata negli ultimi decenni. Se l'ipotesi Nucium \u00e8 valida, allora questa sarebbe la prima menzione nella storia (documentaristica) di una versione insediativa medievale di Lucito. In base a queste considerazioni si pu\u00f2, sia ipotizzare una continuit\u00e0 tra le denominazioni Nucium e Licetum-Lucitum per relazione fonetica residua, oppure una cesura tra i due toponimi avvenuta nel XIII sec.\nStoria.\nSi ipotizza che i primi feudatari del nucleo originario fossero i Pietravalle che, oltre a Nucium, possedevano tra l'altro anche i feudi di: Petravalda (territorio di Salcito) e il feudo di Gambatesa (ora contrada disabitata nel territorio di Lucito da non confondere con Gambatesa (CB) ). Nel XIII sec. Licetum pass\u00f2 alla famiglia Marchisio, nota per essere anche titolare di Castelbottaccio, Lupara e Campodipietra. Nel XIV sec Lucito pass\u00f2 ai Di Sangro, titolari di un cospicuo numero di feudi nel Mediobiferno (inclusi Castelbottaccio e Civitacampomarano di cui \u00e8 noto il castello). Alla morte dell'ultimo Salvatore Di Sangro, i feudi della zona, incluso Lucito, vengono ereditati dalle figlie (in assenza di figli maschi) che, fattesi poi monache, cedono i feudi alla madre Adriana Tomacelli. Questa sposatasi col celebre nobile napoletano, Alfonso Piscicelli, cede in seguito al figlio Gianfrancesco Piscicelli, i feudi di Lucito e Castelbottaccio. Recentemente alcuni autori hanno rintracciato e riportato alla luce sia stemmi gentilizi che lapidi commemorative dimenticate (con chiari riferimenti a Lucito e Castelbottaccio) della famiglia Piscicelli presso la loro personale cappella nella Basilica di Santa Restituta all'interno del Duomo di Napoli. Nel 1655 Lucito viene venduta sub-asta da Berardino Piscicelli a Francesco Capecelatro, duca di Nevano. La famiglia Capecelatro rest\u00f2 a Lucito fino all'eversione della feudalit\u00e0 (1806). Evento cruciale nella storia di Lucito \u00e8 l'annessione al demanio comunale nel 1811 del vicino territorio di Ferrara (ex feudo) appartenuto ai De Attellis di Sant'Angelo Limosano, che ampli\u00f2 notevolmente il territorio comunale, permettendo il soddisfacimento dei bisogni della crescente popolazione lucitese.\nMonumenti e luoghi d'interesse.\nChiesa di San Nicola di Bari.\nLe origini della chiesa madre dedicata a San Nicola di Bari sono incerte. Nelle Rationes Decimarum appare per\u00f2 la prima menzione di un clero, \"Clerici Liceti\" (1308-1310). \u00c8 possibile che con il terremoto del 1456 la chiesa abbia subto gravi danni. Dopo la ricostruzione di incerta durata, la chiesa fu ampliata nel XVI sec.. \nTra il 1601 e 1602 la confraternita del Rosario di Lucito, con la mediazione del secondo Alfonso Piscicelli, commission\u00f2 e acquist\u00f2 dal noto pittore napoletano Fabrizio Santafede, una \"Madonna del Rosario e Misteri\" che divenne parte integrante del patrimonio della Chiesa Madre di Lucito. Nella stessa \u00e8 presente anche un dipinto chiamato \"Sacra Famiglia\" (1680) di Benedetto Brunetti (pittore di Oratino CB).\nNel 1805 un nuovo grande terremoto scosse il Molise e la chiesa fu restaurata completamente nel 1897.\nPalazzo Capecelatro.\nIn origine era il castello medievale. La famiglia Capecelatro compr\u00f2 il castello nel 1655 trasformando la struttura in residenza baronale. Il palazzo a pianta rettangolare ha due piani inferiori e uno nobile, con annessi agli esterni gli stemmi antichi. Sono conservati i bastioni e i due portali di accesso.\nSant' Angelo in Altissimo (ruderi monastero).\nNella parte settentrionale dell'agro di Lucito, nei pressi del tratturo Celano-Foggia sono presenti i ruderi (localit\u00e0 Morgia S.Angelo) dell'ex chiesa/monastero dedicato a San Michele Arcangelo, uno dei primi in assoluto dedicati al santo nel Sannio. Eretta in epoca longobarda, la chiesetta fu subito donata (774 dC.) insieme ai terreni circostanti e ad alcune famiglie di servi, dal principe longobardo Arechi II al monastero di Santa Sofia di Benevento, che ne rest\u00f2 titolare fino alla soppressione del monastero beneventano all'inizio del XIX secolo. Nel corso della sua storia il feudo di S. Angelo in Altissimo fu oggetto di contese tra baroni locali, nonostante i terreni fossero periodicamente dati in affitto da Santa Sofia a signori di fiducia. Rimasto nelle pertinenze territoriali di Civitacampomarano per pi\u00f9 di 1000 anni, la piccola chiesetta arroccata inizi\u00f2 a gravitare intorno a Lucito con l'espansione verso nord del territorio lucitese agli inizi del XIX secolo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30701", "revid": "1916178", "url": "https://it.wikipedia.org/wiki?curid=30701", "title": "Villanova del Battista", "text": "Villanova del Battista \u00e8 un comune italiano di abitanti della provincia di Avellino in Campania.\nGeografia fisica.\nTerritorio.\nIl comune \u00e8 situato nella parte nord-orientale dell\u2019Irpinia, non lontano dal confine con la Puglia. Il territorio comunale ha un'estensione di 20,03 km\u00b2 e si estende tra il torrente Fiumarella (affluente dell'Ufita) e la linea spartiacque appenninica percorsa da un'antica via della transumanza: il regio tratturo Pescasseroli-Candela, un largo sentiero erboso originatosi per il passaggio di uomini e animali da pascolo. Il territorio \u00e8 in gran parte montano e pertanto il comune fa parte della comunit\u00e0 montana dell'Ufita. Boschi misti di conifere e latifoglie sorgono in varie localit\u00e0. Nel tenimento \u00e8 inoltre attestata l'esistenza di una sorgente solfureo-ferruginosa in localit\u00e0 Macchia di Faratro.\nIl centro urbano \u00e8 ubicato su tre colli: Paese Vecchio, Costa delle Rose e Spina Taverna. Ha un'altitudine di 742 , in posizione dominante sulla valle dell'Ufita, su un picco che domina la vallata dove scorre il torrente Fiumarella.\nClima.\nLa stazione meteorologica di Ariano Irpino, situata a breve distanza e ad analoga altitudine, costituisce il riferimento per Villanova del Battista. Il clima, di tipo temperato fresco, si caratterizza per le temperature mediamente miti e per le precipitazioni moderate con nevicate invernali e siccit\u00e0 estiva. Nel mese di gennaio la temperatura si attesta intorno ai 3 \u00b0C e nel mese di agosto intorno ai 21 \u00b0C. \nStoria.\nL'origine del centro urbano \u00e8 incerta. \nLa presenza di diverse grotte naturali nel territorio circostante fanno presumere la presenza di popolazioni nomadi dedite alla raccolta ed alla caccia nel periodo preistorico. \nSi ipotizza che il nucleo pi\u00f9 antico del centro urbano, comunemente chiamato Paese Vecchio, sia stato costruito nel medioevo con lo scopo di difendere la popolazione dalle numerose e continue scorrerie barbariche che avvenivano a valle lungo le antiche strade romane. \nSecondo un documento del XIII secolo la prima denominazione attestabile del comune \u00e8 \"Pulcarino\" (deformazione di \"bulgarinus\", a sua volta derivante da \"Bulgari\", termine indicante le popolazioni slave meridionali), con possibile riferimento ai proto-bulgari guidati dal condottiero avaro Alzeco nel VI secolo.\nAppartenuta nel Quattrocento alla Baronia di Vico, pass\u00f2 quindi al Ducato di Ariano. Abitata originariamente da Schiavoni, ancora nel 1591 manteneva la denominazione di \"Polcarino de' Schiavoni\". \u00c8 inoltre certo che ancora nel Cinquecento gran parte della popolazione parlasse unicamente la lingua slava, tanto che nel 1584 venne presentata un'istanza formale alla diocesi di Ariano al fine di ottenere l'assegnazione di un arciprete madrelingua slavo.\nIl nome \"Villanova\" (\"citt\u00e0 nuova\"), a cui verr\u00e0 aggiunto \"del Battista\" in onore del santo patrono del paese, San Giovanni Battista, comparve solo nel Seicento. \nIl comune \u00e8 stato pi\u00f9 volte devastato dai terremoti nel corso della sua storia ( 1694, 1732, 1930, 1962, 1980) e durante la seconda guerra mondiale, il 10 settembre del 1943, ha subito un bombardamento aereo con conseguente devastazione e perdita di vite umane.\nMonumenti e luoghi d'interesse.\nLa chiesa di Santa Maria Assunta \u00e8 stata ricostruita dopo i terremoti del 1930 e del 1980. Oggi custodisce alcuni dipinti del Seicento (attribuiti alla scuola pittorica di Luca Giordano) rappresentanti due scene della Via Crucis: la Caduta e la Deposizione dalla Croce. Con molta probabilit\u00e0 facevano parte di una collezione completa, ma di questo elemento non si hanno certezze, cos\u00ec come \u00e8 ignoto l'anno in cui furono donate alla parrocchia. \nAll'interno \u00e8 possibile ammirare un bassorilievo raffigurante i quattro Evangelisti, opera donata dagli amici di Miramont-de-Guyenne, ed un quadro raffigurante il battesimo ricevuto da Ges\u00f9 da parte di Giovanni Battista ad opera di un pittore locale \nFra le architetture civili sono notevoli l'antico ex-municipio , i palazzi Ciccone e Iorizzo, la torretta dell'ECA.\nSociet\u00e0.\nTradizioni e folclore.\nTra gli eventi caratteristici va annoverata la tradizione del \"tiro del Giglio\", che si svolge annualmente il 27 agosto e che consiste nel trascinamento mediante funi, lungo le strade del paese, di un caratteristico obelisco eretto in onore del santo patrono San Giovanni Battista. Alto 27 metri, l'obelisco \u00e8 decorato con paglia intrecciata e grano. La tradizione riporta che prima del 1930 venivano realizzati due obelischi: uno con \"gr\u00e0lito\" (avena selvatica) alto 25 metri circa e a 9 livelli e un altro pi\u00f9 piccolo realizzato con il grano. La tradizione venne interrotta nel 1930 a causa del terremoto del 23 luglio. Successivamente venne ripresa nel 1986 per iniziativa dei villanovesi e per volont\u00e0 dell'amministrazione comunale.\nEconomia.\nIl comparto agro-alimentare costituisce il settore trainante dell'economia locale. In particolare il territorio si caratterizza per la produzione dell'olio DOP extravergine \"Irpinia - Colline dell'Ufita\".\nInfrastrutture e trasporti.\nDiverse strade provinciali consentono i collegamenti con i comuni limitrofi di Ariano Irpino, Flumeri e Zungoli, con il casello di Grottaminarda sull'autostrada A16 e con la stazione di Ariano Irpino sulla ferrovia Roma-Bari.\nAmministrazione.\nAltre informazioni amministrative.\nIl comune fa parte della Comunit\u00e0 montana dell'Ufita."}
{"id": "30704", "revid": "1543377", "url": "https://it.wikipedia.org/wiki?curid=30704", "title": "Zungoli", "text": "Zungoli \u00e8 un comune italiano di abitanti della provincia di Avellino in Campania.\nCaratteristico \u00e8 il suo centro storico medievale dominato dal Castello normanno ed immerso in un vasto scenario naturale e rurale.\nGeografia fisica.\nZungoli si trova a 657 e si estende su una superficie di 19,13\u00a0km\u00b2. Posto nell'alta valle dell'Ufita, a destra del torrente Vallone, \u00e8 adagiato su di un piccolo colle di struttura tufacea e fronteggia Monte Molara. Si tratta di un tipico borgo irpino, il cui centro storico \u00e8 attraversato da viuzze acciottolate, che spesso si arrampicano lungo il costone della collina in forma di scalinate di pietra.\nIl territorio comunale \u00e8 attraversato dal tratturo Pescasseroli-Candela, antica via della transumanza che in questo tratto corre lungo la linea spartiacque appenninica.\nOrigini del nome.\nIl toponimo, sebbene nella versione Zuncoli, appare per la prima volta nel 1164, in occasione della consacrazione della chiesa di San Cataldo. Incerta \u00e8 l'origine del nome: lo si attribuisce a un normanno, Leander Juncolo o Curalo, che sfrutt\u00f2 la posizione strategica per costruire un castello detto \u201cCastrum Caroli\u201d. Altre varianti associano il toponimo al greco \"Tsungos\", cognome che era attecchito anche in Lucania.\nStoria.\nOltre a reperti risalenti all'et\u00e0 eneolitica, sono stati dissotterrati nel territorio manufatti di origine romana, fra i quali monete e cippi funerari e militari. Nella zona dell'odierna Zungoli, infatti, la via Herculea, ristrutturata da Marco Aurelio, metteva in comunicazione la via Traiana e la via Appia. Infatti a Zungoli era molto venerato san Cesario di Terracina, il santo tutelare degli imperatori romani; un culto che nacque e si svilupp\u00f2 sulla via Appia. San Cesario era invocato contro le inondazione del torrente Vallone, nel ricordo della modalit\u00e0 di esecuzione del suo martirio (fu chiuso in un sacco e gettato nel mare).\nZungoli viene citato nel Duecento in relazione alla costruzione della fortezza. Il feudo, possesso degli Angioini, venne ceduto da Carlo I d'Angi\u00f2 a Enrico di Valmontone. Poi il possedimento pass\u00f2 nelle mani dei de Gianvilla che lo conservarono fino al 1331. In quella data Filippo Siginulfo ne venne in possesso a seguito della morte della moglie Erarda de Gianvilla, e successivamente il feudo divenne propriet\u00e0 di Raimondo del Balzo e poi dei suoi successori. Dal Cinquecento in avanti, dopo la parentesi di Consalvo da Cordova, la tenuta fu patrimonio di Francesco Loffredo e degli eredi fino all'abolizione della feudalit\u00e0 nel 1806.\nSalvatore Susanna, primo cittadino di Zungoli ai tempi delle rivolte del 1820-21, dopo essere stato rimosso dall'incarico di capitano delle milizie venne esiliato nello Stato Pontificio perch\u00e9 sospettato di un ruolo attivo nei moti, e solo nel 1830 reintegrato nelle cariche da Ferdinando II, neosovrano del Regno delle Due Sicilie.\nMonumenti e luoghi d'interesse.\nCastello.\nRisalgono presumibilmente all'XI secolo le origini della fortezza, edificata con il proposito di difendere l'area dalle incursioni bizantine. In origine, il castello era fornito di quattro torri cilindriche poste agli angoli, ma ne rimangono solo tre perch\u00e9 una venne distrutta da un forte terremoto nel 1456. La facciata dell'edificio \u00e8 possente, lunga 30 metri e alta 14; nel tempo la costruzione \u00e8 andata soggetta a mutamenti con lo scopo di trasformarla in abitazione civile, e oggi \u00e8 abitata dai marchesi Susanna di Sant'Eligio.\nConvento di San Francesco.\nIl Convento di San Francesco dei Frati minori riformati sorge sul luogo in cui in origine si trovava la Chiesa di San Cataldo. La costruzione venne irreparabilmente devastata dal sisma del 1456 e perci\u00f2 si avvi\u00f2 all'abbandono, pur essendo richiamata in atti ufficiali fino al 1794. A met\u00e0 del Cinquecento, attorno alla chiesetta venne costruito il Convento, ricostruito dopo il terremoto del 1703. Un altro sisma colp\u00ec il complesso nel 1930, e questo diede l'opportunit\u00e0 di ricostruire e ingrandire il convento, che oggi si articola su due livelli: il piano inferiore, dove sono collocati i laboratori in cui si lavora la lana, il refettorio, la cucina e le cantine; e quello superiore che ospita le celle dei frati. Della precedente costruzione si conservano diverse parti: l'ingresso con un affresco che rappresenta la Vergine del Monte Carmelo e gli affreschi del Cinquecento e Seicento nei locali di nord ovest. Appartengono all'edificio semidistrutto anche il coro ligneo, un riquadro in cui \u00e8 dipinta la Madonna e una statua lignea della Vergine di epoca barocca, assieme a un dipinto su tela di scuola barocca napoletana che raffigura San Francesco.\nCentro storico.\nChiese e palazzi nobiliari sono disseminati nel centro della cittadina. La Chiesa madre di Santa Maria Assunta, ricostruita dopo il sisma del 1930, conserva dipinti, statue lignee e una fonte battesimale interessante; la Chiesa di San Nicola custodisce un organo e cinque quadri ospitati dal 1962, anno di un altro sommovimento tellurico; la Chiesa di Santa Maria di Costantinopoli, abbandonata dai Padri Servi di Maria a seguito della peste del 1656, fu recuperata in seguito e ora conserva una statua della Madonna di Costantinopoli. Si distinguono i palazzi Annicchiarico Petruzzelli, Jannuzzi e Caputi. Nei paraggi si trovano le due cappelle di San Francesco di Paola e di Sant'Antonio da Padova, e due torri, la Torre li Pizzi risalente al periodo normanno e la Torre delle Ci\u00e0vole, che ricorre in cupi racconti popolari.\nCultura.\nIl comune fa parte dell\"'Associazione Europea delle Vie Francigene\" nonch\u00e9 del circuito dei Borghi pi\u00f9 belli d'Italia, fregiandosi inoltre della bandiera arancione del Touring Club Italiano.\nEconomia.\nLe pi\u00f9 importanti attivit\u00e0 economiche locali sono legate all'agricoltura e all'artigianato, in particolare nei settori della lavorazione del legno e dei latticini.\nUn certo rilievo conserva anche l'olivicoltura, poich\u00e9 il territorio comunale \u00e8 compreso nell'area di produzione dell'olio extravergine DOP Irpinia - Colline dell'Ufita, derivante dalla pregiata cultivar \"Ravece\".\nInfrastrutture e trasporti.\nStrade.\nLa principale via d'accesso al borgo \u00e8 la strada provinciale 63 che si dirama dalla SP 11 (tra Ariano Irpino e Villanova del Battista) fino al centro abitato di Zungoli, per un'estesa di .\nMobilit\u00e0.\nNei giorni lavorativi le autolinee AIR effettuano collegamenti giornalieri con Ariano Irpino, distante circa .\nAmministrazione.\nAltre informazioni amministrative.\nIl comune fa parte della Comunit\u00e0 montana dell'Ufita."}
{"id": "30706", "revid": "767487", "url": "https://it.wikipedia.org/wiki?curid=30706", "title": "Macchia Valfortore", "text": "Macchia Valfortore \u00e8 un comune italiano di abitanti in provincia di Campobasso, in Molise. Fa parte della comunit\u00e0 montana del Fortore Molisano.\nL'agro di Macchia Valfortore \u00e8 situato sulle rive del lago di Occhito, uno dei bacini artificiali pi\u00f9 grandi d'Europa, situato lungo il confine geografico tra il Molise e la Puglia.\nStoria.\nSorse come borgo medievale sul fiume Fortore, circa nell'XI secolo.\nIl conte feudatario Gualtiero Gentili costru\u00ec il castello e la chiesa parrocchiale.\nDopo il 1150 il castello pass\u00f2 nelle mani dei Gambacorta (XVII secolo).\nMonumenti e luoghi d'interesse.\nPalazzo baronale Gambacorta.\nCostruito intorno al 1150, il castello pass\u00f2 nella propriet\u00e0 di Gambacorta dal 1618 al 1701.\nOggi \u00e8 museo e municipio. Ha tre livelli nella pianta rettangolare, con ingresso principale ad arco a tutto sesto. Sulla facciata \u00e8 presente una torre circolare che \u00e8 adibita a residenza privata.\nCappella di Santa Maria Assunta.\nSi trova presso un colle vicino al centro, in contrada Sant'Elia. La chiesa fu costruita nel XVIII secolo. Durante la seconda guerra mondiale una famiglia tedesca si rifugi\u00f2 nella chiesa, tuttavia compiendo razzie e in poco tempo avvenne un prodigio: tutta la famiglia mor\u00ec di cancro alla gola.\nIn una seconda circostanza nel primo Novecento un pastore cav\u00f2 gli occhi alla statua della Madonna per venderli, ma mentre era su un albero, cadde sopra un traliccio della corrente e fu decapitato.\nLa chiesa sulla parete posteriore dell'abside ha un dipinto con la Vergine che schiaccia il serpente, mentre la statua \u00e8 conservata in una nicchia dopo il portale.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30707", "revid": "123199169", "url": "https://it.wikipedia.org/wiki?curid=30707", "title": "Valore a rischio", "text": "Il valore a rischio (conosciuto anche come \"value at risk\" o \"VaR\") \u00e8 una misura di rischio applicata agli investimenti finanziari. Tale misura indica la perdita potenziale di una posizione di investimento in un certo orizzonte temporale, solitamente 1 giorno, con un certo livello di confidenza, solitamente pari al 95% o 99%. \u00c8 una tecnica comunemente usata da banche d'investimento per misurare il rischio di mercato delle attivit\u00e0 che detengono in portafoglio, ma \u00e8 anche un concetto pi\u00f9 vasto che ha molteplici applicazioni.\nCome funziona.\nIl VaR ha tre parametri:\nIl VaR con i parametri: \"holding period\" di \"x\" giorni; intervallo di confidenza al \"y\"%, definisce la probabilit\u00e0 che le perdite di un dato portafoglio non siano maggiori di una certa soglia (il VaR).\nL'uso del VaR come misura di rischio presuppone l'ipotesi di normalit\u00e0 dei rendimenti, secondo la quale le perdite e i ricavi dell'investimento si distribuiscono secondo una normale con media pari al rendimento medio e varianza pari alla volatilit\u00e0 dell'investimento. Per il calcolo della varianza di portafoglio \u00e8 necessario conoscere le correlazioni reciproche fra i titoli facenti parte del portafoglio, facendo ricorso alla matrice di varianze e covarianze.\n\u00c8 importante notare che il VaR non pu\u00f2 anticipare cambiamenti nella composizione del portafoglio durante la giornata. Invece, riflette il rischio del portafoglio, data l'attuale composizione del portafoglio.\nUn esempio.\nPrendiamo un generico portafoglio il cui valore di mercato attuale \u00e8 noto (mentre non \u00e8 noto il suo valore di mercato alla fine della giornata). Affermare che il VaR di questo portafoglio, calcolato a 1 giorno e ad un livello di confidenza del 95%, \u00e8 di \u20ac1 milione significa che con una probabilit\u00e0 del 95% la perdita massima attesa a fine giornata non sar\u00e0 superiore a 1 milione. Nulla ci dice su cosa succeder\u00e0 nel restante 5% dei casi. Tutto questo ammesso che le condizioni di mercato siano le solite in quella giornata.\nAvvertenze.\nUno dei problemi legati al VaR \u00e8 che tale misura di rischio non \u00e8 subadditiva: ci\u00f2 equivale a dire che, dati due portafogli X e Y potrebbe valere che VaR (X + Y) &gt; VaR(X) + VaR(Y). Questo risultato significa che la diversificazione (ottenuta con i due portafogli) non riduce necessariamente il rischio.\nQuando al contrario una misura di rischio V possiede la propriet\u00e0 della subadditivit\u00e0 allora, dati due portafogli X e Y, varr\u00e0:\nformula_1\nLa teoria delle misure di rischio coerenti si riferisce alle propriet\u00e0 che una misura di rischio dovrebbe possedere per permettere una valutazione corretta del rischio. Artzner, et al. illustrano tale concetto in un loro famoso articolo.\nUn esempio di misura di rischio coerente \u00e8 il cosiddetto Conditional Value-at-Risk, indicato anche come CVaR.\nCome si calcola.\nA scanso di equivoci, rendimento significa cambiamento percentuale di valore.\nCi sono diversi modelli per stimare il VaR. Ogni modello ha alcune ipotesi, ma la pi\u00f9 comune \u00e8 che la serie storica sia il miglior stimatore per variazioni future. I modelli pi\u00f9 usati sono:\nIl metodo della varianza-covarianza \u00e8 stato reso famoso dalla J.P. Morgan (oggi J.P. Morgan Chase) all'inizio degli anni 90. Nella seguente analisi semplificata, l'unico fattore di rischio per il portafoglio sar\u00e0 il valore delle attivit\u00e0 stesse. Le seguenti due ipotesi permettono di trasformare il problema della stima del VaR in un problema algebrico lineare:\nDa queste due ipotesi deriva che il rendimento del portafoglio \u00e8 normalmente distribuito, perch\u00e9 una combinazione lineare di variabili normalmente distribuite \u00e8 sempre normalmente distribuita.\nApproccio parametrico.\nL'approccio parametrico (detto anche \"Variance - Covariance Method\") \u00e8 di fatto il metodo pi\u00f9 veloce e semplice per calcolare il VaR. Ci\u00f2 \u00e8 dovuto al fatto che si assume che:\nLa semplicit\u00e0 dell'approccio parametrico \u00e8 evidente; una volta stimata, dalle serie storiche dei fattori di rischio, la matrice di correlazione tra i rendimenti degli stessi, \u00e8 semplice (date le propriet\u00e0 della distribuzione normale), ottenere il percentile desiderato della distribuzione dei movimenti dei valori attesi del portafoglio.\nA fronte della indubbia semplicit\u00e0, l'approccio parametrico presenta numerosi problemi:\nApproccio in simulazione storica.\nL'approccio in simulazione storica assume che la distribuzione futura dei rendimenti dei fattori di rischio sia uguale alla distribuzione storica degli stessi; il periodo di tempo in cui vengono collezionati i dati storici \u00e8 detto \"lookback period\". Di norma, il \"lookback period\" \u00e8 di uno o due anni; periodi di tempo inferiori all'anno non consentono una stima statisticamente consistente.\nSi faccia l'esempio di un portafoglio con due soli fattori di rischio. Si prendano le serie storiche dei rendimenti dei due fattori di rischio con una numerosit\u00e0 di 500 elementi (corrispondenti ad un \"lookback period\" di circa 2 anni). Il valore di ognuno dei due prodotti presenti in portafoglio viene ricalcolato per ognuno dei 500 rendimenti storici; sommando i due vettori di valori cos\u00ec ottenuti, si ottiene un vettore di 500 elementi, che rappresenta la distribuzione empirica del valore atteso del portafoglio, sotto l'ipotesi che i rendimenti futuri abbiano la stessa distribuzione dei rendimenti passati. Data la distribuzione empirica, \u00e8 semplice estrarne il percentile desiderato (per esempio, su un vettore di 501 elementi, il 99\u00b0 percentile \u00e8 dato dal sesto peggior risultato); la differenza tra il valore odierno del portafoglio ed il valore atteso estratto \u00e8 il VaR ad un determinato livello di confidenza.\nL'approccio in simulazione storica \u00e8 considerato, dagli analisti finanziari, il metodo migliore, per due ragioni principali:\nD'altra parte, possono insorgere problemi in caso di cambiamenti strutturali nella distribuzione dei rendimenti; inoltre, la simulazione storica necessita di una notevole capacit\u00e0 di calcolo (si consideri il caso di un portafoglio contenente migliaia di strumenti finanziari).\nApproccio Monte Carlo.\nL'approccio Monte Carlo \u00e8 una tecnica di simulazione. Fatte alcune assunzioni sulla distribuzione dei rendimenti e la correlazione fra gli stessi, e stimati i parametri di tale distribuzione, il metodo Monte Carlo utilizza questi dati per calcolare una serie di possibili insiemi di valori futuri dei rendimenti dei titoli in portafoglio. Per ogni insieme di valori, il portafoglio \u00e8 rivalutato. Come in simulazione storica, dal vettore dei rendimenti attesi del portafoglio viene estratto il percentile desiderato."}
{"id": "30708", "revid": "228587", "url": "https://it.wikipedia.org/wiki?curid=30708", "title": "Mafalda (Italia)", "text": "Mafalda (\"R'pald\u00eb\" in dialetto mafaldese) \u00e8 un comune italiano di abitanti della provincia di Campobasso, in Molise. Si trova a cavallo dei Monti Frentani, presso il fiume Trigno.\nOrigini del nome.\nMolti sono stati i nomi che hanno identificato l\u2019odierna Mafalda nel corso dei secoli; le cause di tale alternanza sono individuabili nel susseguirsi di diversi dominatori, della cultura cui essi appartenevano e soprattutto nelle caratteristiche strettamente fisiche del territorio.\nIn epoca Angioina (1266-1442) la citt\u00e0 era conosciuta come \"Trespaldum\", denominazione che qualcuno sostiene sia derivante dalla lingua Osca e in seguito latinizzata, e che descriveva la conformazione del territorio (tre pianori).\nUlteriori evoluzioni videro il passaggio dalla denominazione di Ripa Alba, probabilmente dovuta alla colorazione chiara delle rocce di gesso, calcare ed arenaria visibili sui versanti del colle che ospitava l\u2019antico insediamento cittadino, a quella di Ripalda, ancora oggi usata nel dialetto locale, con la variante Ripalda di Canzano nel periodo di appartenenza del feudo, nel corso del Settecento, ai Coppola, duchi appunto di Canzano.\nNel brevissimo periodo che va dal 1894 al 1903, per effetto di un Regio Decreto del sovrano Umberto I che faceva seguito a una deliberazione del Consiglio comunale dell\u2019aprile 1894, la denominazione venne sostituita con quella di Ripalta sul Trigno.\nIl nome attuale di Mafalda, acquisito con ulteriore decreto del 7 ottobre 1903, fu un omaggio alla famiglia reale: circa un anno prima, infatti, veniva alla luce la secondogenita del Re Vittorio Emanuele III, la Principessa Mafalda di Savoia. Il Consiglio comunale di Ripalta sul Trigno riunito in seduta straordinaria e presieduto dal sindaco \"pro tempore\" sig. Carile Cav. Felice, approv\u00f2 all\u2019unanimit\u00e0 il cambiamento del nome del paese per omaggiare la neonata erede di casa Savoia.\nStoria.\nSecondo illustri storici, i primi ad abitare queste terre furono i Pelasgi, aborigeni di origini oscure; in seguito si susseguirono, nel corso dei secoli, le alterne vicende di popoli che lasciarono di s\u00e9 memorie interessanti, quali gli Osci e i Sanniti. Proprio dei Sanniti, ultimi ad occupare queste contrade, si hanno notizie precise grazie agli scritti dello storico e geografo greco Strabone. Degli Osci, invece, conserviamo tutt\u2019oggi, nel nostro dialetto, un\u2019importante eredit\u00e0 linguistica.\nIl primo insediamento di un gruppo consistente di persone si fa risalire al periodo compreso tra l\u2019XI e il XII secolo in corrispondenza del sito di Ripalda Vecchia (a pochi chilometri dall\u2019attuale insediamento urbano); la prima menzione del centro sul \"catalogum baronum\" \u00e8 del XII secolo, con la propriet\u00e0 di Roberto De Rocca per conto di Ugone di Attone. Il centro antico di Ripalda fu propriet\u00e0 del ducato di Spoleto e poi della contea di Termoli, finch\u00e9 non fu istituito il Contado di Molise. Nel XIV secolo il centro fu restaurato con mura aragonesi, perch\u00e9 inabitato e a rischio crollo. Leggenda vuole che la distruzione e il conseguente abbandono dell\u2019antico centro di \"Ripalda Vecchia\" intorno alla met\u00e0 del XV secolo, siano avvenuti a causa di un\u2019invasione di formiche ma le ricostruzioni storiche inducono a reinterpretare questa inquietante eventualit\u00e0 a favore di una pi\u00f9 realistica ipotesi: nel dicembre del 1456 si verific\u00f2, infatti, un violentissimo terremoto nel centro-sud Italia che distrusse centinaia di paesi e provoc\u00f2 circa 40.000 morti. Il drammatico evento and\u00f2 ad aggiungersi alle frequenti scorribande dei Saraceni che infestavano la costa e alla malaria portata dall'isalubrit\u00e0 dell'aria nei pressi delle coltivazioni di riso. Da queste vicende consegue lo spostamento dell\u2019insediamento nella posizione che tutt\u2019oggi occupa.\nIn et\u00e0 angioina il borgo fu feudo della famiglia D\u2019Alitto di origine normanna. Non essendovi un documento che possa attestare l\u2019epoca in cui questa famiglia fu titolare del luogo, si pu\u00f2 solo supporre che essa ne fosse signora dalla seconda met\u00e0 del secolo XIII alla prima met\u00e0 del secolo successivo, ovvero nell\u2019epoca di Carlo II e di Roberto D\u2019Angi\u00f2. Nel 1457 Alfonso I d\u2019Aragona concesse il feudo in decadenza e abbandono ad Andrea D\u2019Evoli, signore feudale che seppe far rifiorire il paese anche chiamando gli slavi che fuggivano dalle invasioni turche a coltivarne i terreni inutilizzati; si ebbe, in questa fase, una notevole crescita demografica dovuto al notevole afflusso di \u201cSchiavoni\u201d, testimonianza del fatto che anche Mafalda come San Felice, Montemitro, Acquaviva Collecroce, ha origini slave, nonostante abbia repentinamente perso il contatto con tali origini a differenza degli altri paesi elencati.\nIl feudo di Ripalda, appartenuto come gi\u00e0 detto a svariate famiglie di feudatari, venne acquistato da Alfonso Piscicelli nel 1637 dalla famiglia Caracciolo del ramo dei Celenza per poi essere nuovamente ceduto nel 1640 al principe di Santo Bono, Alfonso Caracciolo e passato in ultimo ai Coppola, duchi di Canzano verso la fine del Seicento; con l'eversione della feudalit\u00e0 il palazzo baronale, luogo di esercizio della giurisdizione che competeva al Signore di Ripalda, diventa propriet\u00e0 dei signori Carile e infine degli eredi Juliani.\nLuoghi d'interesse.\nI resti della Domus rustica.\nNonostante i primi rilievi di nuclei abitativi consistenti risalgano all'XI secolo, si suppone che il territorio di Mafalda abbia ospitato insediamenti minori gi\u00e0 pressappoco tra il I e il II secolo. In particolare, i reperti rinvenuti in contrada Colle Trasole lasciano pensare che vi fosse edificata una villa i cui resti non sono ancora stati oggetto di adeguati studi per stabilirne il periodo storico di appartenenza.\nSembra, per\u00f2, plausibile la scelta della zona di insediamento della villa colonica: il pianoro su cui sorgeva domina la vallata del Trigno e i terreni circostanti, di facile coltivazione perch\u00e9 pianeggianti, erano riforniti d'acqua tramite un sistema di condotte che sfruttava sorgenti situate pi\u00f9 a monte; tracce inequivocabili di questo acquedotto sono state rinvenute: la condotta partiva dalla fonte di S. Valentino e arrivava alla Domus percorrendo un sistema di tubi in piombo protetti da coppi che ancora oggi affiorano lungo il percorso; determinante era anche la vicinanza al fiume Trigno, confine naturale tra il territorio dei sanniti e quello dei frentani, oltre che (allora molto pi\u00f9 di oggi) fonte di risorse per la sua pescosit\u00e0. Nel sito si riconoscono, inoltre, delle mura perimetrali e una stanza termale.\nNel secondo dopoguerra, nelle contrade circostanti, sono state rinvenute anche numerose tombe di epoca romana, alcune contenenti ampolle, lucerne e utensili da cucina, nonch\u00e9 segni di antiche battaglie. In un articolo di cronaca del maggio 1959 veniva descritto il ritrovamento di tali manufatti durante la realizzazione della strada Ripaltina ma, purtroppo, ne emergeva anche la scelleratezza di alcuni contadini che ha portato alla distruzione e alla perdita di molti reperti:\n\"Molti anni or sono durante i lavori di costruzione di una strada cantiere, venne alla luce il segno inequivocabile di lavori antichi e massicci, ai quali l'incomprensione imperante nelle nostre popolazioni per tutto ci\u00f2 che non \u00e8 attuale e vivo, riservava la pi\u00f9 incosciente e brutale immediata dimenticanza; ed invece l'opera, gelosamente custodita dalla terra e scoperta in un solo tratto casualmente, venne sconvolta e i resti riaffidati alle viscere di questa terra che si \u00e8 incaricata di conservare ancora celato quel segreto pur tanto importante . Cos'era? Un acquedotto? Una strada antica? Non lo si sa. Qualche corazza, alcune armi trovate per caso si sono dissolte, qualche scultura in pietra serve a qualche contadino a porvi sopra la botte.\"\nRipalda Vecchia.\nI resti del primo insediamento cittadino risalenti ai secoli XI - XII, occupano la sommit\u00e0 di una collina a circa 400 m s.l.m. e distante pressappoco due chilometri dall'attuale centro di Mafalda.\nSono ben visibili tutt'oggi gli imponenti resti di una rocca con un'alta torre a pianta quadrata di cui restano la base e frammenti del corpo centrale; a sud-ovest, pi\u00f9 a valle, si trova l'abitato medievale e le mura che cingevano le pendici meridionali. Nonostante alcuni reperti facciano suppore che il sito sia stato frequentato sin dalla Protostoria, il parere degli archeologi \u00e8 che le emergenze murarie siano databili al basso medioevo.\nTutto fa supporre che quella costruita a Ripa Alba fu inizialmente una rocca di avvistamento voluta da Federico II di Svevia: sappiamo che fu egli l'ideatore e il realizzatore di quella rete di torri, rocche e castelli ancora oggi presenti lungo la costa adriatica e possiamo verosimilmente affermare che anche la rocca di Ripalda Vecchia sia assimilabile a tale rete di difesa e controllo dato che dal torrione la vista spaziava da Termoli, le isole Tremiti, il Gargano, il Tavoliere, a Punta Penna, la Maiella, il Gran Sasso.\nDopo gli Svevi, furono signori di queste terre gli Angioini: la borgata con la rocca divenne quindi feudo della nobile famiglia D'Alitto; testimonianza di ci\u00f2 il ritrovamento di un frammento di coccio recante il giglio Angioino.\nAnche nei pressi di questo sito \u00e8 stato possibile reperire materiale ceramico, scorie di ferro e reperti faunistici oggetto di studio e databili tra l'XI e il XIV secolo. Forti supposizioni si hanno della presenza, all'altezza della rocca, di un pi\u00f9 antico edificio di culto di cui \u00e8 testimonianza il ritrovamento di un capitello smussato e adibito ad acquasantiera. Di particolare interesse \u00e8, inoltre, il ritrovamento sul sito di un accumulo di ossa che fanno pensare ai resti di una donna.\nIl Palazzo baronale.\nIn pieno centro storico gode ancora di una certa appariscenza il Palazzo baronale, luogo di esercizio della giurisdizione di prima e di seconda istanza, sia civile che penale, del barone (o pi\u00f9 in generale del signore) di Ripalda: da questo luogo di \"amministrazione\", il suo potere si estendeva alla mastrodattia, alle gabelle, al mulino, alla lavorazione dei terreni, ai pascoli, alle vigne.\nNonostante il feudo di Ripalda e il Palazzo siano passati di volta in volta nel corso dei secoli nelle mani di diversi signori feudatari (D'Alitto, D'Evoli, Piscicelli, Caracciolo, Coppola), si rileva l'esistenza di un unico documento, un apprezzo di circa 28.000 ducati presumibilmente compilato nella prima met\u00e0 del Seicento al momento della vendita del feudo da parte della famiglia Caracciolo al Piscicelli, che elenca gli ambienti che componevano il palazzo e fornisce un quadro della vita al suo interno: \"[...] \"un cortile interno, coverto e discoverto, le finestre tutte con inferriata, stalla per dodici cavalli ed altri animali, numerosi fondaci, cantine, gallinaro, dispense; vi \u00e8 un salone, camere da letto, camino, comodit\u00e0, una loggia posta su colonne di marmo, ponte rialzato, neviera. Il palazzo \u00e8 privo di acqua, da attingere perci\u00f2 alle fontane.\"\"\nNell'immaginario popolare, alimentato dalla perdita dei disegni originali, si sono fatte strada negli anni alcune fantasiose congetture sulla struttura architettonica del Palazzo: la presenza sul lato nord di un profondo pozzo con canale di scolo sul fondo ha fatto ipotizzare l'esistenza di una via di fuga, un passaggio segreto; si racconta inoltre che al centro di una stanza all'interno del Palazzo vi fosse un trabocchetto, una botola con alla base delle lance.\nI resti del monastero dei Paolotti.\nDell'esistenza del monastero dei Paolotti non vi erano notizie certe ma solo voci che si tramandavano di generazione in generazione fino a quando, durante i lavori effettuati nell'area dell'attuale villa comunale nel 2009, non sono riaffiorati alcuni resti della struttura muraria, testimoniando cos\u00ec la veridicit\u00e0 delle voci al riguardo.\nAssegnato in un primo momento ai Celestini o ai Benedettini, oggi si pu\u00f2 dire con certezza che appartenesse ai Paolotti, ordine dei Minimi di San Francesco di Paola, santo calabrese. Il monastero fu eretto dai feudatari di Ripalda Cesare e Porzia Caracciolo tra l'inizio e la met\u00e0 del XVII secolo e quasi certamente ha rappresentato una delle prime strutture abitative di Mafalda.\nCon provvedimento pontificio di Innocenzo X,vennero soppressi nel Regno di Napoli molti conventi e, verosimilmente, tra questi anche quello di Ripalda che, dismesso e abbandonato, and\u00f2 decadendo fino alla sua totale scomparsa alla fine dell'Ottocento.\nChiesa di Sant'Andrea Apostolo.\nLa chiesa era del XIII secolo, quando il terremoto del 1456 la distrusse. Restaurata in forme rinascimentali, fu costruita nuovamente in forme neoclassiche dopo il terremoto del 1805. La chiesa \u00e8 a navata unica, con sculture barocche di Crecchiano Tonino di Santeusanio. Le porte sono di Lauterio di Montenero. L'altare \u00e8 decorato da quattro tavole: Cena in Emmaus, Pellicano, Ruth, Giovani di Escol.\nLa facciata \u00e8 in bugnato con un grosso finestrone a bifora. Il campanile \u00e8 a torre.\nManifestazioni.\nLe tradizioni di Mafalda sono legate in gran parte alle ricorrenze religiose. Ogni ricorrenza era (ed \u00e8) una buona occasione per festeggiare con canti popolari, balli, cibi e bevande.\nNel periodo invernale si parte dal Capodanno, passando per la Pasquetta (5 gennaio), Sant\u2019Antonio Abate (17 gennaio) e San Sebastiano (20 gennaio), appuntamenti dal sapore antico che hanno lasciato una vasta eredit\u00e0 di canti popolari e religiosi che ancora oggi i giovani del paese sanno conservare.\nSempre in inverno, grande partecipazione ed interesse suscita la rappresentazione del Carnevale, da sempre attesa con entusiasmo dalla cittadinanza, grazie all\u2019intrattenimento de \u201cLa Maschera in Piazza\u201d, un gruppo di giovani che, sulle orme delle antiche tradizioni paesane, danno vita a delle \u201cscenette\u201d grottesche e comiche interpretate in dialetto mafaldese e accompagnate da musiche popolari.\nAltri appuntamenti da ricordare sono le cosiddette Feste di Maggio in onore di San Nicola, della Madonna e di Santa Lucia con le caratteristiche processioni per le vie del paese.\nMolto atteso \u00e8 il giorno di Sant\u2019Antonio di Padova (13 giugno), nel quale vengono allestiti carri addobbati con fiori, tessuti ricamati, coperte realizzate all\u2019uncinetto. I carri sostano in ogni casa in cui risiede una persona di nome Antonio per intonare canzoni popolari dedicate al Santo di Padova; il tutto viene accompagnato da piccoli rinfreschi itineranti con dolci fatti in casa, salumi locali e vino offerti dal vicinato o dal padrone di casa. Per l'occasione le panetterie locali sfornano il tipico pane benedetto di Sant'Antonio.\nIn occasione della stagione estiva il Comune organizza un cartellone di eventi che, per la maggior parte, hanno luogo presso il parco Colle Renazzo che durante le sere d'estate diventa consueto luogo di ritrovo e di divertimento per i mafaldesi e per i tanti turisti che ripopolano il paese nella bella stagione. Immancabili sono la festa dell\u2019Anziano (8 agosto) ed il Ferragosto Mafaldese \u2013 Festa dell\u2019emigrante (15 agosto).\nIl Patrono di Mafalda \u00e8 San Valentino ed \u00e8 festeggiato il 17 settembre. In occasione della festa Patronale si organizza una passeggiata enogastronomica intitolata \u201cPe Le Ruv d\u2019 R'pald\u201d attraverso il centro storico del Paese. Lungo la passeggiata si incontrano vari punti di ristoro, ognuno dei quali offre un pasto tipico e tradizionale accompagnato da vino locale.\nDa ricordare, infine, la festa di Sant\u2019Andrea, il 30 novembre. Per celebrare questa data viene organizzata una Fiera in due giorni distinti, il 27 ed il 30. La Fiera \u00e8 un appuntamento che specialmente gli anziani aspettano con ansia perch\u00e9 ricorda loro i tempi in cui solo in tale occasione si potevano acquistare alcuni prodotti come pentolame, animali, semi di piante, etc. Viene, inoltre, organizzata la \u201cFesta del Ringraziamento\u201d dalla Coldiretti di comune accordo con la Parrocchia. Il senso di tale festa \u00e8 quello di rendere grazie a Dio per il raccolto di tutto l\u2019anno; proprio per sottolineare l\u2019importanza di tale ringraziamento, la Santa Messa viene celebrata dal Parroco pro-tempore e dal Vescovo ed i mafaldesi offrono cibo (principalmente olio dato il periodo di raccolta delle olive) da donare in beneficenza.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30709", "revid": "2091899", "url": "https://it.wikipedia.org/wiki?curid=30709", "title": "Matrice (Italia)", "text": "Matrice \u00e8 un comune italiano di abitanti della provincia di Campobasso, in Molise.\nStoria.\nSicuramente i primi abitanti delle terre furono i Sanniti, presenti in loco gi\u00e0 dal IV secolo a.C., dove nel 305 si scontrarono contro i Romani. Con la conquista definitiva nel I secolo, i santuari italici furono riconvertiti sotto il controllo della religione romana, e cos\u00ec anche il tempio di Colle Melaino, dove oggi sorge Santa Maria della Strada. Il borgo romano, non sviluppato come citt\u00e0 vicine (Fagifulae, Bojano), era semplicemente un abitato rurale dove si praticavano la pastorizia e l'agricoltura. Tale area oggi \u00e8 detta Vicenne, come dimostrano resti di case italiche lungo la strada che porta alla chiesa di Santa Maria. Poco distante dalle Vicenne sorgeva un altro villaggio, sviluppatosi con la conquista longobarda, ossia Casale.\nCome tutto il Molise, anche Vicenne fu conquistata dai Longobardi nel VI secolo, senza che per\u00f2 venisse costruito un borgo fortificato. Con i Normanni, quando fu istituito il Contado di Bojano, nel XII secolo probabilmente sorse l'abitato attuale di Matrice, ossia Castello. Oltre al castello medievale, oggi sparito, nel 1246 fu costruita la prima chiesa dentro le mura, ossia San Silvestro. Il borgo si ampli\u00f2 notevolmente nel XV secolo, quando per via del terremoto del 1456 gli abitanti delle contrade si trasferirono dentro le mura. L'economia principale era l'agricoltura e la transumanza, gestita dai dazi del governatore che risiedeva nel palazzo ducale, accanto alla chiesa di San Silvestro, probabilmente dove sorgeva il castello. Tale semplice economia rurale continu\u00f2 fino alla conquista napoleonica del Molise nel 1799, e con la successiva abolizione del feudalesimo nel 1806.\nDal catasto onciario si deduce che il piccolo villaggio nel 1532, sotto i De Capua, contava 140 abitanti. Nel primo Medioevo il feudo era stato dei Luparia, poi dei Da Ponte (XV sec), che governarono per conto degli aragonesi. Successivamente (dopo il controllo dei conti di Termoli 1495), pass\u00f2 a diverse famiglie, per poi tornare nel 1705 a Termoli, sotto la giurisdizione della vicina Montagano, in alternanza con Gambatesa, roccaforte dei De Capua.\nLa famiglia Pacca fu l'ultima feudataria. Bench\u00e9 in Italia si consumassero i moti del 1821, 1848 eccetera, compresa Campobasso, a Matrice rimase il clima di economia contadina, con alto tasso di alfabetismo. Prima del 1861 Matrice divenne comune autonomo, e dopo l'unificazione, fu istituito l'obbligo scolastico. Anche Matrice attravers\u00f2 il periodo turbolento del brigantaggio, e inoltre lo strapotere dei proprietari terrieri che imponevano tasse ai contadini che lavoravano le loro terre. Proteste ci furono nel 1868 quando fu applicata una tassa sul macinato, e di conseguenza inizi\u00f2 il fenomeno migratorio verso il nord.\nNel Novecento l'emigrazione si spost\u00f2 anche all'estero. Bench\u00e9 non danneggiata pesantemente nel 1944 dai bombardamenti (eccezione per la chiesa di Sant'Antonio), Matrice non vide spiragli di cambiamento economico, e dunque negli anni '50 il fenomeno migratorio riprese. Nel 1948 fu inclusa nella provincia di Campobasso. Attualmente, bench\u00e9 l'economia sia principalmente ancora incentrata sull'agricoltura, Matrice, con la riscoperta culturale del patrimonio artistico molisano, \u00e8 diventata famosa per studi sulla chiesa fuori dal borgo di Santa Maria della Strada, ritenuta tra le pi\u00f9 antiche e meglio conservate della regione.\nMonumenti e luoghi d'interesse.\nChiesa di Santa Maria della Strada.\nLa chiesa si trova sopra un piccolo colle a nord del centro; le origini sono legate al periodo in cui il feudo era governato da Roberto Valerio (XII secolo), e pare che egli stesso avesse voluto la costruzione del tempio. A testimonianza di questo periodo di costruzione c'\u00e8 un'iscrizione latina sulla fontanella a colonna, situata alla fine della scalinata di accesso. La chiesa divenne un monastero benedettino, andato in rovina dopo il terremoto del 1465, di cui oggi non rimane traccia, eccetto la chiesa. Il monastero era citato anche nella bolla di Anastasio IV nel 1153, comandato dall'abate Pietro, arcivescovo di Benevento. Il cardinale Orsini di Benevento restaur\u00f2 la chiesa dopo il terremoto, riaperta nell'anno 1703. Nel 1889 grazie all'interessamento di Vincenzo Ambrosiani, all'epoca arciprete di Monacilioni, la chiesa di Santa Maria divenne \"monumento nazionale\".\nLa chiesa rappresenta uno dei simboli pi\u00f9 interessanti del romanico molisano, ha pianta rettangolare con la facciata a salienti, e una torre campanaria staccata a base quadrata. La facciata \u00e8 di gusto romanico, con aggiunte di bassorilievi di gusto regionale, come la presenza del toro sulla destra del protiro, che fa da capitello sopra una figura (San Michele); due pavoni che bevono in un vaso posto sopra il suo capo a indicare l'immortalit\u00e0 promessa all'umanit\u00e0. Sopra il rosone a motivi floreali, a mo' di corona, ci sono un cavallo, una civetta e una scena di guerra: due uomini in lotta, sopra un cavaliere che uccide un leone che aveva azzannato il suo cavallo. Il leone rappresenterebbe la violenza, ossia Satana, contro cui l'uomo combatte, illuminato dalla Fede Divina.&lt;br&gt;Nel centro del timpano troneggia una figura femminile tra pavoni, forse sarebbe la castellana di Matrice, moglie di Roberto Valerio, oppure il simbolo della purezza dell'anima nel Paradiso. A nord, sul portale secondario, sono riportate delle parole dal \"Vangelo di Matteo\" (\"Chi far\u00e0 la volont\u00e0 del Padre mio, che \u00e8 nei cieli, entrer\u00e0 nei cieli\"). La scena successiva ritrae Alessandro Magno rapito in cielo da due grifoni, riadattato come Ges\u00f9 che con la sua bont\u00e0 attira le anime nel Paradiso. Il materiale \u00e8 di spoglio, poich\u00e9 nei pressi della chiesa \u00e8 stata ritrovata una villa romana.\nSulla sommit\u00e0 del tempio un'aquila porta tra gli artigli tre teste umane, a simboleggiare il Cristo risorto che salva due vite dalla morte, il rosone in basso ha un foro centrale con 12 archi, a simboleggiare Cristo e gli Apostoli. Ai lati del rosone fuoriescono delle figure legate al mondo pastorale, tema caro agli artisti del Molise in epoca medievale: le figure sono buoi con zampe penzolanti, a rappresentare la forza e la pazienza. La lunetta di destra mostra un uomo che suona il corno da caccia, mentre ai lati dei cervi in fuga. In alto un cavallo \u00e8 inseguito da un uomo con una forca tra le mani, nella lunetta a sinistra un uomo \u00e8 infilzato da un cavaliere, mentre dalla parte opposta c'\u00e8 un cavallo legato ad un albero, con alle spalle un bosco in forme stilizzate.&lt;br&gt;Nel protiro ci sono degli archetti concentrici decorati con foglie a rosetta e dentelli, tra quest'arco dorato e i dentelli ci sono due draghi che divorano due uomini, a rappresentare la morte cristiana. il primo drago inghiotte la vittima (segno della morte), e l'altro lo vomita (simbolo della resurrezione delle anime).&lt;br&gt;L'interno \u00e8 stato restaurato eliminando le aggiunte barocche, e con il ripristino del pavimento danneggiato dagli anni. Diviso in tre navate con colonne cilindriche, arcate a tutto sesto, e soffitto a capriate, presso l'altare accoglie una statua lignea molto antica della Madonna col Bambino che con una mano regge il globo terrestre. Altre opere sono un Crocifisso ligneo appartenente alla corrente dei \"Christus patiens\"; l'acquasantiera quattrocentesca sulla prima colonna di destra \u00e8 in pietra, con una croce incisa e quattro rosette (emblema della Passione), con grappoli d'uva e foglie (simbolo dell'Eucaristia). Sempre a destra si trova un sarcofago monumentale del XIV secolo in stile gotico, tomba del beato Berardo d'Aquino. Esso poggia su quattro colonnine sorrette da leoni e da due dadi terminanti con capitelli in stile corinzio. Nel mezzo \u00e8 raffigurato il Redentore che guarda il defunto, e regge con la sinistra il libro degli Evangelisti, mentre con la destra lo benedice. Sul timpano \u00e8 scolpito l'Agnus Dei, insieme a un'aquila che sostiene un leggio con un libro, e un angelo che trafigge un drago (San Michele).\nVilla romana.\nSi trova a 200 metri circa a nord della chiesa di Santa Maria. Fu scoperta negli anni '70 durante la costruzione di una strada comunale, e per invito della Soprintendenza dei Beni Culturali, furono condotti degli scavi per conto dell'Universit\u00e0 di Sheffield e di Arberdeen (1980-84). La villa rustica fu fondata nel III secolo a.C., nel periodo della prima colonizzazione romana nel Sannio. Fu abitata sino al VI secolo d.C., quando poi venne abbandonata, e sopra di essa realizzata una nuova cascina nel 1600.&lt;br&gt;La prima struttura in pietra a blocchi poligonale risale al 200 a.C., successivamente nel periodo romano venne realizzata una fattoria vera e propria, dove veniva praticata la coltivazione dei cereali e delle viti. La porzione meglio conservata \u00e8 quella pi\u00f9 tarda del I secolo d.C., quando la villa venne ristrutturata, rivestita alla maniera dell'\"opus reticulatum\". L'edificio \u00e8 diviso in tre ali, con cortile centrale. Nonostante sia cos\u00ec grande, mancano gli allineamenti con le ville rustiche degli Appennini; il pavimento \u00e8 semplice, ad esempio di malta, pietrisco e tegole frantumate, probabilmente la villa appartenne a un aristocratico locale e fu gestita da un affittuario, visto il contesto molto mediocre al livello artistico.&lt;br&gt;Del V secolo d.C. sono degli oggetti di importazione, come ceramica africana, ed elementi di scambio coevi con i ritrovamenti del sito di Fagifulae a Montagano, a pochi chilometri di distanza.\nParrocchia di San Silvestro.\nChiesa madre di Matrice, si trova in centro, risalente al XIII secolo. L'anno di fondazione sarebbe il 1246 come dimostra un'iscrizione posta sul campanile. Nel corso dei secoli venne ricostruita pi\u00f9 volte, fino a una lenta decadenza, Nel 1851 venne interdetta al culto dal cardinale Carafa perch\u00e9 in pessime condizione, e venne finanziato un restauro. Venne riaperta nel 1870, in forme molto alterate rispetto all'originale costruzione barocca. Nel 1891 un incendio danneggi\u00f2 nuovamente la chiesa, che venne riconsacrata il 14 maggio 1896 dall'arcivescovo Cardinal Di Rende.&lt;br&gt;Nell'incendio andarono in parte distrutte anche le reliquie del patrono Sant'Urbano, donate da papa Benedetto XIV, collocate dall'arcivescovo Francesco Pacca il 31 maggio 1752 in una cassa speciale.&lt;br&gt;La chiesa oggi si presenta con l'esterno in conci di pietra squadrati, con una facciata molto semplice e campanile di fattezze medievali. L'interno a navata unica \u00e8 neoclassico, assai semplice, conservando di interesse solo il coro ligneo seicentesco, donato da don Scipione De Rubertis.\nChiesa di Sant'Antonio.\nLa chiesetta si trova nei pressi del Monumento ai Caduti, e risale al XVII secolo. Restaurata in maniera pesante dopo il 1945, con una facciata chiaramente in contrasto, per l'aspetto moderno, con il resto della costruzione, ha pianta rettangolare con navata unica. Sono conservati due dipinti cinquecenteschi de \"La fuga in Egitto\" e \"Nazareno che chiama Pietro\". Nel 1779 Paolo Gamba dipinse la Madonna del Carmelo e la Nativit\u00e0 della Vergine.\nPalazzo Ciaccia.\nSi trova in via Francesco Caccia, in centro storico, risalente al XVIII secolo, probabilmente eretto sull'antico castello medievale. In seguito al terremoto del 1805, il palazzo venne restaurata e ampliato con l'annessione di alcune case in un unico blocco. La struttura \u00e8 realizzata in pietra locale, estratta dalla cava presso il cimitero, attualmente ricoperta da intonaco.&lt;br&gt;D'importanza \u00e8 il portale a due colonne con basamento su cui poggia un arco riccamente lavorato, su cui compare lo stemma della famiglia Ciaccia, ornato da ghirlande d'alloro, caratterizzato da un'aquila a due teste, in ricordo delle origini bulgare della famiglia.&lt;br&gt;Al palazzo si accede da una galleria dove si trovano ingressi alle stalle e alle stanze della servit\u00f9. Altri ambienti dei piani superiori sono rimasti nelle loro forme eleganti ottocentesche, con arazzi e arredamento ligneo originale, insieme al camino in pietra bianca. Si trova anche una cappella privata, dedicata a San Nicola di Bari, con cupola caratterizzata da raggi dorati barocchi, alternati a nuvole, e con pareti stuccate in falso marmo.\nSociet\u00e0.\nTradizioni e folclore.\nPrincipale festa di Matrice \u00e8 quella del patrono Sant'Urbano, celebrato la terza domenica di maggio insieme alla Madonna della Strada, con solenne processione dal paese fino alla chiesa campestre. Le statue in legno vengono fatte sfilare in processione fino all'ingresso della chiesa, a bordo di carri trainati da buoi.&lt;br&gt;Il programma religioso successivamente si alterna al programma civile con balli, concerti in centro e degustazioni di prodotti tipici. La festa vera e propria della Madonna della Strada si celebra il 14 e il 15 agosto.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30710", "revid": "1516566", "url": "https://it.wikipedia.org/wiki?curid=30710", "title": "Mirabello Sannitico", "text": "Mirabello Sannitico \u00e8 un comune italiano di abitanti della provincia di Campobasso in Molise.\nStoria.\nIl pi\u00f9 antico riferimento alla citt\u00e0 compare in un registro chiesa nel febbraio 1193, dove l'abate Ferulfo menziona la chiesa di San Salvatore di Mirabello (la cui posizione e le rovine sono oggi perdute), adiacente al fiume Tappino. Numerose sanguinose battaglie furono combattute sui diritti d'acqua per la terra tra Mirabello Sannitico e Ferrazzano. Molti terremoti hanno storicamente afflitto la zona. Questa regione ha subito grandi terremoti nell'847, 1294, 1309, 1456, 1587, 1688 (in quest'occasione non ci fu nessuna morte, in quanto nel momento in cui si verific\u00f2 il terremoto la maggior parte delle persone erano nei campi) e 1794. Il 26 luglio 1805 un terremoto ha colpito la zona uccidendo quasi persone in Molise e 300 in Mirabello, trasformando una chiesa gi\u00e0 danneggiata, San Nicola, in macerie.\nTra i personaggi storici di Mirabello Sannitico si ricorda in particolare il patriota Francesco de Feo (1828-1879). Altro personaggio storico fu Desiderio Mennone (1764-1825), sacerdote redentorista, rettore del collegio di Benevento, vescovo di Lacedonia (AV) dal 26 maggio 1824 al 12 aprile 1825.\nSimboli.\nLo stemma e il gonfalone del comune di Mirabello Sannitico sono stati concessi con decreto del presidente della Repubblica del 28 gennaio 2004.\nIl gonfalone municipale \u00e8 un drappo di giallo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30711", "revid": "120984356", "url": "https://it.wikipedia.org/wiki?curid=30711", "title": "Monacilioni", "text": "Monacilioni \u00e8 un comune italiano appartenente alla provincia di Campobasso, in Molise, che dista circa 21 chilometri a nord-est dal capoluogo della omonima provincia. Conta abitanti ed ha una superficie di 27,08 chilometri quadrati per una densit\u00e0 abitativa di 24 abitanti per chilometro quadrato. Sorge a 590 metri sul livello del mare.\nStoria.\nIntorno al XIII secolo il paese \u00e8 menzionato in alcuni documenti ufficiali con il nome di \"Castro Monachi Leonis\". La scelta di questo nome \u00e8 da ricondursi alla posizione dell'antico villaggio, che sorgeva in prossimit\u00e0 di una chiesetta dedicata a \"S. Monachi Leonis\", benedettino coevo dei protettori di Guglionesi e Larino (S. Adamo e S. Pardo). Due secoli pi\u00f9 tardi il nome era gi\u00e0 mutato in \"Castrum Monacilionis\", variato poi in \"Monceglione\" ed infine in \"Monaciliuni\" nel XVI secolo. Durante il periodo longobardo il feudo di Monacilioni appartenne al Ducato di Benevento. Mentre nell'epoca longobarda inizi\u00f2 a far parte delle possedute dai Conti del Molise. La signoria, di costoro per quanto concerne il feudo di Monacilioni, dur\u00f2 per tutta la dominazione sveva; dopo di che pass\u00f2 nelle mani dei Conti di Campobasso. Verso la fine del XIV secolo, e pi\u00f9 precisamente nel 1387, il feudo fu assegnato a Tommaso Boccapianola. Attorno al 1555 il feudo fu venduto da parte della madre di Giovanni di Capua in favore di Felice di Gennaro, il quale a sua volta lo cedette a Giovanni Alberto Locatelli di Bergamo nel 1561.In seguito,dal 1613,fu feudo della famiglia di Palma(linea Artois)Duchi di Sant'Elia a Pianisi ed infine dei Giudice Caracciolo,nei quali si era estinta la linea Artois della famiglia di Palma.\nMonumenti.\nL'antico centro storico situato su una forra a strapiombo sulla Val Fortore \u00e8 andato quasi perduto con la grave frana del 1961, determinandone la quasi totale scomparsa. Le cosiddette \"case spallate\" come gli abitanti definiscono le macerie del centro, sono diventate elemento caratteristico del paese, inclusa la casa neviera a base cilindrica, ma anche un confine tra la parte abitata del Corso Umberto I e quella fantasma. Grave perdita fu la chiesa parrocchiale di Santa Maria Assunta, risalente al XIII secolo, e rifatta nel XVIII secolo in stile barocco, oggi riconoscibile solo in fotografie storiche, poich\u00e9 la struttura, essendo stata lesionata dalla frana, venne successivamente abbattuta perch\u00e9 a rischio crollo, e oggi rimane solo parte della facciata e della scala di accesso, oltre all'impianto per via delle fondamenta.\nI monumenti oggi osservabili sono:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30712", "revid": "1748167", "url": "https://it.wikipedia.org/wiki?curid=30712", "title": "Montagano", "text": "Mont\u00e0gano \u00e8 un comune italiano di abitanti della provincia di Campobasso, in Molise.\nStoria.\nIl suo nome deriva probabilmente da \"montis\" pi\u00f9 \"agan\u00f2s\" che in greco antico significa letteralmente \"monte bello\". L'origine del paese si fa risalire all'anno 1039, quando i principi di Benevento Pandolfo e Landolfo proclamano attraverso un documento noto come \"Pergamena Montaganese\", l'indipendenza del comune e il suo riconoscimento come borgo libero. L'attivit\u00e0 predominante \u00e8 sicuramente l'agricoltura, affiancata dall'allevamento. Di particolare rilevanza \u00e8 la produzione di pomodori nonch\u00e9 di vino moscato ottenuto da un antico vitigno chiamato \"moscatello\". Molto diffusa \u00e8 anche la produzione artigianale di salumi e di prosciutti, ma anche di formaggi soprattutto a base di latte ovino. La maggior parte della popolazione \u00e8 rappresentata da anziani con pi\u00f9 di 65 anni. Gli abitanti di Montagano sono simpaticamente \"famosi\" per il loro dialetto pubblicizzato dalla compagnia teatrale \"li m'brenguli\" con le sue commedie in vernacolo. Il paese ha anche importanza storica per il fatto che Papa Pietro Celestino V studi\u00f2 e prese i voti (intorno al 1230) presso l'abbazia di Santa Maria di Faifoli, un antico monastero risalente al XII secolo e sito appunto in localit\u00e0 Faifoli, a circa tre chilometri fuori dal centro abitato. Nacque a Montagano anche Achille Pistilli, un musicista del XVII secolo, dal quale trae il nome l'associazione bandistica del paese, diretta da Luigi Ialenti. Nel 1996 il comune ha siglato un patto di amicizia con la cittadina belga di Huy, che accoglie numerosi emigranti di origine montaganese trasferitisi in Belgio a partire dai primi anni del Novecento, in cerca di fortuna.\nNei pressi dell'abitato si trovano gli scavi archeologici di Fagifulae. Il nome dell'abbazia di Santa Maria di Faifoli sembra, nella parola Faifoli essere simile a Fagifulae.\nMonumenti e luoghi d'interesse.\nCastello feudale.\nIl castello di Montagano, del XII secolo, fu costruito come centro di controllo del contado e fu fortificato da Federico d'Aragona nel 1456. Dopo il terremoto del 1805, fu restaurato ed oggi ha la forma di un palazzetto signorile.\nSi trova sopra un colle in frazione Collerotondo, adagiato su uno sperone roccioso.\nPalazzo marchesale Janigro.\nCome castello del centro storico, il palazzo fu venduto ai Janigro nel 1700. Il castello \u00e8 ancora visibile: una torre \u00e8 diventata il piano nobile con dei giardini pensili verso il cortile interno, voluti da Costantino Janigro.\nSantuario di Santa Maria di Faifoli.\nLa chiesa sorse dai templi di Fagifulae, e nel XIII secolo accolse Pietro da Morrone. La chiesa soffr\u00ec i soprusi del vescovo locale Simone Santangelo che entr\u00f2 in conflitto con la stessa diocesi di Napoli.\nSito archeologico di Fagifulae.\nFu una citt\u00e0 dei Sanniti che si ribell\u00f2 a Roma nelle guerre sannitiche, diventando poi un importante centro medievale. Vi affiorano resti della pavimentazione.\nEconomia.\nArtigianato.\nTra le attivit\u00e0 pi\u00f9 tradizionali vi sono quelle artigianali, che pur non essendo diffuse come nel passato non sono del tutto scomparse, e si distinguono per la lavorazione del legno ad intaglio ed a mosaico.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa squadra di calcio a 5 del G.S.D. Montagano C5 gioca il campionato di Serie C1 molisano."}
{"id": "30713", "revid": "2194740", "url": "https://it.wikipedia.org/wiki?curid=30713", "title": "Montecilfone", "text": "Montecilfone (\"Munxhufuni\" in arb\u00ebresh\u00eb) \u00e8 un comune italiano di abitanti della provincia di Campobasso, in Molise. Situato su una collina a 405 metri sopra il livello del mare, si trova vicino al mare Adriatico e al fiume Biferno.\n\u00c8 uno dei quattro comuni arb\u00ebresh\u00eb, insieme a Campomarino, Portocannone e Ururi, della provincia di Campobasso, che mantiene la cultura e la lingua arb\u00ebreshe.\nClima e ambiente.\nIl clima \u00e8 temperato, per cui la vegetazione \u00e8 rigogliosa. Sul colle Corundoli sono presenti 80 ettari di bosco.\nDal colle del paese \u00e8 possibile scorgere le catene degli Appennini abruzzesi, il promontorio del Gargano, le colline molisane, il Mar Adriatico e le Isole Tremiti visibili a occhio nudo nei giorni sereni.\nStoria.\nOrigine del nome.\nLe prime notizie del paese risalgono al 1102 quando era noto come \"Mons Gilliani\", pi\u00f9 tardi l'abitato prese il nome di \"Castrum Gylphoni\" (1309), poi citato come \"Mons Filfonis\" (1325), \"Moncelfoni\" (1328), e nel 1608 ci fu la prima citazione con il nome attuale.\nAntike.\nReperti d'epoca romana sono stati rinvenuti nelle campagne circostanti, ossia monete dell'era di Caligola (I secolo), una lapide pentagonale, statuette di bronzo, numerose tombe e vasi di terracotta.\nMedioevo.\nNel Medioevo il borgo \u00e8 citato nell'epoca angioina per l'esistenza di una grangia nel bosco Corundoli (1276), a difesa dei possessi dell'ordine cavalleresco di Malta. Il fortino and\u00f2 distrutto, nel 1442 l'avvento degli Aragonesi port\u00f2 il possedimento nelle mani dei feudatari di Alfonso I, la cui stirpe inizi\u00f2 con Giacomo Montagano. Nel 1764 il feudo and\u00f2 in mano al marchese d'Avalos di Vasto don Carlo Cesare, e pass\u00f2 al figlio Francesco d'Avalos, ancora in vita quando nel 1806 fu abolito il feudalesimo. In quell'anno Montecilfone divenne comune, incluso nel distretto di Larino nella provincia di Campobasso.\nIl paese \u00e8 uno dei borghi della costa adriatica fondati dalla comunit\u00e0 albanese nella met\u00e0 del XV secolo, quando un terremoto sconvolse gli abitati preesistenti, successivamente ricolonizzati da una spedizione di Giorgio Castriota Scanderbeg (1468). Le famiglie di pastori albanesi colonizzarono i resti dei vecchi borghi distrutti dal terremoto del 1456, e si stanziarono nella piana collinare tra Guglionesi e Larino, fondando i centri di Palata, Portocannone, Ururi, Santa Croce di Magliano, Campomarino. Presto i centri ebbero una cultura a s\u00e9 stante di rito ortodosso, tuttavia rimanendo aperta alla tradizione cattolica, stando sotto lo stretto controllo del Regno di Napoli. Pertanto tutt'oggi in questa fascia collinare-costiera nella zona di Termoli e Larino, e dunque anche a Montecilfone, \u00e8 possibile riconoscere delle differenze rispetto agli altri comuni molisani sia linguistiche sia architettoniche.\nMontecilfone oggi.\nIl 16 agosto 2018 alle 20.19 il paese \u00e8 epicentro di una scossa di terremoto di magnitudo 5,2 che ha avuto eco in tutto il centro-sud d'Italia, che ha provocato alcuni crolli e danni agli edifici, senza vittime e feriti.\nIl comune ha il desiderio e l'obiettivo di tutelare la specifica identit\u00e0 etnica d'origine greco-albanese. A tal fine le diverse istituzioni presenti sul territorio si attivano con progetti e realizzano iniziative diversificate.\nEdifici e luoghi d'interesse.\nChiesa di San Giorgio.\nSi tratta del principale edificio di culto del comune, nonch\u00e9 il suo monumento architettonico pi\u00f9 rappresentativo. L'esistenza della chiesa \u00e8 documentata dal 1618, ma si presume che fosse stata fondata un secolo prima, durante la colonizzazione croato-albanese del borgo. Nei documenti vescovili di Larino, la chiesa era priva di arredi allo stato originario, e pi\u00f9 volte era a rischio crollo, aveva due altari laterali del Rosario e di Sant'Antonio abate, e la messa si celebrava solo una volta al mese. I redditi della chiesa erano scarsi, poche offerte sotto forma di decime e due case da affittare. Il vescovo Michele Petirri dovette costringere il comune ad assegnare un censo annuo di 15 scudi, e si occup\u00f2 personalmente dei restauri. Nel 1732 la chiesa risult\u00f2 in una descrizione molto pi\u00f9 arricchita di arredi sacri, mentre nel 1753 \u00e8 descritta come in cattivo stato di conservazione, e si desume l'antico impianto a croce greca. Il vescovo Giannelli propose un restauro totale insieme alle offerte popolari, affinch\u00e9 la chiesa fosse ampliata e ricostruita quasi daccapo. Ci\u00f2 fu fatto, ma a causa della cattiva gestione, nel 1861 la chiesa veniva nuovamente restaurata e riaperta al culto, questa volta in stile neoclassico. Altri restauri si ebbero nel 1933 per volere di don Guido Valliviero, e nel 1990, quando la chiesa veniva restaurata in seguito ai danni provocati da altri terremoti nel 1968 e nel 1975.\nLa chiesa ha in impianto rettangolare con una semplice facciata a capanna intonacata di bianco, provvista di un portale e di un finestrone ad oculo soprastante, mentre il timpano della cornice \u00e8 triangolare. Il campanile a torre \u00e8 l'unico elemento originale della chiesa, in pietra locale sbozzata, provvisto di un arco stretto alla base, per l'accesso al borgo vecchio, e di una cella campanaria. La sommit\u00e0 \u00e8 decorata da merlature. La chiesa all'interno \u00e8 a navata unica, decorata da un finestrone istoriato sulla parete dell'altare, dove si nota l'effigie della Madonna Grande \"Shermja Madhe\", la Vergine Assunta dell'ex santuario di Ramitelli ora parrocchia della frazione di Nuova Cliternia (Campomarino), a cui sono devoti gli arb\u00ebresh\u00eb molisani. Infatti il 16 agosto le due chiese festeggiano insieme l'Assunzione della Madonna con una solenne processione.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 74 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nProdotti e cucina.\nAi pregi naturali, Montecilfone aggiunge la genuinit\u00e0 e la bont\u00e0 dei prodotti locali.\nTra i piatti tipici ci sono le \"droqe \"al rag\u00f9 di agnello (pasta fatta in casa simile a fusilli)\" \" che possono essere gustate durante l'omonima sagra, tradizionalmente il 14 agosto.\nMolto fiorente anche la produzione di salumi: tra questi spiccano Ventricina, Soppressata e Salsiccia rossa al finocchio.\n\u00c8 diffusa inoltre la produzione di cereali, olio d'oliva e vino.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30714", "revid": "1516566", "url": "https://it.wikipedia.org/wiki?curid=30714", "title": "Montefalcone nel Sannio", "text": "Montefalcone nel Sannio \u00e8 un comune italiano di abitanti della provincia di Campobasso, in Molise.\nStoria.\nIpotesi vogliono che, dal ritrovamento di monete italiche, il centro abbia origini legate ai Sanniti. Probabilmente vi sorgeva la roccaforte di \"Maronea\" espugnata da Marcello console nel 212 a.C. Durante il periodo degli angioini, Montefalcone fu feudo della famiglia Cantelmo, e poi degli Arcuccio. Nel XV secolo pass\u00f2 al dominio di Guglionesi, e nel 1488 a Gambatesa. Nei secoli successivi appartenne ai Carafa, ai De Tufo e ai Gargano. Il terremoto del Molise del 1805 danneggi\u00f2 Montefalcone, che vide la propria autonomia grazie al regio decreto del 1861. Otto anni dopo, per distinguersi dagli altri comuni omonimi italiani, fu aggiunto \"Del Sannio\". Con la costituzione della regione Molise, fu aggregato alla provincia di Campobasso.\nSimboli.\nLo stemma, concesso con Decreto del presidente della Repubblica del 19 ottobre 2011, si blasona:\nMonumenti e luoghi d'interesse.\nChiesa di San Silvestro I, Papa.\nFondata tra l'XI e il XII secolo e riedificata nel XIX secolo, conserva al suo interno numerose statue lignee di buona fattura, opere di artisti locali, databili tra il XV secolo e il XIX.\nPregevole capolavoro \u00e8 il busto ligneo di \"Sant'Anna\" del XV secolo, mentre altre opere di un certo interesse sono le statue lignee della \"Madonna Immacolata\", di \"Sant'Antonio Abate\", probabile creazione dell'artista campobassano Paolo Saverio di Zinno, entrambe del XVIII secolo, e di \"San Giovanni Battista\" (XIX secolo).\nL'interno \u00e8 a tre navate con pianta a croce latina e falsa cupola nell'intersezione tra la navata centrale ed il transetto. Gli altari e i decori, opere di stuccatori locali, risalgono alla seconda met\u00e0 dell'Ottocento.\nIl soffitto \u00e8 a botte e accoglie, lungo la navata centrale, alcune tele realizzate dal pittore molisano Giovanni Leo Paglione tra il 1979 e il 1985, mentre nelle vetrate policrome, realizzate tra il 1970 e il 1974 sono raffigurati i simboli dei Santi custoditi nella chiesa al tempo della loro collocazione.\nNell'ancona che custodisce la statua lignea del patrono cittadino, sant'Antonio di Padova, \u00e8 conservata un'insigne reliquia del corpo del Santo donata, dalla Basilica di Padova, il 25 settembre 1993. La reliquia, originale ed autentica, fu prelevata dalla tomba del Santo durante la ricognizione canonica del 1981 ed \u00e8 costituita da una piccola porzione di \"massa corporis ex cute\" dei resti mortali di sant'Antonio.\nSulla cantoria si conserva un organo a canne del XVIII secolo in legno dorato mentre di grande interesse \u00e8 il portale gotico dell'ingresso principale sistemato sulla sommit\u00e0 di una scalinata in pietra locale del 1886. Il portale, ad archi a sesto acuto decorati, \u00e8 sicuramente databile al XIII secolo e, con ogni probabilit\u00e0, giunge dall'antico monastero benedettino di San Pietro, che un tempo si ergeva al confine tra Montefalcone e Castelmauro.\nSulla torre campanaria, ristrutturata nel XIX secolo, sono collocate cinque campane. Due a servizio dell'orologio civico, e tre a servizio della chiesa e delle liturgie religiose. Di queste ultime solo una, la pi\u00f9 grande, di circa 18 quintali, detta \"la grossa\", fu salvata dalle razzie fasciste degli anni quaranta, ordinate dal Duce per soddisfare il crescente bisogno di armamenti bellici dell'Italia. Fusa nel 1708, dalla fonderia Desiati di Agnone, \u00e8 dedicata, principalmente, alla Vergine Immacolata, quale dono dell'allora signore feudale di Montefalcone il Duca di Canzano. Oltre all'Immacolata la campana porta le effigi di Santa Barbara, San Giovanni Battista e Sant'Antonio di Padova. La seconda campana, detta mezzana o \"La Francese\", venne fusa nel 1967 dalla Pontificia Fonderia Marinelli di Agnone utilizzando il bronzo di una campana, consegnata alla parrocchia dopo la fine della guerra e avente lo stesso peso di quella originaria depredata dai fascisti e proveniente, secondo la tradizione, dalla Francia da cui, appunto, il nome \"La Francese\". Essa \u00e8 intitolata al Patrono cittadino sant'Antonio di Padova e a san Nicola di Bari. La terza campana, detta \"la cinenna\" (piccolina) o \"concettina\", venne fusa negli anni 60, sempre dalla fonderia Marinelli di Agnone, ed \u00e8 intitolata unicamente all'Immacolata Concezione.\nChiesa di Santa Maria delle Grazie.\nFondata nel 1622, tale chiesa \u00e8 stata parte integrante dell'attiguo convento dei Padri Cappuccini.\nNel 1811, con la legge di riforma e soppressione delle strutture ecclesiastiche del Regno di Napoli, adottata da Re Gioacchino Murat, il convento, dedicato alla Vergine delle Grazie, fu abbandonato dai frati e avocato alla propriet\u00e0 dello Stato, mentre la chiesa fu trasferita in propriet\u00e0 della Parrocchia di San Silvestro I Papa alla quale tutt'oggi appartiene.\nL'interno \u00e8 semplice, a navata unica, con due cappelle laterali che si aprono sulla sinistra.\nNella prima, oggi dedicata a san Vincenzo Ferreri, \u00e8 possibile ammirare un bel altare ligneo intagliato del 1700 con tre nicchie custodenti le statue di \"San Felice da Cantalice\" (sec. XVII), unico originale della composizione, \"San Vincenzo Ferreri\" (sec. XVIII), opera del campobassano Paolo Saverio di Zinno e di \"Sant'Antonio di Padova\" (sec. XVII). Nella seconda, detta della Visitazione, sono custodite, all'interno di un altare seicentesco a stucchi, le reliquie del beato Giso abate, di origine montefalconese, vissuto tra il X e XI secolo, nell'antico monastero benedettino di San Pietro, al confine tra Montefalcone e Castelmauro. Accanto all'altare della Visitazione con le spoglie del beato Giso, sono i due busti lignei di \"San Gennaro\" (sec. XVIII) e \"Santa Teodora\" (sec. XVIII). Nella parete di sinistra della stessa Cappella \u00e8 conservata la statua di \"San Felice Papa\" (sec. XVII).\nNotevole esempio di pittura tardo manierista della scuola napoletana del 1600 \u00e8 la pala collocata sull'altare maggiore della navata centrale, opera del pittore Giovan Bernardino Azzolino, raffigurante la \"Vergine delle Grazie in trono, circondata da angeli e santi\".\nAltrettanto notevole lo stesso altare maggiore in legno intarsiato con Tabernacolo a cupola, opera di fra Bernardino da Montone, databile al XVIII secolo.\nMura ciclopiche.\nSul versante occidentale del monte Rocchetta, in agro di Montefalcone nel Sannio, vi sono importanti resti di fortificazioni sannite, che delimitavano, probabilmente, un luogo di culto e/o un baluardo di difesa \"estrema\" in caso di pericolo.\nAlcuni studiosi hanno identificato il sito con l'antica Maronea sannita, luogo dove, secondo lo storico romano Tito Livio, il proconsole Marcello, nel 212 a.C., ebbe la meglio su una nutrita posizione di cartaginesi.\nA supportare tale tesi, vi sono, oltre alla convinzione di molti studiosi, anche del secolo scorso, la tradizione orale e i ritrovamenti di reperti importanti, sia in tempi remoti che pi\u00f9 vicini a noi.\nUlteriore conferma sarebbe data da un cippo lapideo, una volta conservato all'interno dell'orto della sagrestia della chiesa di San Silvestro I Papa e attualmente perduto, sul quale ormai pochi testimoni riferiscono fosse inciso il nome \"Maronea\".\nAltri condividono meno l'ipotesi dell'identificazione Maronea-Montefalcone e riconducono i resti siti tra il colle della Prima Croce e il colle della Seconda Croce del monte Rocchetta, a parte di un pi\u00f9 complesso sistema difensivo sannita.\nAltri ancora, invece, tendono ad identificare il sito di Maronea nel vicino e antico centro abitato di Civitacampomarano, forti della corrispondenza del toponimo \"Marano\" e di alcuni reperti di epoca romana e pre-romana ivi rinvenuti.\nSociet\u00e0.\nTradizioni e folclore.\nEra, ed \u00e8 ancora, anche un rito di iniziazione, durante il quale gruppi di giovani si sfidano nel costruire le \"farchia\".\nCostituita da un fascio conico di piccoli tronchi spaccati, incastrati e legati intorno ad un tripode di legno, accesa, viene portata, cantando canti tradizionali, accompagnati da strumenti popolari (organetti diatonici, fisarmoniche, zampogne, ciaramelle), per le vie cittadine, sostando davanti agli usc\u00ec di amici e parenti che accolgono all'interno della loro abitazione i cantori, offrendo loro dei donativi di carattere alimentari.\nLo strumento principe di questa serata \u00e8 il Buf\u00f9, realizzato con un tino, una pelle di capra, una canna.\nIl 5 gennaio, vigilia della \"Pasquetta\", con le stesse modalit\u00e0 e strumenti del 31 dicembre, si porta per le case il canto de: \"La Pasquetta\";\nParticolarmente suggestiva \u00e8 la tradizionale \"Pasquetta\" effettuata con zampogne e ciaramelle, da suonatori locali, autentica espressione di un'antica, sana, originale cultura popolare.\nStrumenti che rievocano atmosfere di altri tempi e che rivivono, negli ultimi anni, antiche glorie.\nDiversi i suonatori, a volte anche costruttori dei propri strumenti, apprezzati e ricercati anche nei paesi vicini.\nIl 16 gennaio vigilia della festa di \"Sant'Antonio Abate\", si gira per le case, portando il canto tradizionale, che narra le gesta del santo; Questo canto, molto allegro e ritmato, finisce, anzi \"degenera\" nella richiesta di donativi di carattere alimentare\nIl 19 gennaio vigilia della festa di \"San Sebastiano\", si gira per le case, portando il canto secolare, che parla della vita del Santo stesso.\nIl 9 giugno, in tarda serata, nella chiesa di Santa Maria delle Grazie, benedizione e partenza dei pellegrini per il Santuario di Maria Santissima dei Miracoli in Casalbordino (CH). Il pellegrinaggio prevede circa 20 ore di cammino facendo sosta al Santuario della Madonna delle Grazie in Monteodorisio (CH).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30715", "revid": "767487", "url": "https://it.wikipedia.org/wiki?curid=30715", "title": "Montelongo", "text": "Montelongo \u00e8 un comune italiano di abitanti della provincia di Campobasso in Molise.\n\u00c8 un piccolo centro agricolo situato sulle prime alture che guardano verso il mare Adriatico. Anticamente il suo territorio apparteneva a quella parte di Sannio popolato dai Frentani che aveva nell'antica \"LADINOD\" (pronuncia Larinor, ossia l'attuale Larino) la propria capitale.\nDa resti che affiorano, occasionalmente durante i lavori agricoli, si pu\u00f2 ipotizzare quasi con certezza la presenza, nella contrada detta \"Saccione\", di una importante villa rustica di epoca Romana.\nStoria.\nLe prime notizie del territorio di Montelongo, tratte da fonti documentarie scritte, risalgono all'alto medioevo. Nel luogo dove oggi si trova la Fontana di S.Maria sorgeva la grangia benedettina di S. Maria delle Rose.\nNell'XI e XII gli ultimi conti longobardi di Larino ed i normanni della contea di Loritello (attuale Rotello), insieme ai Vescovi favorirono l'inurbamento delle popolazioni contadine.\nLe numerose celle benedettine vengono soppresse, mentre nei centri urbani vengono istituite le parrocchie.\nI Normanni estendono e perfezionano il sistema feudale e cos\u00ec Montelongo diviene feudo di un milite.\nAbbiamo ormai il Castro di Montelongo, cio\u00e8 un piccolo centro urbano che ha raccolto le popolazioni prima sparse per le campagne, ma che continuano a vivere secondo i loro costumi, come i bizantini (culto religioso greco-ortodosso) che formano il loro \u201cquarto\u201d cio\u00e8 un quartiere a ridosso del centro abitato.\nDal XIII al XVII secolo, intorno al nucleo originale circondato da mura (l'attuale \u201cTerra\u201d), si estendono nuovi quartieri. I greci hanno il loro \u201cquarto\u201d (l'attuale \u201cCosta\u201d).\nLo sviluppo demografico spinge i latini fuori dalle mura, si formano nuovi quartieri sotto le mura, ed un altro, alla fine del Seicento, intorno alla cappella di San Rocco (l'attuale \u201cCroce\u201d).\nNel 1700 la fisionomia urbana di Montelongo \u00e8 definita ed \u00e8 completata dalla divisione in tre parti (contrade): la Terra, la Costa e la Croce. Queste contrade, per vari secoli, sono in conflitto tra loro, principalmente per il fatto che i loro abitanti sono di diversa origine etnica (latini \u2013 bizantini\u00a0\u2013 spagnoli - schiavoni).\nFra il 1800 e il 1900, lungo l'attuale strada provinciale si sono sviluppate altre due contrade: Fontanelle e Via Roma. Le cinque contrade costituitesi in periodi storici diversi rispolverano tutto il loro orgoglio nel giorno del Palio e cio\u00e8 il 16 di agosto.\nMonumenti e luoghi d'interesse.\nArchitetture religiose.\nS. Maria ad Nives.\nLa chiesa parrocchiale, dedicata a S. Maria ad Nives, risale quasi certamente all'alto medioevo, epoca in cui si diffuse il culto della Madonna, lungo le rive del Biferno e del Saccione. La troviamo menzionata nelle bolle del XII secolo e nelle tassazioni papali del XIV secolo. La chiesa, oltre agli altari di giuspatronato del Barone, aveva anche alcuni di famiglie che erano assurte a posizione economica di rilievo (nel corso del Cinquecento): Chiaro, Molinicchio, de Lallo e de Sciarra. La Chiesa fu restaurata nel 1734.\nSan Rocco.\nL'altra chiesa, dedicata a San Rocco fu probabilmente edificata dagli schiavoni, nell'epoca in cui si stabilirono fuori le mura di Montelongo ed edificarono il loro quarto (Seconda met\u00e0 del Cinquecento).\nNel XVII secolo il quartiere si ingrand\u00ec per l'immissione di genti latine e la Chiesa venne restaurata ed ampliata.\nSanta Maria di Saccione.\nLe prime notizie del territorio di Montelongo, tratte da fonti documentarie scritte, risalgono all'alto Medioevo. Nel luogo dove oggi si trova la \u201cfontana di S. Maria\u201d, sorgeva la grancia benedettina di \u201cS. Maria delle rose\u201d. Le ultime notizie della cappella di S. Maria delle rose a Saccione risalgono alla Visita Pastorale del 1615, quando venne trovata: \u201csenza porta, con l'altare denudato e privo di quadri, col tetto e pavimento che hanno bisogno di urgenti riparazioni\u201d.\nA Montelongo oltre allo \u201cSpedale per il servizio d\u00e8 poveri e de' Pellegrini\u201d, vi erano tre Monti frumentari, amministrati dalle rispettive Confraternite: del Corpo di Cristo, del Rosario e di San Rocco. Nell'anno mariano 1954, in onore della Madonna del fiore \u00e8 stata realizzata una cappellina in c.da \u201cAla Pagliaro\u201d nota della fiaccolata il 14/08. Fra i secoli VI e X i monaci cassinesi fondarono, sul territorio della frentania larinate, numerosi monasteri, disboscarono e misero a coltura ampi appezzamenti di terreno. La loro attivit\u00e0 garantiva la presenza di coloni latini e di famiglie longobarde e bizantine, che si stabilirono nelle campagne e fondarono alcuni casali rurali. Nel territorio di Montelongo vi erano i casali di \u201cFemmina morta\u201d (l'attuale Caracciolo), di Ceppito\u201d (ai confini con l'agro di Rotello), di \u201cS. Maria di Staccione\u201d, di \u201cCivitella\u201d e quello di \u201cMontelongo\u201d\nSociet\u00e0.\nFesta di San Rocco.\nLe tradizioni e feste popolari \u2013 oltre al paesaggio e alla natura \u2013 costituiscono l'attrazione principale di Montelongo. La manifestazione pi\u00f9 importante \u00e8 il Palio delle Contrade, \"Corsa dei cavalli\", legato alla festa patronale di S.Rocco, che ricorre il 16 di agosto.\nFesta di S. Antonio.\nLa festa di S.Antonio si svolge con allestimento di un carro addobbato di fiori che segue la processione trainato da due vacche. Inoltre vengono allestiti fuochi che si accendono per tredici sere nelle varie contrade del paese.\nAltre festivit\u00e0 sono: la festa in onore di San Giuseppe con allestimento da parte di alcune famiglie della tavola con tredici piatti e la distribuzione del pane di San Giuseppe; la festa di San Michele e la festa in onore dell'immacolata che si svolge l'8 dicembre e ha di caratteristico la distribuzione delle pagnottelle che avviene nelle ore che precedono l'alba\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30716", "revid": "124207937", "url": "https://it.wikipedia.org/wiki?curid=30716", "title": "Montemitro", "text": "Montemitro (\"Mundimitar\" in croato molisano) \u00e8 un comune italiano di abitanti della provincia di Campobasso, in Molise.\nStoria.\nMontemitro, nel dialetto locale chiamato \"Mundimitar\", \u00e8 uno degli insediamenti slavi in Italia. Insieme ad Acquaviva Collecroce e San Felice del Molise costituisce la colonia croata fondata dai profughi dalmati che nel XV secolo hanno ripopolato alcuni centri del Molise.\nL'esistenza di Montemitro, per\u00f2, \u00e8 documentata in epoca anteriore; le prime notizie risalgono al 1024 quando i benedettini nella loro \"Chronica Monasterii Casinensis\" riferiscono della Marenda del Castello de Monte Metulo. Successivamente \u00e8 identificata come \"Mons Mitulus \"(1150-1278), \"Mons Mileto\" (1328), poi ancora \"Monte Mitulo\", Monte Mirto fino a giungere, attraverso \"Montemitolo o Montemitoli\", all'attuale denominazione di Montemitro.\n\u00c8 certa quindi la presenza di un insediamento precedente alla venuta dei croati. Questi per sfuggire all'invasione ottomana e per ripopolare le terre molisane devastate da terremoti ed epidemie, furono chiamati e ospitati dai governanti locali e dalla Chiesa a partire della fine del XV secolo.\nAncora oggi in questo paese si parla l'antico dialetto dalmata, detto 'na-na\u0161o. In base agli studi storici e linguistici, si ritiene che l'area di provenienza degli antichi coloni sia quella della zona costiera o dell'immediato entroterra fra i fiumi Cetina e Narenta. Probabilmente il primo loro insediamento nel territorio di Montemitro fu quello in localit\u00e0 Selo, che in croato significa appunto paese, villaggio, a circa 3\u00a0km dall'attuale centro abitato.\nEconomia.\nArtigianato.\nTra le attivit\u00e0 pi\u00f9 tradizionali vi sono quelle artigianali, che pur non essendo diffuse come nel passato non sono del tutto scomparse, e si distinguono per l'arte della tessitura a mano finalizzata alla realizzazione di coperte e di panni grezzi.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30717", "revid": "125092552", "url": "https://it.wikipedia.org/wiki?curid=30717", "title": "Montenero di Bisaccia", "text": "Montenero di Bisaccia (\"Mundunir\u00eb\" in dialetto montenerese) \u00e8 un comune italiano di abitanti in provincia di Campobasso, nel Molise. Fino al 1790 era ancora parte integrante dell'Abruzzo Citeriore secondo quanto risulta dalle Carte della Calcografia Camerale e di Giovanni Antonio Rizzi Zannoni.\nGeografia fisica.\nCentro collinare a ridosso del mare e del fiume Trigno, spazia in altitudine dai 273 metri del centro abitato al livello del mare della spiaggia. Il clima \u00e8 caratterizzato da inverni miti, con sporadiche e scarse nevicate, e da estati calde e secche.\nStoria.\nOrigini neolitiche.\nIl comune ha origini antiche, posto a circa dieci chilometri dalla costa molisana, della quale una parte ricade sul proprio territorio. Ha avuto origine dal villaggio di Bisaccia, del quale ha conservato il nome ed i cui ruderi sono in parte ancora visibili ad un chilometro circa dall'abitato. Il villaggio fu abbandonato con le invasioni barbariche, quando gli abitanti si rifugiarono prima nelle grotte arenarie, successivamente iniziarono a stabilirsi sulla collinetta chiamata appunto \u201cmonte nero\u201d per la fitta boscaglia che la ricopriva.\nDal Medioevo a oggi.\nIl nuovo feudo appartenne nel VII secolo all'abbazia di Santa Maria a Calano, venendo successivamente distrutto dalle invasioni dei Saraceni, fino all'851. Nel 1187 il feudo appartenne a Riccardo di Agnone, e ricostruito sotto il dominio di Federico II. Tra i vari proprietari succedutisi dal XV secolo in poi ci sono i Cantelmo, i Sangro, i Carafa, Caracciolo e i d'Avalos. Tra il XVI e il XVIII secolo fu pi\u00f9 volte danneggiata dalle incursioni dei Turchi, l'ultima delle quali si ebbe il 26 settembre 1712. Dal 1861 fa parte della provincia di Campobasso, e negli anni novanta si \u00e8 sviluppata l'economia del turismo balneare.\nSociet\u00e0.\nTradizioni e folclore.\nLe feste religiose pi\u00f9 importanti sono: la Madonna di Bisaccia (16 maggio), San Matteo (21 settembre) e San Paolo Apostolo (29 giugno). Degno di nota \u00e8 inoltre il presepe vivente, un evento che da oltre trenta anni si svolge nello scenario delle grotte arenarie.\nEconomia.\nForte della notevole estensione territoriale (circa 10.000 ettari) e della favorevole posizione geografica, l'agricoltura montenerese \u00e8 da sempre una risorsa importante per l'economia locale. Le coltivazioni principali sono cerealicole, viticole, oliveti e ortofrutticole. Dagli anni ottanta, inoltre, nel centro molisano \u00e8 man mano cresciuta l'industria tessile, formata sia da piccole sia da medie imprese. Il settore, attualmente in crisi principalmente a causa di una sensibile \"delocalizzazione\" dei laboratori, \u00e8 controbilanciato da quello del turismo, in espansione sia sulla costa sia nell'entroterra sotto forma di agriturismo.\nCultura.\nCucina.\nRinomata \u00e8 la ventricina di Montenero, insaccato ottenuto con carne di maiale opportunamente trattata e stagionata con metodi tradizionali. Il piatto tipico del paese sono i cavatelli (in dialetto \"cuzzutilli\") con la ventricina.\nGeografia antropica.\nQuesto comune ha la particolarit\u00e0 di appartenere a due prefissi telefonici di distretti differenti pur nello stesso compartimento: mentre quasi tutto il territorio ha come prefisso 0875 (Termoli), una piccola area a sinistra del Trigno di 7,4\u00a0km\u00b2, dove si trovano la zona industriale, la marina e lo svincolo autostradale dell'A14 Vasto sud-Montenero di Bisaccia-San Salvo, ha come prefisso 0873 (Vasto).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCiclismo.\nMontenero ha ospitato la partenza della 9\u00aa tappa del Giro d'Italia 2017, con arrivo in salita al Blockhaus. Singolare caratteristica della tappa il fatto che si vedesse dal luogo di partenza anche l'arrivo, posto sul massiccio della Majella, che domina l'orizzonte nord-ovest visibile dall'abitato di Montenero di Bisaccia.\nCalcio.\nLa principale squadra di calcio della citt\u00e0 \u00e8 denominata \"U.S.D. Montenero Calcio 1978 \" \u00e8 nata nel 1978, e milita nel girone molisano di Eccellenza. Gioca le partite casalinghe allo stadio \"Vincenzo De Santis\". I colori sociali sono il blu ed il rosso. L'apice della sua storia recente \u00e8 stata la promozione in serie D, guadagnata al termine della stagione 2004-2005 (conclusa al terzo posto) attraverso i play-off nazionali, dopo aver sconfitto in finale il Villafranca Tirrena (perdendo 1-0 in trasferta e vincendo 3-0 in casa). Dopo un periodo abbastanza burrascoso e difficile, l'Us Calcio Montenero ha smesso di esistere e, intorno alla met\u00e0 degli anni Dieci, in paese \u00e8 venuta a mancare la cosiddetta \"prima squadra\", nel 2019 in paese \u00e8 ritornata ad esistere la cosiddetta \"prima squadra\" rinominata \"A.S.D. Calcio Montenero\". Il Calcio Montenero milita nel campionato regionale molisano di Prima Categoria.\nCalcio a 5.\nMontenero di Bisaccia vanta anche una squadra di calcio a 5 denominata \"A.S.D. Futsal Montenero\", fondata nel 2016. La Futsal Montenero milita nel campionato regionale molisano di calcio a 5, in serie C1. I colori sociali sono il rosso e il blu."}
{"id": "30718", "revid": "228587", "url": "https://it.wikipedia.org/wiki?curid=30718", "title": "Montorio nei Frentani", "text": "Montorio nei Frentani (\"M\u00ebndori\u00eb\" in molisano) \u00e8 un comune italiano di abitanti della provincia di Campobasso, in Molise, distante circa 35\u00a0chilometri a nord-est dalla costa molisana.\nStoria.\nIl paese di origini antichissime apparteneva alla contea di Larino e successivamente a quella di Loritello nel periodo normanno.\nDurante la seconda guerra punica III secolo a.C. il territorio di Montorio fu oggetto di numerose lotte tra Fabio Massimo e Annibale.\nCon il crollo dell'Impero romano le popolazioni per sottrarsi alle invasioni barbariche, si raggrupparono nello stesso territorio, dove poi nacque il paese attuale.\nQui furono costruite le prime abitazioni, intorno al castello e alla chiesa gi\u00e0 esistenti, che facevano parte del sistema di difesa studiato da Vito Avalerio e dai De Molisio, entrambi conti normanni, come appare nel Catalogo borrelliano intorno al secolo XII.\nMontorio cos\u00ec entr\u00f2 a far parte della Contea di Molise e fu feudo dei De Molisio fino al secolo XIII.\nMonumenti e luoghi d'interesse.\nChiesa dell'Assunta.\nCostruita come chiesa normanna, fu fondata nuovamente nel 1738; dopo che il terremoto del 1656 aveva ridotto le tre navate in una sola. La chiesa oggi ha ancora tre navate ricostruite, con pianta basilicale.\nLa sobria facciata ha un portale con cornice classicheggiante, affiancata da una poderosa torre come campanile. L'interno \u00e8 decorato da un dipinto fiammingo della Vergine Assunta, da una teca con le reliquie di San Costanzo, inoltre vi \u00e8 un altare con la pala di Santa Caterina d'Alessandria, e soprattutto la pala di Teodoro D'Errico raffigurante l'Annunciazione dell'angelo Gabriele a Maria.\nChiesa di Santa Maria del Carmine.\nLa piccola chiesa ottocentesca \u00e8 a navata unica, stile neoclassico. Facciata semplice con finestra centrale e un campanile a vela.\nPalazzo nobile Magliano.\nIn origine forse il castello, il palazzo fu completato dopo la ricostruzione del terremoto del XVII secolo. La possente struttura ha muratura a scarpa, pianta rettangolare con ingresso scandito da un portale con due colonne doriche.\nPorta urbica.\nUnico elemento medievale del centro: la porta \u00e8 stata costruita nel XIII secolo con arcata a sesto acuto.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nIl piccolo paese vanta una squadra di calcio a 5, il Montorio nei Frentani C5 che gioca nel campionato di Serie C2 molisano."}
{"id": "30721", "revid": "124018926", "url": "https://it.wikipedia.org/wiki?curid=30721", "title": "Palata", "text": "Palata \u00e8 un comune italiano di abitanti della provincia di Campobasso, in Molise. In passato nella cittadina era presente una comunit\u00e0 di Croati, qui immigrata nel XVI secolo, che \u00e8 stata poi progressivamente assimilata dalla popolazione italiana.\nGeografia fisica.\nFiumi.\nPresso Palata da Il Monte (541 m s.l.m.), nasce il torrente Sinarca e sfocia nel mare Adriatico presso l'antica omonima torretta nel comune di Termoli.\nClima.\nA Palata il clima \u00e8 mite data la sua posizione in collina. D'inverno il clima \u00e8 tendenzialmente freddo soprattutto durante le irruzioni di aria fredda dai balcani con conseguenti nevicate. D'estate le temperature raggiungono e spesso superano i 30\u00a0\u00b0C.\nStoria.\nIl centro fu fondato nel XII secolo circa, quando era una contrada di Acquaviva Collecroce, chiamata \"Paludella\". Appartenendo al Contado di Molise con citt\u00e0 amministrativa Bojano, fu possesso di vari signori tra i quali gli Orsini e i Toraldo. \nFino al XVII secolo sopravvisse una frazione di origini normanne di nome Santa Giusta, poi abbandonata per il grande attacco ottomano. Dopo danneggiamenti dovuti a terremoti, nel 1456 quello distruttivo del Sannio (noto come \"Gradina\") e successivamente nel 1663, il comune fu colonizzato da popolazioni albanesi in fuga dall'Impero ottomano, fattore verificatosi nei comuni presso la costa molisana nei dintorni di Termoli. Nel 1531 dunque le popolazioni slave costruirono nuovamente il borgo quasi abbandonato, il cui simbolo oggi \u00e8 la chiesa di Santa Maria La Nova. Dal 1806 fa parte del Distretto di Campobasso, convertito in provincia dal 1949.\nFeudatari di Palata.\nIl primo feudatario fu Roberto della Rocca nel XII secolo. Nel 1269 con il governo di Carlo d'Angi\u00f2, Palata pass\u00f2 a Francesco della Fosta. Nel 1315 fu del conte di Gravina, nel 1354 pass\u00f2 al regio demanio per mancanza di eredi. La famiglia Ionata tenne il feudo sino al XVI secolo. Il feudo pass\u00f2 poi a Giovanni Orsini, il quale sub\u00ec la confisca dei beni per fellonia. Palata venne divisa tra Clemente Issacar (Izaguirre) e Alvaro de Bracamonte. Sul finire del XVI secolo Palata pervenne alla famiglia Toraldo d'Aragona in seguito al matrimonio di Vincenzo Toraldo con l'erede di Alvaro de Brancamonte, Luisa Bracamonte. Il padre di Vincenzo, Gaspare Toraldo, aveva gi\u00e0 acquisito per matrimonio met\u00e0 del feudo di Palata avendo sposato in seconde nozze l'erede di Clemente Issacar, Cassandra. Il figlio di Vincenzo Toraldo e Luisa Bracamonte, Francesco Toraldo, ottenne nel 1646 il titolo di duca di Palata e nel 1647 spos\u00f2 Alvina Frezza, dalla quale ebbe un'unica figlia ed erede, Francesca Toraldo d'Aragona Frezza (1647-1724). Quest'ultima, sposatasi con Melchor de Navarra y Rocafull, si trasfer\u00ec in Per\u00f9 nel 1681 in seguito alla nomina del marito a vicer\u00e9. Dal matrimonio nacquero due figlie, Cecilia ed Elvira. Il feudo di Palata pass\u00f2 per matrimonio al figlio ed erede di Cecilia, avuto dal matrimonio con Pedro Luis de H\u00edjar, conte di Belchite, ovvero Antonio Melchor Fern\u00e1ndez de H\u00edjar. Morto quest'ultimo nel 1734, il titolo di duca di Palata pass\u00f2 al nipote Francisco Antonio Zapata de Calatayud, figlio della sorella Francisca Fern\u00e1ndez de H\u00edjar e del di lei consorte Ximen P\u00e9rez Zapata de Calatayud, conte del Real, di Villamonte e di Sinarcas. Francisco Antonio spos\u00f2 Maria Joaquina Fern\u00e1ndez de Heredia Zapata y Calatayud dalla quale non ebbe eredi, pertanto il feudo di Palata pass\u00f2 alla sorella di lui Mar\u00eda Agustina. Mar\u00eda Augustina spos\u00f2 il rinomato politico e militare spagnolo Jaime de Guzm\u00e1n-D\u00e1valos y Sp\u00ednola ma dal matrimonio non nacquero figli, pertanto i titoli da lei detenuti passarono ad un suo nipote (figlio della sorella In\u00e9s Mar\u00eda Zapata de Calatayud e del di lei consorte Juan Jos\u00e9 de Azlor, conte di Guara), Juan Pablo de Arag\u00f3n-Azlor (1730-1790). Gli ultimi feudatari di Palata sino all'eversione della feudalit\u00e0 furono i figli V\u00edctor Amadeo de Arag\u00f3n-Azlor y Pignatelli (1779-1792) e il fratello di questi Jos\u00e9 Antonio de Arag\u00f3n-Azlor y Pignatelli de Arag\u00f3n (1785-1852), nati dal matrimonio con Mar\u00eda Manuela Pignatelli de Arag\u00f3n Gonzaga (figlia del diplomatico spagnolo Joaqu\u00edn Atanasio Pignatelli de Arag\u00f3n y Moncayo e della sua consorte Maria Luisa Gonzaga).\nMonumenti e luoghi d'interesse.\nIl centro attuale risale al XVII secolo, costruito sopra un colle non troppo elevato, in posizione dominante verso il mare. Il villaggio non ha una pianta ben precisa scandita da cardo o decumano, ma le casette attaccate l'una all'altra, realizzate con materiale povero, si raggruppano attorno alla chiesa parrocchiale, in posizione svettante. Del centro medievale, distrutto dal terremoto, non resta che qualche casa e la torre circolare del palazzo ducale, presso la chiesa parrocchiale. La torre \u00e8 realizzata in pietra grezza, con una finestra di controllo, e il tetto di tegole.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30722", "revid": "1272592", "url": "https://it.wikipedia.org/wiki?curid=30722", "title": "Petacciato", "text": "Petacciato \u00e8 un comune italiano di abitanti della provincia di Campobasso, in Molise.\nCentro del litorale adriatico, si erge su una collina a 225\u00a0m s.l.m. Dalla sua posizione dominante offre un vasto e suggestivo panorama che si estende dai monti della Majella al promontorio del Gargano, attraversando l'arcipelago delle Isole Tremiti.\nIl suo territorio si sviluppa su una superficie di 2.968 ettari.\nStoria.\nLa storia di Petacciato \u00e8 molto antica, ma al tempo stesso di origine incerta, in quanto si dispone di una documentazione parzialmente dubbia. In epoca preromana fu occupata dai Frentani, popolo di origine incerta. Infatti, secondo alcuni storici questi discenderebbero dai Sanniti, per altri, invece, dai Liburni, dai Sabini o dagli Etruschi. Molteplici sono state anche le sue denominazioni: \"Petazio\", di origine greco-romana, vuol dire cappello a larghe falde, \"Potare\", che significa bere in abbondanza, probabilmente per la presenza di numerose sorgenti nel suo territorio, nonch\u00e9 \"Betavium\", \"Petacciata\", \"Pitacciato\" ecc.\nIl territorio di Petacciato \u00e8 stato sempre conteso da vari popoli e briganti. Sub\u00ec gli assalti dei Goti (V secolo), dei Bizantini (VI secolo), dei Longobardi (VII secolo).\nIl centro costiero \u00e8 stato pi\u00f9 volte distrutto da terremoti; sono da menzionare quelli occorsi negli anni 1117, 1125, 1456. Quest'ultimo, in particolare, nella notte tra il 4 e il 5 dicembre, provoc\u00f2 una terribile distruzione del centro abitato con la conseguente morte di numerosi abitanti. Seguirono alcuni anni di povert\u00e0 ed abbandono del paese.\nNel 1463 Petacciato venne nuovamente rasa al suolo dagli Angioini, in battaglia contro gli Aragonesi che Petacciato, insieme a Guglionesi, un paese limitrofo, aveva difeso strenuamente. Solo verso la met\u00e0 del XVI secolo Petacciato torn\u00f2 a vivere momenti di prosperit\u00e0. Ci furono infatti degli insediamenti di popolazione slava che garantirono il ripopolamento del territorio. Venne annesso all'Universit\u00e0 di Guglionesi, ma nel 1618 il Feudo di Petacciato fu venduto e rilevato dal duca di Celenza (Abruzzo) Giulio Cesare Caracciolo nel 1619.\nQuesti contribu\u00ec a rafforzare quella fase di ripopolamento e ripresa economica del paese.\nVerso la fine del XVI secolo Petacciato conobbe l'invasione dei Turchi, diventando rifugio di briganti.\nNella sua lunga e travagliata storia, Petacciato ha vissuto anche il dominio dei D'Avalos, una nobile famiglia napoletana la quale contribu\u00ec notevolmente a ridare al paese uno sviluppo economico, sociale, culturale e religioso.\nPetacciato, nonostante la sua millenaria storia, \u00e8 divenuto un Comune autonomo soltanto il 30 dicembre del 1923, distaccandosi da Guglionesi.\nAmbiente e turismo.\nAlle spalle della spiaggia si sviluppa un sistema di dune tra i pi\u00f9 pregevoli della costa adriatica e una vasta pineta sottoposta a tutela ambientale.\nIl 15 maggio 2012 Petacciato riceve per la prima volta la \"Bandiera Blu\", premio che viene dato in concessione alle migliori spiagge europee per qualit\u00e0 dell'acqua, servizi, e tutela dell'ecosistema, premio conferito nuovamente fino al 2016\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30723", "revid": "287204", "url": "https://it.wikipedia.org/wiki?curid=30723", "title": "Petrella Tifernina", "text": "Petrella Tifernina (\"A P\u00ebtr\u00e8ll\u00eb\" in molisano) \u00e8 un comune italiano di abitanti della provincia di Campobasso, in Molise.\nStoria.\nOrigini sannite.\nSi ipotizza che Petrella fosse sorta nel IV secolo a.C. come avamposto dei Sanniti, dati i ritrovamenti archeologici. Il territorio era dominato dai Frentani nella zona di Termoli e dai Pentri di Bovianom (Bojano), e l'agro di Petrella era compreso nel Contado di Fagifulae, oggi Montagano. Il villaggio antico sorgeva presso la localit\u00e0 Piano della Vicenna, visti i ritrovamenti archeologici, dunque fuori dal colle dove nacque il borgo medievale attuale, durante il periodo di incastellamento. Tale villaggio dai Romani era detto \"Tifernum\", per la vicinanza al fiume Biferno.\nDal Medioevo al Settecento.\nDopo la caduta di Roma, che conquist\u00f2 il primo villaggio nel I secolo a. C. circa, il paese fu distrutto dai Vandali e dai Saraceni, fino alla conquista nel VI secolo di Zotone, primo duca di Benevento, visto che il territorio molisano fu accorpato nella Langobardia Minor. I Longobardi eressero un castello, nominato Rocca Petrella, primo nucleo del paese attuale. Esattamente con la venuta dei Longobardi, intorno al X secolo a Petrella fu portato il culto per San Giorgio, a cui fu dedicata la prima chiesa, ossia quella odierna, frutto di vari rifacimenti.\nIl pi\u00f9 antico documento di cui si parla del paese \u00e8 la Pergamena montaganese del 1039.\nNel frattempo il territorio veniva riordinato nel Contado di Molise, ex circondario del castaldato longobardo di Bojano. Tale Contado nel periodo degli Svevi (XIII secolo) fu unito alGiustizierato d'Abruzzo con capitale Sulmona, successivamente ripartito nel settore della Terra di Lavoro.&lt;br&gt;Dal passaggio del dominio Svevo a quello Angioino non ci sono molte notizie, tranne che Petrella nel 1270 veniva ceduta da Carlo I d'Angi\u00f2 a Pandolfo di Pietro De Grossis, mentre la zona della Rocca andava a Tommaso di Agnone. Tuttavia gi\u00e0 9 anni dopo, sempre per intercessione di Carlo, il feudo pass\u00f2 ad altri signori, ed era uno dei pi\u00f9 fiorenti del Molise per le campagne circostanti. Nel '400 la famiglia Stella fu feudataria, finch\u00e9 nel 1443 pass\u00f2 ai De Sangro per concessione di Alfonso I d'Aragona, e di seguito Petrella venne venduta a Camillo Mormile per 13 000 ducati.\nNel 1456 il paese fu danneggiato da un grave terremoto che sconvolse gran parte del Molise, verificatosi tra le montagne del Matese e Pontelandolfo. Nel 1562 il paese pass\u00f2 a Raimondo Carafa, nuovo padrone, fino alla vendita nel 1570 ai Pignatelli. Per un secolo intero Petrella non avr\u00e0 padroni fissi, ma sar\u00e0 continuamente ceduta a famiglie della zona di Termoli e Larino.\nDal Settecento al 1861.\nCome detto, Petrella andr\u00e0 in mano a vari signori, e una prima battuta di arresto nella bolgia del feudalesimo si ebbe nel 1799, durante la Repubblica Partenopea, quando i feudatari erano i Pulce da Montepulciano. Lo smembramento del Molise assegn\u00f2 a Petrella il posto nel cantone di Campobasso, e con l'abolizione del feudalesimo nel 1806, a Petrella si costituirono associazioni della terra con capi uomini dell'alta borghesia. Nacque cos\u00ec il latifondo, e Petrella non usc\u00ec gravata al livello sociale ed economico, dopo la fine del feudalesimo, tanto che il Molise, con legge speciale, fu staccato dalla Capitanata di Foggia, e nel 1808 il paese divenne comune. Nel 1837 si verific\u00f2 un'epidemia di colera, e il Comune denunciava vari problemi di amministrazione sociale, come la questione di creare scuole e biblioteche per l'acculturazione dei contadini e della popolazione con basso livello di alfabetizzazione. Il colera si ripresenta nel 1854, uccidendo molta gente.\nDurante i moti per perpetuare l'Unit\u00e0 d'Italia, a Petrella non si registrarono casi particolari di atteggiamento bellicoso, e il comune nel 1861 continu\u00f2 a mantenere l'autonomia, malgrado il Molise avesse perduto l'autonomia, venendo aggregato all'Abruzzo, in una regione che fino al 1963 sar\u00e0 chiamata \"Abruzzi e Molise\".\nDal Novecento ai giorni nostri.\nNel 1862 fu aggiunto \"Tifernina\" al nome di Petrella, per evitare casi di omonimia con altri comuni, facendo riferimento al fiume Biferno, presso cui sorgeva Tifernum. Il nuovo governo piemontese tuttavia non seppe rispondere, poich\u00e9 le aspettative erano buone, alle esigenze della popolazione, e cos\u00ec nel 1870 si svilupp\u00f2 nel a comunit\u00e0 il fenomeno migratorio al nord.&lt;br&gt;Per far fronte al problema di isolamento del paese e per concentrare le amministrazioni in una sola unit\u00e0, durante il fascismo, nel 1940 si propose di costruire un nuovo paese chiamato Castellini Nuovo, unendo Petrella e Castellino del Biferno, ma non se ne fece nulla. Nel 1945 il paese fu occupato dagli americani, durante la seconda guerra mondiale, e nel 1946 ci furono le elezioni per decidere l'Italia monarchica o repubblicana. A Petrella vinse il secondo partito, tuttavia ugualmente per problemi di isolamento e politiche che non hanno saputo ascoltare le esigenze dei cittadini, negli anni '60 \u00e8 ripreso il flusso migratorio. Attualmente Petrella sta concentrando le sue forze sul turismo, e sulla valorizzazione del campo agricolo per uno sviluppo sostenibile.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nMonumenti.\nLa chiesa dedicata a San Giorgio Martire, patrono di Petrella, risale al XII secolo. La chiesa in stile romanico nel 1901 \u00e8 stata dichiarata monumento nazionale.\nIl Portale principale e i due laterali presentano un importante apparato decorativo scultoreo.\nL'interno della chiesa si presenta suddiviso in tre navate chiuse dalle rispettive absidi. Le navate sono suddivise da due colonnati asimmetrici, i capitelli sono decorati con motivi simili a quelli presenti all'esterno della chiesa. All'interno della chiesa spicca il fonte battesimale monolitico emisferico anch'esso riccamente decorato. Sono inoltre presenti diversi altari e una cripta dedicata a San Giorgio.\nAffiancato al complesso monumentale c'\u00e8 il campanile alto circa 30 m.\nIl bene \u00e8 ottimamente conservato e visitabile con servizio di guide grazie alla locale Associazione Culturale Mysteria Templi.\nCuriosit\u00e0.\nIl paese viene espressamente citato due volte nel film di Fabio Volo \"Il giorno in pi\u00f9\" (2011) ed \u00e8 inoltre teatro delle riprese di alcune scene del film di Checco Zalone \"Sole a catinelle\" (2013).\nArte.\nSono cinque i Murales realizzati dall'artista Massimo Nardi per la \"Comunit\u00e0 di Nuovi Orizzonti, Petrella diventa un Museo a Cielo Aperto il primo murale \u00e8 stato realizzato nel 2016 durante un suo del Festival Gioia Piena.\""}
{"id": "30724", "revid": "124135340", "url": "https://it.wikipedia.org/wiki?curid=30724", "title": "Pietracatella", "text": "Pietracatella \u00e8 un comune italiano di abitanti della provincia di Campobasso, in Molise.\nGeografia fisica.\nPietracatella \u00e8 un piccolo centro del Molise situato ai confini con la provincia di Foggia. Il paese \u00e8 arroccato su di uno sperone roccioso di natura tufacea, a circa 725 metri s.l.m., che dagli abitanti del luogo, i \"Pietracatellesi\", viene denominato \"\u201cMorgia\u201d\". Da qui \u00e8 possibile ammirare un vasto panorama: l'abitato domina la valle del Tappino. Guardando ad est \u00e8 visibile il lago di Occhito e i primi centri delle Puglie, mentre ad ovest \u00e8 possibile scorgere Campobasso.\nStoria.\n, il paese sarebbe sorto nel XV secolo dall'unione di due casali, quello di \"\u201cPetra\u201d\", corrispondente all'attuale sito, e quello di \"\u201cCatella\u201d\", distante pochi chilometri dal primo. Gli abitanti di \"\u201cCatella\u201d \"emigrarono, forse in seguito al terremoto del 1456, a \"\u201cPietra\u201d\", dando origine all'universit\u00e0 ingrandita di \"\u201cPredicatiello\u201d \"(da \"\u201cPetra\u201d \"et \"\u201cCatella\u201d\").\nGiovanni Ceva Grimaldi acquist\u00f2 nel 1566 i possedimenti di Pietracatella, all'epoca in Terra di Capitanata, dal conte di Altavilla Giovanni di Capua per la somma di 20.000 ducati. Il Ceva Gramaldi in seguito compr\u00f2, nel 1575, anche i feudi di Solopaca e Telese, entrambi in Terra di Lavoro. A Giovanni Ceva Grimaldi succedettero i figli, Giovan Francesco Ceva Grimaldi (Pietracatella, 1559 - 1618), nominato primo Marchese di Pietracatella da Filippo III di Spagna nel 1606 e Giovannantonio Ceva Grimaldi, che ottenne dal re spagnolo il titolo di Duca di Telese e utile signore della terra di Solopaca nel 1609.\nUn tempo il paese era sovrastato da un imponente castello, di cui ora non restano che poche tracce, mentre il complesso architettonico pi\u00f9 importante e prossimo ad esso, \u00e8 la Chiesa di San Giacomo Apostolo il Maggiore, con annessa cripta dedicata a Santa Margherita risalente all'XI secolo.\nMonumenti e luoghi d'interesse.\nSulla cima della \u201cMorgia\u201d si erge maestoso e severo il complesso architettonico comprendente la cripta di Santa Margherita e la sovrastante chiesa di San Giacomo. Iniziato verso il secolo XII \u00e8 stato completato, con apporti gotici, alla fine del secolo successivo. La Chiesa di San Giacomo \u00e8 stata realizzata in parte sulla roccia e in parte sulla cripta di Santa Margherita.\nCappella di Santa Margherita: La primitiva chiesetta di Santa Margherita, in origine completamente affrescata, \u00e8 adiacente ad un altro vano cieco in cui si trova un blocco monolitico, forse un altare primitivo.\nCroce stazionaria del Settecento: C'\u00e8 un antico crocifisso in legno di pregevole fattura considerato il pi\u00f9 interessante e antico fra i pochi crocifissi lignei del Molise. Multi studiosi sono concordi nel datarlo intorno al XIII secolo. La Trombetta, nel suo testo \u201cArte nel Molise attraverso il medioevo\u201d lo inserisce nell'ambito della produzione romanica. Gotica della scultura lignea campana del XIII secolo. Non si conoscono notizie inerenti all'opera fino alla fine del 1600 quanto il Cardinale Orsini durante le sue sacre visite a Pietracatella, eman\u00f2 decreti per la sua manutenzione.\nCultura.\nEventi.\nLe due feste principali sono la festa della Madonna di Costantinopoli, detta anche \"Madonna della ricotta\", che si svolge il primo marted\u00ec dopo la Pentecoste.\nLa festa del patrono, San Donato si festeggia il 7 agosto. La festa di Sant'Antonio di Padova il 13 giugno.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30725", "revid": "1444396", "url": "https://it.wikipedia.org/wiki?curid=30725", "title": "Pietracupa", "text": "Pietracupa \u00e8 un comune italiano di abitanti della provincia di Campobasso, in Molise. L'etimologia del nome \u00e8 un composto di \"pietra\", poich\u00e9 costruito su un'enorme formazione calcarea, la \"Morgia\", e dell'aggettivo \"cupa\", che in latino vuol dire \"botte\", in riferimento ai numerosi insediamenti rupestri ancora visibili in essa. \u00c8 zona di villeggiatura estiva e di escursionismo.\nStoria.\nIl centro \u00e8 sorto nel periodo alto-medievale (il nome latino lo attesterebbe), probabilmente come insediamento monastico ed \u00e8 stato dominio feudale di molte famiglie, tra cui le pi\u00f9 importanti furono quelle dei De Molisio, dei De Regina, degli Eboli di Castropignano, e dei Francone che tennero Pietracupa dal 1676 al 1810, anno in cui fin\u00ec il rapporto feudale. I Francone avevano ottenuto nel 1704 il titolo di Principi di Pietracupa che pass\u00f2 ai loro eredi Caracciolo di Torchiarolo. Nell'agro pietracupese sorsero successivamente due abbazie, la prima intitolata a San Pietro in Formoso, probabilmente distrutta dal terremoto del 9 settembre 1349, e la seconda di Sant'Alessandro, non pi\u00f9 attiva dopo il terremoto del dicembre 1456. Nel 1360 fu costruita in stile gotico la chiesa di San Gregorio, ricostruita poi nel 1560 dopo il terremoto.\nNel cuore della Morgia c'\u00e8 un'antichissima chiesa rupestre riportata al culto nel secolo scorso, al cui interno \u00e8 conservato un crocifisso cinquecentesco, una croce stazionaria in pietra e un altare formato dalla macina di un vecchio mulino.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nSebbene molto piccolo, il paese vanta una squadra di calcio a 5, il Pietracupa C5, che gioca in Serie C2."}
{"id": "30726", "revid": "123316929", "url": "https://it.wikipedia.org/wiki?curid=30726", "title": "Portocannone", "text": "Portocannone (\"Portkanuni\" in arb\u00ebresh\u00eb) \u00e8 un comune italiano di abitanti della provincia di Campobasso, in Molise.\nSorge su un colle a 148 metri s.l.m. nelle vicinanze della riva destra del fiume Biferno, ed \u00e8 ubicato a circa 65\u00a0chilometri ad est dal capoluogo di regione. \u00c8 uno dei quattro paesi della provincia di Campobasso appartenenti alla minoranza etnica e linguistica albanese, insieme a Campomarino, Montecilfone e Ururi, che mantiene da secoli la lingua e la cultura arb\u00ebresh\u00eb che li contraddistingue. Il cognome Manes, di origine albanese, \u00e8 il pi\u00f9 diffuso nel comune e a Montecilfone. Il comune fa parte inoltre dell'associazione nazionale citt\u00e0 dell'olio, che mira a promuovere l'olio extravergine di oliva e i territori di produzione.\nStoria.\nIl paese di Portocannone esisteva gi\u00e0 in epoca medievale. Nel 1137 era chiamata Portocandesium e successivamente, come risulta dai registri angioini del 1320, il suo nome fu mutato in Portocanduni. La Portocannone del periodo latino ebbe fine a seguito del violento terremoto del 1456 che la rase al suolo quasi interamente e distrusse la maggior parte delle abitazioni. Fu ricostruita interamente dieci anni dopo da una colonia di esuli Arb\u00ebresh\u00eb, durante la prima emigrazione Albanese che ebbe luogo nel 1461, quando re Ferdinando I d'Aragona, per vincere la fazione angioina contro cui era in guerra, ottenne l'aiuto delle milizie di Giorgio Castriota Skanderbeg, l'eroe nazionale albanese che combatt\u00e9 per la libert\u00e0 del suo popolo e della sua terra. La morte del condottiero Arb\u00ebresh\u00eb comport\u00f2 l'invasione ormai certa dei Turchi ottomani, cos\u00ec molti albanesi varcarono l'Adriatico, certi di ottenere la protezione del regno di Napoli in virt\u00f9 dei benefici che il principe Skanderbeg aveva reso alla corona d'Aragona. Vennero cos\u00ec ripopolati i paesi distrutti dal terremoto e inizi\u00f2 la rifondazione di Portocannone. Al luogo, che si trovava a poca distanza dal vecchio centro abitato dai Latini, (nei pressi dell'attuale cimitero) fu dato lo stesso nome del paese raso al suolo dal terremoto, Portocannone, e vi fu subito costruita la nuova chiesa in onore della Madonna di Costantinopoli. E in memoria di questo evento ogni anno, il luned\u00ec successivo al giorno della Pentecoste, si svolge la nota gara della Carrese. Portocannone come Ururi, fra aprile e maggio sono interamente coinvolte da un rito, quello della corsa di carri trainati da buoi, seguiti da giovani a cavallo. La contesa, in cui i partecipanti si dividono in due grandi fazioni nutrite da rivalit\u00e0 folcloristica, i \"giovani\" e i \"giovanotti\", ha in palio l'ambito premio del diritto di portare in processione il Santo protettore o la Madonna protettrice del luogo.\nPortocannone oggi.\nA Portocannone \u00e8 parlato ancora oggi l'antica lingua arb\u00ebreshe. Importante \u00e8 lo sportello linguistico, che, tramite iniziative e spettacoli di vario genere, mantiene viva la cultura e la lingua.\nL'economia si basa essenzialmente sull'agricoltura, con la produzione principalmente di grano. Il paese \u00e8 dotato di strutture per il tempo libero e per attivit\u00e0 culturali, tra le quali emerge il \"Teatro comunale\" e \"l'Anfiteatro\" antistante la locale scuola media che, nel periodo estivo, consente la rappresentazione all'aperto di spettacoli teatrali e musicali. Tra le strutture sportive prevale lo \"Stadio comunale dei Pini\", omologato anche per incontri di serie C, il campo da tennis e la \"Palestra comunale\" che, nei mesi scolastici, ospita corsi di danza e ginnastica. Il monumento pi\u00f9 pregevole di Portocannone \u00e8 il \"Palazzo Baronale\", che si eleva solitario in tutta la sua imponenza. Costruito tra il 1735 e il 1742 dal barone Carlo Diego Cini, \u00e8 attualmente di propriet\u00e0 della famiglia Tanasso, restaurato nel 1915.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 163 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nRomania 69 2,68%\nAlbania 53 2,06%\nMonumenti e luoghi d'interesse.\nPorta urbica di Borgo Costantinopoli.\nCaratteristica \u00e8 la magnifica \"Porta Principale\" del paese, ornata da dipinti rappresentanti le usanze arb\u00ebresh\u00eb. L'arco a tutto sesto in pietra sembra appoggiarsi ad una torre con orologio a pianta quadrata. La torre alla sommit\u00e0 \u00e8 decorata da archetti pensili, e reca iscrizioni in marmo lungo la sua altezza.\nPalazzo baronale.\nSpicca il palazzo baronale realizzato per volere del barone Cini nel XVIII secolo, restaurato dalla famiglia Tanasso che ne \u00e8 attualmente proprietaria. Il palazzo si presenta come una massiccia costruzione con muro a leggera scarpa e contrafforti rastremati negli angoli, ed \u00e8 dotato di magazzini al piano terreno e di patio al centro. Simmetrico ed equilibrato negli arredi; la facciata \u00e8 sezionata in tre parti: le finestre pi\u00f9 esterne sormontate da piccole lunette, quelle pi\u00f9 interne da un piccolo frontone, e quelle centrali anch'esse da piccole lunette. Il primo piano \u00e8 quello abitato ed \u00e8 costituito da numerose stanze con affreschi e mobili d'epoca, mentre all'ultimo piano si trova un portico aggettante e sul lato orientale un loggiato con prospiciente giardino. La piazza antistante il palazzo \u00e8 occupata da una fontana, visibile in primo piano. Di fronte al palazzo baronale \u00e8 presente la piazza del comune basso molisano costituita tutta in pietra, nella quale \u00e8 presente la fontana centrale.\nChiesa Madre dei Santi Pietro e Paolo.\nNel centro storico di Borgo Costantinopoli vi \u00e8 la Chiesa Madre dei \"Santi Pietro e Paolo\" XVI secolo. All'interno vi si possono ammirare: il quadro della Beata Vergine Maria SS. di Costantinopoli risalente al XVI secolo, il battistero ottagonale in quercia intagliata terminante a cuspide, il magnifico tetto della chiesa rappresentante i pi\u00f9 grandi passi della Bibbia e i pi\u00f9 grandi dipinti italiani, come L'Ultima cena di Leonardo da Vinci. L'atmosfera della chiesa \u00e8 molto suggestiva.\nChiesa della Madonna del Carmelo.\nUn'altra Chiesa \u00e8 quella dedicata alla Madonna del Carmelo, presente nella parte pi\u00f9 interna del paese. Appartiene al XVII secolo, ed \u00e8 a navata unica.\nLa corsa dei carri.\nLa \"corsa dei carri\" \u00e8 l'evento pi\u00f9 atteso tra tutte le tradizionali manifestazioni che si svolgono a Portocannone, capace di scatenare il coinvolgimento emotivo di tutta la popolazione, di tutti gli abitanti degli altri paesi arb\u00ebresh\u00eb limitrofi e di tutti coloro che sono emigrati e che tornano ogni anno, puntualmente, il luned\u00ec di Pentecoste per poter rivivere l'emozione che questa manifestazione trasmette. \u00c8 un rituale in cui si mescolano religione e folklore, memoria e celebrazione del passato che \u00e8 annualmente rievocato con intensa partecipazione da parte dell'intera comunit\u00e0.\nIn base al racconto tradizionale, si narra che giunti sulle coste dell'Adriatico e trovatisi di fronte una terra incontaminata e ricoperta di vegetazione, gli arb\u00ebresh\u00eb - non sapendo dove stanziarsi data la vastit\u00e0 del territorio - decisero di far decretare tale scelta ad una coppia di buoi aggiogati, che trascinavano un carro sul quale fu posta l'effigie della Beata Vergine di Costantinopoli. Il carro risalendo il bosco di Ramitelli, raggiunse l'attuale sito ove fu definitivamente fondato Portocannone e ove \u00e8 tuttora depositato il quadro di Maria SS. di Costantinopoli che, per questo, \u00e8 sia oggetto di venerazione per tutti i fedeli del paese, sia l'amb\u00ecto trofeo della \"corsa dei carri\" che si svolge ogni anno nel paese a ricordo della venuta in Italia.\nQuesto evento comincia gi\u00e0 la sera prima: la domenica di Pentecoste, i sostenitori di ogni singola fazione in gara si esibiscono separatamente in uno spettacolo pirotecnico nella piazza centrale, al fine di dare inizio ufficiale alla manifestazione. Comincia ad esibirsi il carro vincitore nell'anno precedente e, in successione, seguono le altre fazioni. La manifestazione dei fuochi artificiali di ogni carro si conclude con l'accensione di una lunga \"catena di polvere pirica\" (di circa 100, 150 metri) distesa a terra ad una distanza di circa 20 metri dall'entrata del borgo Costantinopoli che, una volta accesa all'estremit\u00e0 opposta, viene trascinata a mani nude dal \"cateniere\" (cavaliere posto a guida dei buoi durante la gara del giorno successivo), fin sotto l'arco di accesso al borgo antico, dove avviene l'esplosione del botto finale. Il compito che il \"cateniere\" assolve durante la competizione \u00e8 simulato, in questa occasione, dall'azione che egli compie nel trascinare, nel guidare la \"catena di polvere pirica\" - come i buoi il giorno della gara - oltre l'arco del borgo Costantinopoli e, affinch\u00e9 questo spettacolo sia benaugurante per l'evento vero e proprio del giorno successivo, \u00e8 fondamentale che la lunga \"catena\" di fuochi non si spezzi durante il suo scoppio e trascinamento.\nAlla gara prendono parte tre \n\"partiti\": i \"Giovani\" simboleggiati dai colori bianco e celeste, i \"Giovanotti\" con i colori giallo e rosso e, dal 2008, i \"Xhuv\u00ebntjelvet\" di colore arancione (costola dissidente dei Giovanotti). Tra il 1973 e il 1990, partecip\u00f2 alla gara anche un altro carro, denominato \"Skanderbeg\", i cui colori erano il verde e il nero, ma che negli anni successivi non ebbe pi\u00f9 la possibilit\u00e0 di gareggiare per mancanza di risorse economiche e per disaccordi nati in seno al gruppo.\nLa \"corsa dei carri\" \u00e8 regolamentata da uno statuto, redatto e sottoscritto dai responsabili dei \"partiti\" e dalle autorit\u00e0 comunali. Lo statuto in vigore fino all'anno 1999 prevedeva che il percorso della gara fosse di circa 2,9\u00a0km. e che alla competizione dovessero partecipare dei carri trainati da due coppie di buoi, ma in seguito al verificarsi di incidenti pericolosi per la vita di coloro che fanno parte del servizio d'ordine e di supporto tecnico dei carri in gara e dopo vari disaccordi tra i sostenitori delle tifoserie opposte, si \u00e8 preferito modificare nel 2000 l'antica normativa.\nOggi il percorso della gara \u00e8 di circa 3,8\u00a0km. e il numero di buoi aggiogati \u00e8 sceso da quattro a due; inoltre, \u00e8 stato modificato anche il regolamento relativo all'ordine di partenza dei carri: mentre il vecchio statuto prevedeva che si mantenesse l'ordine di arrivo dell'anno precedente, quello odierno stabilisce che l'ordine di partenza dei carri sia decretato di anno in anno tramite un sorteggio che avviene poche ore prima dell'inizio della manifestazione, alla presenza dei rappresentanti di ogni \"partito\" e della giuria di gara.\nLa vera e propria \"corsa\" ha inizio nelle prime ore del pomeriggio, quando i tre carri (i \"Giovani\", i \"Giovanotti\" e i \"Xhuv\u00ebntjelvet\") e la folta schiera di cavalieri a loro seguito si avviano verso la chiesa dei SS. apostoli Pietro e Paolo, ove li attende il sacerdote per la benedizione affinch\u00e9 la Madonna di Costantinopoli protegga animali ed esseri umani durante tutta la competizione.\nI carri si avviano poi verso la partenza, situata nel Vallone delle Canne. Durante questo tragitto, le tre formazioni sono accompagnate dai cavalieri e dagli addetti al servizio d'ordine e di supporto tecnico, indispensabili al momento della partenza perch\u00e9 devono \"girare il carro\"; infatti, \u00e8 necessario invertire il senso di marcia per poter ritornare in paese e tagliare il traguardo. \u00c8 indispensabile una rotazione su s\u00e9 stessi di 180\u00b0, per cui \u00e8 evidente che occorra anche molta forza fisica per poter sollevare il carro di legno con su i tre \"carristi\" (persone che dall'interno del carro pungolano i buoi durante la corsa) e per farlo roteare su s\u00e9 stesso, dato che la sua struttura non permette manovre agevoli.\nTra i tre carri vi \u00e8 una distanza di sicurezza di\u00a0m. 25 che permette di svolgere questi movimenti in tutta libert\u00e0, senza intralciare la squadra avversaria. Una volta sulla linea di partenza, la giuria capeggiata dal sindaco del paese controlla che queste operazioni avvengano nel rispetto delle norme dello statuto, poi quando tutti sono ai loro posti, il sindaco d\u00e0 la partenza gridando \"girate\", seguito da un colpo di pistola. Nel giro di pochi secondi, i carri vengono ruotati su loro stessi; i buoi sono lanciati a forte velocit\u00e0 sotto lo stimolo dei lunghi pungoli impugnati dai cavalieri, i quali hanno il compito di disporsi a semicerchio intorno al carro sia per spronare continuamente gli animali sia per spingere il carro da dietro, in modo da aiutare i buoi nel traino della struttura di legno e ferro - appesantita anche dalla presenza dei tre \"carristi\" - lungo tutto il tragitto.\nDurante la gara \u00e8 possibile che si effettuino dei sorpassi se il carro che \u00e8 in ultima posizione ha dei buoi pi\u00f9 allenati e pi\u00f9 veloci e se la corsia di sorpasso (costruita parallelamente al percorso asfaltato della gara) si trova in una posizione strategica rispetto al normale tracciato di percorrenza. Naturalmente, ha pi\u00f9 probabilit\u00e0 di vincere la squadra che ha la coppia di buoi migliore e pi\u00f9 prestante atleticamente: queste caratteristiche si evidenziano gi\u00e0 durante i quattro mesi di allenamento, precedenti la gara. Ogni \"partito\" organizza, separatamente dall'altro, almeno una volta a settimana una corsa che vale da allenamento, in cui tutto avviene esattamente come durante la vera e propria gara: i buoi vengono lasciati a digiuno ventiquattro ore prima, vengono sottoposti a massaggi e controlli medici che attestino il loro perfetto stato di salute (questo avviene anche durante tutto l'anno), vengono ferrati e puliti; i cavalieri hanno il compito di provvedere personalmente al benessere e alla forma fisica del proprio cavallo e, infine, i responsabili del \"partito\" (compresi i \"carristi\") si riuniscono per elaborare una strategia di gara che viene anch'essa provata durante i quattro mesi di preparazione.\nNaturalmente, questa competizione comporta un forte dispendio di risorse non solo fisiche (da parte di coloro che vi prendono attivamente parte), ma anche economiche perch\u00e9 la quantit\u00e0 di denaro che occorre per sostenere tutte le spese necessarie all'acquisto e al mantenimento di tutti gli animali \u00e8 a completo carico dei sostenitori dei tre \"partiti\". L'intera popolazione finanzia direttamente e per tutto l'anno la squadra per cui tifa: \u00e8 per questo che il coinvolgimento \u00e8 sentito sotto tutti i punti di vista. Ogni famiglia di Portocannone sostiene da sempre lo stesso carro ed \u00e8 cos\u00ec che si \u00e8 conservata e tramandata questa appartenenza all'uno o all'altro gruppo, trasmettendola di padre in figlio, di generazione in generazione.\nAl momento dell'arrivo sotto l'arco del borgo Costantinopoli, dinanzi alla chiesa, i partecipanti alla gara (cavalieri e \"carristi\") si stringono la mano e i vincitori ricevono le congratulazioni da parte degli sconfitti. I festeggiamenti cominciano subito con l'intonazione dell'inno di vittoria - la canzone del Piave - suonato dal complesso bandistico che seguir\u00e0 il corteo in festa lungo le strade del paese, sfilando davanti alle abitazioni di tutti i sostenitori del gruppo vincitore, in cui vengono offerte a tutti deliziose vivande, dolci e bevande.\nIl giorno successivo, in occasione dei festeggiamenti in onore della Beata Vergine di Costantinopoli, i carri vengono addobbati a festa e prendono parte alla processione religiosa della statua della Madonna lungo le vie del paese; in questa occasione, al carro vincitore della competizione spetta il merito di portare con s\u00e9 in processione la riproduzione del dipinto della Vergine di Costantinopoli, patrona di Portocannone in onore della quale - stando al racconto tradizionale - viene svolta la competizione, come ringraziamento per aver portato in salvo i profughi albanesi giunti da oltremare nel XV secolo."}
{"id": "30729", "revid": "125406638", "url": "https://it.wikipedia.org/wiki?curid=30729", "title": "Ripabottoni", "text": "Ripabottoni \u00e8 un comune italiano di abitanti della provincia di Campobasso, in Molise.\n\u00c8 stato gravemente colpito nei giorni 31 ottobre e 1\u00ba novembre 2002 dal terremoto del Molise.\nStoria.\nLa sua origine risale, probabilmente, all'epoca sannitica in quanto l'antico villaggio era posto su un lato del tratturo \"Celano - Foggia\" e al confine tra il Sannio Pentro e il Sannio Frentano. In passato era noto anche come Ripafrancone, dal nome della famiglia che ne fu feudataria tra la fine del XVII e il XIX secolo.\nMonumenti e luoghi d'interesse.\nChiesa parrocchiale dell'Assunta.\nLa chiesa fu costruita nel XVII secolo abbattendo l'antica chiesa di San Rocco e alcune case vicine su progetto del famoso architetto napoletano Ferdinando Sanfelice [1675-1748] per volont\u00e0 del vescovo di Larino G.A.Tria. La prima pietra fu posta il 6 maggio 1731 e si concluse entro il 1744 ad esclusione del campanile che a questa data era compiuto fino all'altezza di palmi 33. La facciata \u00e8 tripartita con tre portali e una finestra centrale. Il campanile \u00e8 medievale. L'interno barocco ha tre navate con un coro ligneo dell'Assunzione presso l'altare.\nPalazzo Cappuccilli.\nSi tratta di un imponente edificio del XIX secolo, in Piazza Marconi, di fronte alla chiesa parrocchiale. Molto elegante nelle linee, era il Palazzo dove viveva una delle famiglie pi\u00f9 facoltose del paese.\nPalazzo Francone.\nStruttura rettangolare che proviene dal castello medievale, modificato in et\u00e0 barocca. Il palazzo conserva muratura a scarpa e bastioni. L'ingresso principale \u00e8 costituito da un arco a tutto sesto. Anche le finestre hanno questo stile; il palazzo possiede anche un cortile.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30730", "revid": "125143527", "url": "https://it.wikipedia.org/wiki?curid=30730", "title": "Ripalimosani", "text": "Ripalimosani (\"A R\u00ecp\u00eb du Mesan\u00eb\" in molisano) \u00e8 un comune italiano di abitanti della provincia di Campobasso, in Molise. \nStoria.\nIl centro fu fondato dai Normanni nell'XI secolo. Nel XV secolo fu completata la chiesa madre, mentre nel 1516 il potere del castello pass\u00f2 a Marino Mastrogiudice, che ampli\u00f2 il borgo e il castello.\nNel '700 il centro fu di propriet\u00e0 di notai come Francesco Maria Riccardo e Francesco Antonio Amoroso.\nMonumenti e luoghi d'interesse.\nChiesa madre di Santa Maria Assunta.\nLa chiesa originale fu costruita nel XIV secolo. Il campanile \u00e8 del 1463. Ha pianta basilicale con tre navate interne. \nLa facciata \u00e8 molto particolare perch\u00e9 risente del tipico stile napoletano rinascimentale: \u00e8 tripartita con portale in legno sormontato da una cornice e una lunetta con la Madonna in trionfo tra angeli. La cornice si compone di due colonne con architrave adorna di riccioli.\nL'esterno verso il campanile presenta ancora tratti medievali, come la compatta base della torre e un bassorilievo raffigurante il Diavolo (XIV secolo).\nL'interno \u00e8 staccato alla maniera barocca: importante \u00e8 l'altare dell'Epifania. Il pulpito \u00e8 in legno intagliato con elementi floreali, sopra cui vi \u00e8 un'aquila. Tra le tele maggiori ci sono il ritratto di Scipione Cecere, l'Adorazione dei Magi e la tela di San Michele.\nIl campanile \u00e8 una torre quadrangolare decorata in modo barocco, sopra la cui cella campanaria vi \u00e8 una lanterna di otto colonne che sorregge la cuspide a cupoletta.\nCopia della Sacra Sindone.\nSi tratta di una storica copia della vera Sindone di Cristo, custodita a Torino. Nel XIX secolo una commissione voluta da monsignor Giovanni Lanza, si rec\u00f2 in Molise per effettuare indagini: questa era la terza copia storica della sindone di Torino.\nSecondo la storia, la sindone fu commissionata nel 1594 da Carlo Emanuele I di Savoia. Il pittore avrebbe dovuto dipingere in ginocchio davanti alla vera sindone a Torino per il rispetto. Dopo la sua morte, Savoia dette in eredit\u00e0 la sindone a monsignor Riccardo di Bari. Nel XVIII secolo la copia rimase in custodia dei canonici della chiesa di santa Maria Assunta di Ripalimosani.\nNel XX secolo la fama della sindone inizi\u00f2 ad essere nota in tutta Italia, e poi nel 2000, anno giubilare, in tutto il mondo. Vi \u00e8 stata anche una esposizione a Siena.\nOggi la reliquia \u00e8 conservata nel Convento \u201cS. Pier Celestino\u201d di Ripalimosani.\nConvento di San Pietro Celestino.\nS\u00ec trova in contrada Colle Rosa. Fu costruito come abbazia, nel X secolo. Prende il suo nome dalla visita di Pietro da Morrone nel XIII secolo; oggi \u00e8 gestito dai Missionari di Maria Immacolata.\nIl complesso conserva la facciata antica in romanico abruzzese, con scarpate e bastioni alla base. Il portale \u00e8 in bugnato rinascimentale. Il campanile \u00e8 stato ricostruito nel Novecento.\nL'interno ha tre navate con affreschi di Scipione Cecere, santa Maria degli Angeli e la Madonna delle Grazie.\n&lt;br&gt;Di interesse \u00e8 una bambola del Settecento raffigurante Maria bambina.\nPalazzo marchesale Riccardo.\nIn origine era un castello del X secolo, poi modificato in et\u00e0 barocca. Sorse come centro di controllo e non come struttura difensiva. Vi risiedevano per lo pi\u00f9 i notai e i burocrati del centro.\nIl palazzo \u00e8 una struttura molto ricca: la parte esterna quadrangolare mostra ancora i segni del castello per quanto concerne i bastioni. Il cortile interno \u00e8 decorato da arcate. Il portale principale \u00e8 in stile cinquecentesco classico con architrave che porta una scritta latina.\nAll'interno vi sono le stanze nobili rimaste perfettamente conservate, con arredamento in rosso porpora. Vi \u00e8 anche una cappella privata barocca, con altare decorato da una tela raffigurante la Madonna in trionfo.\nSociet\u00e0.\nEtnie e minoranze straniere.\nAl 31 dicembre 2019 gli stranieri residenti a Ripalimosani sono 82, pari al 2,7% della popolazione.\nLa nazionalit\u00e0 maggiormente rappresentata era quella nigeriana con 13 residenti.\nEconomia.\nArtigianato.\nTra le attivit\u00e0 pi\u00f9 tradizionali vi sono quelle artigianali, che pur non essendo diffuse come nel passato non sono del tutto scomparse, e si distinguono per la lavorazione della canapa finalizzata alla produzione di corde e di funi.\nSport.\nCalcio.\nA Ripalimosani il calcio \u00e8 rappresentato dall'A.S.D. Ripalimosani, nata nel 1963. Dal 2013 al 2017 \u00e8 stata operativa anche l'A.S.D. Tre Archi Ripalimosani.. Entrambe le squadre nella stagione 2015-2016 hanno militato nel girone C molisano di 1\u00aa Categoria, concludendo la stagione con lo stesso numero di punti. L'A.S.D. Ripalimosani nella sua storia ha militato per due volte nel torneo di Eccellenza, oltre a diverse stagioni nel torneo di Promozione molisano.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30731", "revid": "1833487", "url": "https://it.wikipedia.org/wiki?curid=30731", "title": "Roccavivara", "text": "Roccavivara \u00e8 un comune italiano di abitanti della provincia di Campobasso, in Molise.\nStoria.\nSulle origini del suo nome esistono due ipotesi, la prima vuole che esso derivi da \"Rocca Bonnarii\", facendo riferimento al suo fondatore, un certo Bonnario; la seconda che esso provenga da \"Rocca di Vivara\", riferendosi alla contrada di \"Vivara\" tuttora esistente e confinante con il comune di Roccavivara.\nLa parte bassa dell'agro di Roccavivara offre ampie testimonianze della presenza di centri abitati all'epoca di Roma repubblicana ed imperiale. Notizie storiche ci dicono che nel 1268 era feudatario di Roccavivara Gualtiero di Vollers; a costui segu\u00ec Bertrando Cantelmo, la cui discendenza tenne il dominio fino al 1442. Successivamente il potere pass\u00f2 ai Sangro, ai Carafa e ai Coppola fino all'abolizione della feudalit\u00e0. In localit\u00e0 San Fabiano \u00e8 stato rinvenuto un sito molto interessante: una villa romana sicuramente costruita su un pianterreno sostenuto da una costruzione megalitica.\nDi pregevole valore storico-artistico \u00e8 la Chiesa di Santa Maria in Canneto, costruita nella omonima contrada, cos\u00ec denominata per la sua vicinanza al fiume Trigno, zona quindi ricca di canneti. La chiesa venne costruita su un luogo di culto gi\u00e0 esistente, e, sebbene non sia chiara la data della sua costruzione, la prima notizia dell'edificio \u00e8 databile intorno al 706, come testimoniato da un documento nel quale il duca Gisulfo I di Benevento fa dono della chiesa ai monaci benedettini di San Vincenzo al Volturno.\nNel 1097 la chiesa appare nell'elenco dei beni confermati da Papa Urbano II all'Abate di Montecassino Oderisio, da lui creato anche Cardinale; ci\u00f2 significa che tra l'VIII e l'XI secolo il possesso della chiesa migr\u00f2 da San Vincenzo a Montecassino, probabilmente alla fine del IX secolo o all'inizio del successivo, a seguito della violenta distruzione del monastero volturnense per mano dei Saraceni. Nel 1112 la chiesa \u00e8 ancora tra i possedimenti diretti di Montecassino, come attesta una Bolla di Papa Pasquale II all'abate cassinense Gerardo.\nNella facciata a torre e nella torre campanaria della chiesa si individuano frammenti di reimpiego riconducibili all'VIII e IX secolo, sicuramente appartenenti alla prima costruzione, di cui non rimane alcuna struttura.\nL'interno della chiesa \u00e8 a tre navate con copertura a capriate e colonne romane, provenienti da qualche costruzione non lontana, sormontate da capitelli romanici. Offre un consistente numero di sculture che ornano la lunetta del portale e i capitelli. Notevole e anche raro per l'apparato iconografico, \u00e8 l'ambone duecentesco 1223. In una galleria di sei archetti ciechi presenta sei statuette raffiguranti monaci benedettini in vari atteggiamenti.\nMonumenti e luoghi d'interesse.\nSantuario della Madonna del Canneto.\nLa chiesa giunta ai nostri giorni risale ai secoli XI-XII, ha pianta a croce latina, con tre absidi. La facciata non ha elementi decorativi rilevanti, se non un bassorilievo sulla lunetta del portale. Nei muri esterni della chiesa sono inserite lapidi e varie iscrizioni di epoca romana e medievale, mentre, sulla destra, si leva una possente campanile, ultimato nel 1329 ad opera dell'Abate Nicola, consistente in una torre merlata di stampo gotico con trifore sulle arcate. \nL'interno della chiesa \u00e8 austero e a tre navate, ciascuna terminante con un'abside semicircolare. Lungo la navata centrale \u00e8 collocato un pregevole ambone, finemente decorato, realizzato nel 1223, in parte con materiali di reimpiego pi\u00f9 antichi. L\u2019ambone \u00e8 sostenuto da tre archi disuguali e, sotto il parapetto, si aprono sette piccole edicole: quella centrale doveva sostenere un\u2019aquila che, con le sue ali spiegate, fungeva da leggio. Le altre sono occupate da sei monaci in altorilievo, intenti alle attivit\u00e0 che rappresentano la regola monastica dell\u2019\"ora et labora\".\nDietro l'altare maggiore \u00e8 collocata la statua della Madonna di Canneto, risalente al XIV secolo, in stile gotico, e conosciuta anche come la Vergine del Sorriso.\nNell\u2019area adiacente alla chiesa, sono presenti scavi archeologici che hanno riportato alla luce resti di una Villa romana del I secolo d.C.\nChiesa parrocchiale di San Michele Arcangelo.\nSi trova in Largo Chiesa, nel centro storico. Fu costruita circa nel XIII secolo, e modificata all'interno in stile barocco dopo il 1575, quando furono costruiti altari laterali. La chiesa ha pianta rettangolare, con facciata in pietra concia, ornata da un grande portale gotico a sesto acuto. L'insieme di strombature \u00e8 abbastanza semplice, con alcune decorazioni dei capitelli delle cinque colonnine. Presso la lunetta c'\u00e8 una decorazione di ferro battuto con la croce che emana raggi di luce.&lt;br&gt;Il campanile a torre \u00e8 ornato in cima dalla classica cuspide curvilinea che termina a cipolla, motivo tardo barocco tipico del napoletano. Presso l'interno a navata unica si trova una statua policroma del XII secolo, dedicata all'Arcangelo. L'insieme \u00e8 a navata unica, in origine due, con decorazioni semplici a stucco, mostrando per\u00f2 molte parti intonacate di bianco. Principalmente fastosi sono gli altari laterali, con le cornici ornate a stucco. Presso l'altare maggiore oltretutto si trova un prezioso fonte battesimale trecentesco, con rombi su ciascun lato, che incorniciano delle decorazioni a motivi vegetali. Il fonte \u00e8 incassato in una cornice a rilievo sulla parete, che mostra un mosaico moderno pseudo bizantino, raffigurante il battesimo di Ges\u00f9.\nSociet\u00e0.\nTradizioni e folclore.\nParticolare cura viene messa nella preparazione e nello svolgimento della \"festa di San Giuseppe\" che ricorre due volte l'anno. Le famiglie che conservano le tradizioni tramandate dagli avi, invitano a pranzo, a base di baccal\u00e0 e cereali il 19 marzo e a base di carne il primo maggio, tre persone rappresentanti la Sacra Famiglia. La festa \u00e8 preceduta dalla \"Benedizione del Pane\" che verr\u00e0 consumato dalle famiglie.\nIl 5 agosto, festa del patrono Sant'Emidio, si svolgono \"Le Traglie\", una sfilata di carri trascinati da buoi e altri animali ornati con grano, che il popolo dona al santo.\nUn'altra tradizione \u00e8 quella del \"Gallo di San Rocco\". Un gallo veniva collocato in un tombino da cui fuoriusciva solo la testa; al cospetto degli astanti, una persona bendata tentava di ammazzare l'animale vibrando un deciso colpo di verga. Da qualche anno la manifestazione si svolge utilizzando un gallo finto di gesso dopo ripetute proteste degli animalisti.\nUn'altra iniziativa rilevante perseguita da molte famiglie e ripresa dalla locale pro-loco \u00e8 quella denominata \"Le Sagne de la Madonna\". La cerimonia prevede da parte dei devoti di inviare sette ragazze e un'anziana signora in localit\u00e0 \"Santa Maria di Canneto\". Il gruppo rappresenta al cospetto della Santa Vergine i desideri e le intenzioni della famiglia. Al ritorno in paese viene fatto trovare loro un piatto tipico detto \"Le Sagn' de la Madonne\", pasta fatta in casa condita con sugo o aceto e spezie varie. Il pasto viene poi distribuito agli altri rocchesi.\nPresso l'altare con decorazione della Madonna, corre una leggenda che la statua sorrida alle persone veramente care a Dio, dopo la preghiera della messa."}
{"id": "30733", "revid": "110157", "url": "https://it.wikipedia.org/wiki?curid=30733", "title": "Salcito", "text": "Salcito \u00e8 un comune italiano di abitanti della provincia di Campobasso, in Molise.\nStoria.\nIl nome del comune di Salcito deriva dall'antica presenza in loco di una \"Sala\" dei Longobardi, vale a dire di un edificio composto di una sola vasta stanza, cos\u00ec chiamata con un termine della loro lingua che \u00e8 entrato poi a far parte dell'italiano, presso la quale venivano conferite le rendite fondiarie costituite da un terzo dei raccolti spettanti al signore o gastaldo locale. \u00c8 probabile che tale edificio, che era il pi\u00f9 importante del loro primitivo insediamento, abbia poi dato luogo alla chiesa di San Basilio Magno, la quale \u00e8 infatti costituita da un solo vasto ambiente principale. La natura idrogeologica del territorio su cui sorge l'abitato, dove ci sono numerose sorgenti che consentivano l'esistenza di parecchi alberi particolarmente bisognosi d'acqua come i salici o salci, non dovrebbe perci\u00f2 aver avuto nulla a che fare con le origini del toponimo. In tempi passati ha avuto nomi simili a quello attuale. \u00c8 infatti assai probabile che sia stato fondato come avamposto fortificato al tempo del duca longobardo Adalgiso o Adelchi di Benevento, il quale, nell'anno 878, pose l'assedio ed espugn\u00f2 la vicina Trivento caduta in mano ai Saraceni. Nel periodo Longobardo era chiamato Salectu, ai tempi dei Normanni e degli Svevi Salicitum, nel secolo XV Castrum Saliciti ed infine, nei secoli successivi Salceto.\nI suoi edifici medievali furono sicuramente distrutti dal grande terremoto del 1456 che rase al suolo Agnone, tanto che il suo maggiore edificio storico civile costituito dal palazzo baronale Mascione fu edificato nel 1492. Gli studi condotti finora per la conoscenza della storia di Salcito, hanno rilevato che Salcito ha fatto parte di un complesso di feudi che si estendevano tra la Valle del Trigno e quella del Biferno di cui era proprietario Nicola d'Evoli. A partire dalla fine del Quattrocento, Salcito pass\u00f2 ai feudatari Di Capua, poi ai De Regina e agli Spina. Fu Paolo Francone, nel 1653 ad acquistare, il feudo di Salcito e a farlo diventare il centro di tutti i possedimenti della famiglia Francone in Molise.\nSalcito \u00e8 situato su una collina a 706 metri sul livello del mare, a ridosso di Montelungo. Dal centro abitato si scende a picco gi\u00f9 lungo una strada asfaltata di pochi chilometri, verso il fiume Trigno lungo il quale si snoda la fondovalle omonima, che permette di raggiungere agevolmente le citt\u00e0 di Isernia e di Vasto e altri comuni tra cui Bagnoli del Trigno, Pietrabbondante, Poggio Sannita, Agnone, Schiavi d'Abruzzo, Belmonte del Sannio e in lontananza Capracotta. Salcito \u00e8 comodamente collegato con l'autostrada del Sole e l'autostrada Adriatica, altrettanto dicasi per il capoluogo di regione Campobasso, da cui Salcito dista meno di 40\u00a0km.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30734", "revid": "125408679", "url": "https://it.wikipedia.org/wiki?curid=30734", "title": "San Biase", "text": "San Biase \u00e8 un comune italiano di abitanti della provincia di Campobasso, in Molise.\nStoria.\nIl centro \u00e8 pi\u00f9 recente di fondazione rispetto agli altri borghi del Molise. Fu fondato circa nel XV secolo. Dipendeva dalla diocesi di Trivento, poi di Larino. Probabilmente, per\u00f2, fu abitato dai Sanniti pentri, alla luce del ritrovamento dei resti di un cavaliere sannita, il cosiddetto \"Cavaliere di San Biase\". Si tratta, ad oggi, del pi\u00f9 grande gruppo scultoreo equestre mai ritrovato in ambito Italico.\nMonumenti e luoghi d'interesse.\nChiesa di Santa Maria dell'Acquabona.\nLa chiesa \u00e8 sorta nel XV secolo, e ha come patrono san Biagio. Vi si svolge il rito dell'unzione della gola il 3 febbraio.\nLa chiesa barocca ha elementi medievali per la facciata e il campanile: il portale in pietra \u00e8 ad arco a tutto sesto, mentre il campanile \u00e8 in muratura a blocchi con arcate gotiche.\nLa parte interna barocca ha navata unica. Sulla destra vi \u00e8 una teca con le reliquie di Santa Pia martire e vergine, mentre presso l'altare vi \u00e8 un trittico di statue dedicate a Cristo, alla Madonna e a San Biagio.\nI resti della Santa furono acquistati dalle Catacombe di Santa Priscilla con l'autorizzazione pontificia.\nPalazzo nobile Antonino.\nIl palazzo sorse nel XV secolo e fu trasformato attorno al 1660. \u00c8 una struttura compatta a due livelli (quello di base \u00e8 in bugnato), con ordine di finestre rettangolari.\nN.B. Questa informazione non ha nessun riscontro storico.\nSociet\u00e0.\nTradizioni e folclore.\nLe manifestazioni pi\u00f9 importanti sono la festa del Santo Patrono, San Biagio: il 3 febbraio; le festivit\u00e0 dell'agosto Sanbiasese: le giornate pi\u00f9 importanti sono il 13, giorno della \"Festa dell'Emigrante\", il 14 (giornata in onore della compatrona Santa Pia), il 15 (appuntamento con il Palio degli Asini tra i quattro Rioni del Paese, disputato fino al 2013) e il 16 (con la sagra delle \"Sagne a la Z'Flmen\"); Santa Pia: rispettivamente il 12 e il 13 settembre. Ci sono anche iniziative legate al Natale durante il mese di dicembre.\nSempre ad Agosto si svolgono diverse manifestazioni, tra le quali concerti, degustazioni dei piatti tipici delle zone dove si sono concentrati il maggior numero di emigrati dal paese verso l'estero ed eventi culturali.\nIn agosto, infatti, molte persone tornano in paese per le vacanze.\nEvoluzione demografica.\nSan Biase \u00e8 tra i comuni del Molise con il minor numero di abitanti.\nAl 31-8-2020 i cinque comuni del Molise meno popolati sono i seguenti:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa squadra di calcio a 5 del San Biase C5 disputa il campionato di Serie C2 molisano."}
{"id": "30735", "revid": "617444", "url": "https://it.wikipedia.org/wiki?curid=30735", "title": "San Felice del Molise", "text": "San Felice del Molise (\"Fili\u0107\" in croato molisano) \u00e8 un comune italiano di abitanti della provincia di Campobasso in Molise. In questo paese si \u00e8 stabilita una comunit\u00e0 di croati del Molise.\nOrigini del nome.\nIl paese, gi\u00e0 denominato \"San Felice Slavo\" nel 1863, cambi\u00f2 nome in \"San Felice del Littorio\" durante il fascismo. Prese l'attuale denominazione di \"San Felice del Molise\" nel 1949.\nStoria.\nLo Stato italiano riconosce per questa e le altre comunit\u00e0 slavofone attigue al comune lo status di minoranza linguistica, pur riconoscendone come lingua minoritaria il croato anzich\u00e9 l'idioma localmente presente, la lingua croata molisana.\nIl paese cominci\u00f2 a popolarsi agli inizi del XVI secolo. L'allora Vescovo di Termoli, Tomaso Giannelli scriveva\nMonumenti e luoghi d'interesse.\nCastello ducale.\nIl palazzo ducale fu completato nel '600 sulla costruzione in rovina del vecchio castello. \u00c8 una struttura che mantiene le caratteristiche di maniero medievale: sugli angoli vi sono tracce delle vecchie torri quadrangolari. Il portale \u00e8 arco semplice rivestito in bugnato.\nUna leggenda vuole che il castello fu abitato dalla principessa Cecilia che mor\u00ec a Roma santa.\nChiesa di Santa Maria Divina del Castello.\nFu costruita su una parte dei resti del castello. Risale al 1910 e si compone di una facciata in pietra molto allungata in maniera orizzontale, a forma di capanna. L'interno in pietra grezza \u00e8 a navata unica e vi si venera la figura di Cecilia. Il campanile \u00e8 una torretta.\nChiesa di San Felice Papa.\nLa chiesa fu costruita nel IX secolo come dimostrano alcune epigrafi sulla facciata. La chiesa ha forma di cappella ed \u00e8 importante in ambito artistico perch\u00e9 non ha subito influssi barocchi e tardo medievali.\nLa struttura della facciata a capanna mostra un portale con architrave semplice a triangolo. La sommit\u00e0 \u00e8 decorata da una cornice che segue il perimetro in modo ondulato. L'interno conserva un dipinto dedicato a San Felice.\nEconomia.\nArtigianato.\nTra le attivit\u00e0 pi\u00f9 tradizionali vi sono quelle artigianali, che pur non essendo diffuse come nel passato non sono del tutto scomparse, e si distinguono per l'arte della tessitura a mano finalizzata alla realizzazione di coperte e di panni grezzi.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. San Felice Calcio\", nata nel 2009, che milita in Seconda Categoria."}
{"id": "30737", "revid": "15756", "url": "https://it.wikipedia.org/wiki?curid=30737", "title": "San Giovanni in Galdo", "text": "San Giovanni in Galdo \u00e8 un comune italiano di abitanti della provincia di Campobasso, in Molise.\nStoria antica e medievale.\nIl centro abitato di San Giovanni in Galdo sorge su una balza di roccia arenaria in un contesto ambientale caratterizzato dal sistema collinare diffuso nel Molise centrale. Il primitivo insediamento, quindi, si costitu\u00ec su un controcrinale secondario lungo un percorso di cresta che ancora caratterizza e conforma la struttura morfologica urbana. La vicinanza alle percorrenze tratturali, ed in particolare al tratturo Lucera Castel di Sangro, favor\u00ec lo sviluppo e la crescita del primitivo insediamento, ma soprattutto consent\u00ec, in epoca italica, la realizzazione di un tempietto di cui ancora sono evidenti le tracce. Il centro storico si caratterizza, essenzialmente, per l'antico borgo, morfologicamente strutturato con un'organizzazione ad avvolgimento, mentre la parte pi\u00f9 recente, che si \u201a sviluppata lungo la linea di cresta, presenta una conformazione a resca di pesce.\nL'antico borgo, accresciutosi intorno alla chiesa di San Giovanni Battista, di cui sono rimaste alcune parti delle mura perimetrali, incorporate nella nuova struttura della casa municipale, si presenta con una struttura molto compatta dalla quale \u201a ancora possibile intravedere tracce delle antiche mura, inglobate nel tessuto edilizio realizzatosi nelle epoche successive. In effetti i numerosi terremoti succedutisi nelle varie epoche, e soprattutto quello del 1456, hanno, di fatto, portato a profonde alterazioni e modificazioni degli antichi assetti distruggendo testimonianze architettoniche ed edilizie. Della antica fortificazione \u00e8 possibile rintracciare pezzi di mura, grotte ipogee, e tracce di antiche porte, in particolare la Porta Centrale, la Porta Occasum e la Porta Alba. La presenza di una forra nella zona a nord, costituiva di per s\u00e9\u201a un baluardo naturale e quindi un elemento di sicurezza. Questa antica e primitiva parte del centro antico \u00e8 denominata \"Morrutto\", derivazione del toponimo \"muro rotto\". All'interno del borgo antico, oltre alla chiesa di San Giovanni Battista sono ancora evidenti l'antico palazzo abbaziale (Palazzo Ruffo) e un tessuto edilizio minuto caratteristico di molti centri storici molisani. Le prime tracce di un insediamento nel territorio di San Giovanni in Galdo si possono fare risalire al II secolo a.C. quando fu costruito sul Colle Rimontato, nei pressi dell'attuale centro abitato, un tempietto italico di cui \u00e8 ancora possibile individuare i resti. Questo tempietto, luogo delle funzioni religiose per le trib\u00f9 dei Sanniti Pentri, occupava un'area di circa ottocento metri quadrati e sorgeva su un alto stilobate.\nI resti testimoniano che il tempio aveva una forma quadrata ed era fiancheggiato da portici divisi da un podio con quattro colonne di ordine dorico. Dall'antico splendore degli insediamenti italici fino all'epoca longobarda non risultano tracce di particolare significato nell'insediamento di San Giovanni in Galdo; solo tra il novecento e l'anno mille, con l'occupazione dei suoli nelle parti di territorio pi\u00f9 alte, si comincia a conformare il borgo intorno all'antica chiesa di San Giovanni Battista e al castello. Nel corso dell'undicesimo secolo si ha testimonianza di una definizione di San Giovanni in Galdo come \"castrum\" e quindi insediamento fortificato. Nei due secoli successivi, fino alla comparsa degli Svevi, si evidenzia uno sviluppo dell'insediamento pi\u00f9 indirizzato agli aspetti economici e sociali che non a quelli fisici. Nel quattordicesimo secolo si ha certamente un fervore costruttivo che porta alla realizzazione, tra l'altro, del pulpito della chiesa di San Germano a testimonianza che il piccolo centro cominciava anche ad essere interessato da presenze di artigiani che certamente arricchivano di opere preziose gli edifici ed i monumenti del borgo. Le condizioni geologiche del sito, certamente non molto favorevoli per un insediamento, e la frequenza di eventi calamitosi quali i terremoti, comportarono alterazioni che diventarono molto profonde, quando, nella met\u00e0 del quindicesimo secolo, una grande frana divise il paese in due inghiottendone una parte e ritagliando, cos\u00ec, la zona del \"Morrutto\". Tra il cinquecento ed il seicento il comune mantenne quasi costante la sua popolazione che si attest\u00f2 intorno ai mille abitanti.\nStoria moderna.\nNel corso del diciottesimo secolo un altro terremoto, oltremodo devastante, cre\u00f2 l'occasione per una ricostruzione che, attuata da classi sociali anche pi\u00f9 evolute, consent\u00ec numerose modificazioni ed anche la costruzione di manufatti di pi\u00f9 chiara e pregiata fattura; si innalzarono nuove mura, ma si recuper\u00f2 e ricostru\u00ec buona parte del centro abitato, ricostituendo, cos\u00ec, una identit\u00e0 migliore e pi\u00f9 moderna. La stessa presenza di ordini e di potest\u00e0 ecclesiastiche favor\u00ec il processo di ricostruzione e di costruzione che vide interessate anche famiglie nobili del patriziato romano, i cui stemmi adornano ancora oggi le chiese e i palazzi. Nel corso dell'Ottocento con l'avvento dell'amministrazione francese nel regno di Napoli, cominciarono ad affermarsi anche nuove forme di controllo e partecipazione dell'amministrazione centrale ai bisogni ed alle necessit\u00e0 delle popolazioni, e inizi\u00f2 ad affermarsi un nuovo modo di concepire l'appartenenza alla comunit\u00e0 e quindi alla urbanit\u00e0, intesa nel senso fisico di costruzione di un ambiente migliore attraverso la realizzazione di edifici ben organizzati e rappresentativi della vita collettiva.\nMonumenti e luoghi d'interesse.\nChiesa di San Giovanni Battista.\nLa chiesa fu costruita nel XIV secolo probabilmente, e si compone di una pianta a tre navate, con muratura in pietra, e facciata con rosone. Il campanile \u00e8 una torre con arco urbico a tutto sesto alla base.\nLa chiesa \u00e8 anche intitolata a san Germano, e all'interno si trovano bassorilievi di sant'Agostino, san Germano e san Giovanni.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30738", "revid": "1748167", "url": "https://it.wikipedia.org/wiki?curid=30738", "title": "San Giuliano del Sannio", "text": "San Giuliano del Sannio \u00e8 un comune italiano di abitanti della provincia di Campobasso, in Molise. Il nome si riferisce alla forte venerazione per il santo, anche se non \u00e8 il santo patrono del luogo. Fino al 1863 il paese era chiamato San Giuliano di Sepino, mentre la specifica odierna si riferisce alla sua collocazione storico-geografica.\nOrigini del nome.\nIl nome deriverebbe dal proconsole Accio Juliano che possedeva, durante il dominio romano, una villa. Durante il governo longobardo il feudo divenne \"Castrum Juliani\", credendo che Giuliano fosse un santo, sicch\u00e9 il nome cambi\u00f2 in \"San Giuliano\". Essendo un feudo della vicina Sepino, fino al 1863 si chiamava San Giuliano di Sepino.\nStoria.\nIl centro era gi\u00e0 presente all'epoca dei Sanniti, essendo un villaggio suffragato a \"Saepinum\". Vi sorgeva la villa di un certo Accio Juliano, proconsole del feudo romano. Dopo la caduta del governo di Roma, il centro divenne un \"castrum\" longobardo del gastaldato di Bojano. Dall'XI secolo fu costruito dai Normanni il castello, che and\u00f2 in possesso degli angioini e degli aragonesi. Nel 1805 si verific\u00f2 un forte terremoto che danneggi\u00f2 il paese, e obblig\u00f2 la comunit\u00e0 a ricostruire la chiesa di San Nicola in stile neoclassico. Nel 1863 il nome, \"San Giuliano di Sepino\", per la posizione nel Sannio storico, fu cambiato in quello attuale.\nMonumenti e luoghi d'interesse.\nPalazzo marchesale.\nFu costruito nel XVII secolo sopra il castello. Faceva parte del Gastaldo di Bojano, \u00e8 poi della contea del Molise. Il palazzo \u00e8 rettangolare con struttura a due livelli. Il portale a arco \u00e8 decorato sa semplice cornice in mattoni. Sulla destra si conserva la torre civica che prima era del vecchio castello. Ha pianta quadrata con beccatelli sulla sommit\u00e0. Probabilmente \u00e8 stata restaurata in epoca aragonese (XV secolo).\nChiesa di San Nicola.\nLa chiesa \u00e8 un \"unicum\" nel Molise perch\u00e9 la facciata \u00e8 decorata da due campanili gemelli. Si dice che abbia origini antiche (XII secolo), ma che sia stata distrutta dal terremoto del 1457.\nLa struttura \u00e8 in stile neoclassico, dopo il terremoto del 1805. La facciata \u00e8 sobria con una finestra centrale. Tutto l'esterno \u00e8 in pietra bianca.\nL'interno barocco ha stucchi bianchi e \u00e8 a navata unica con due altari nel transetto.\nCappella di Sant'Antonio.\nCostruita nel XVII secolo, la chiesa \u00e8 a navata unica. La facciata poggia su due bastioni laterali, ed \u00e8 a capanna con decorazione di un minuto rosone. Il campanile \u00e8 a vela.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30741", "revid": "1106276", "url": "https://it.wikipedia.org/wiki?curid=30741", "title": "San Martino in Pensilis", "text": "San Martino in Pensilis \u00e8 un comune italiano di abitanti della provincia di Campobasso in Molise.\nGeografia fisica.\nTerritorio.\nIl centro storico del paese si trova sopra un colle, a un'altitudine di 281\u00a0m s.l.m.. Il colle \u00e8 in parte a strapiombo e ripidissimo verso il lati sud e ovest. L'abitato si estende lungo il lato nord-ovest, meno scosceso e verso est, lungo il lato ripido meridionale, per alcune centinaia di metri e piega poi verso sud e ancora verso est.\nI confini naturali del territorio del comune sono rappresentati dal torrente Saccione verso est e dal fiume Biferno verso nord-ovest. Attraversa il territorio anche il torrente Cigno, affluente del Biferno, che ha una portata molto maggiore del Saccione. Altri corsi d'acqua minori sono il \"vallone Reale\" e il \"vallone Sassani\" (affluenti di sinistra del Saccione).\nNella campagna collinare circostante si coltivano grano, barbabietole, girasoli e sono presenti anche vigneti ma soprattutto ulivi. Del terreno boschivo restano attualmente alcune macchie, del \"bosco di Ramitelli\" , che si estendeva lungo tutto il corso del Saccione, dal mare fino a Rotello. Questa zona conosciuta anche come la bufalara\nOrigini del nome.\nSecondo il vescovo ed erudito settecentesco Giovanni Andrea Tria, il toponimo di \"San Martino\" deriverebbe da una chiesa situata sul colle e dedicata al santo vescovo Martino di Tours. La posizione sopra una collina, con due ripidi pendii a sud e ad ovest, avrebbe invece dato origine all'aggiunta \"in Pensili\": entro le mura del paese vecchio (\"Mezzaterra\") esisteva la chiesa di \"Santa Maria in Pensili\" e in alcune fonti medievali il colle era citato anche come \"in Pisili\", , \"in Pesile\" o \"in Pensulis\".\nPer distinguere il comune di San Martino dai numerosi omonimi del Regno d'Italia, nel 1863, si aggiunse al nome la forma erronea latineggiante \"in Pensilis\".\nStoria.\nUn centro fortificato (\"castrum Sancti Martini in Pesulo\") \u00e8 attestato in documenti del XII secolo e doveva forse essere sorto intorno a una chiesa dedicata al santo vescovo Martino di Tours.\nIl Masciotta attesta che durante la dominazione longobarda il \"castrum\" faceva comunque parte del ducato di Benevento, non si sa bene se ascritto alla contea di Termoli o a quella di Larino.\nIn epoca normanna San Martino era in possesso dei conti di Loritello (Rotello), allorch\u00e9 il conte Roberto, figlio di Goffredo d'Altavilla, lo aveva donato all'abbazia di Montecassino nel 1113.\nDue anni dopo, nel 1115, in una carta riportata ugualmente nella Cronaca Cassinese, l'abate Girardo di Montecassino fa menzione della chiesa di \"S. Nicolai\" che si trovava in \"castro San Martini in Pisili\" e del celebre Roberto, \"Comes Comitum\" di Loritello.\nNelle cronache non sono riportati danni al \"castrum\" in occasione del grande terremoto del 1125, di cui parla Falcone Beneventano.\nTra il 1150 e il 1168 il \"Catalogo dei baroni\" attesta che era signore di San Martino un certo \"Americ\" e che il feudo doveva fornire due militi (e quindi era di discreta importanza). \u00c8 durante questo periodo che viene a incentrarsi la leggenda pi\u00f9 significativa del luogo, in base alla quale il conte Roberto II di Bassavilla, signore di Loritello (1154-1182) e di Conversano (1138-1182), ribelle al re Guglielmo I di Sicilia negli anni 1155-1169, rinviene insieme ad altri nobili, durante una battuta di caccia, il corpo di san Leo. L'episodio viene popolarmente considerato come l'origine della tradizionale manifestazione della corsa dei carri.\nViene menzionato come \"S. Martinum in Pensulis\" nel 1175 in una sentenza del cardinal Lombardo e in due due bolle papali, una di Lucio III (1181) e l'altra di Innocenzo IV (1254), e ancora nella Cronaca Cassinese.\nIn base a quanto riferisce il Tria nelle sue \"Memorie\", nel periodo svevo (1194-1226), dopo Americ (\"Amerius\"), il feudo sammartinese passa nelle mani del Conte di Montagano; ma il Masciotta ritiene priva di fondamento la notizia, poich\u00e9 nel periodo svevo, e buona parte di quello angioino, non vi sono documenti che lo comprovano. Il Sassi, similmente, conferma che l'epoca sveva resta priva di attestazioni documentali successorie, precisando che dopo Domenico Amerio, morto senza lasciare prole, il feudo entra in possesso di Ugone di Molisio, quindi viene ceduto a sua figlia, moglie del Conte di Chyurlia, e infine nel 1190 passa direttamente nelle mani di Tancredi d'Altavilla.\nSotto il dominio degli Angioini, in uno statuto per la riparazione dei castelli della Capitanata, redatto intorno al 1270, a San Martino (\"S. Martini impensulis\") era richiesto di contribuire alle riparazioni della fortezza delle Isole Tremiti (\"castrum insule Tremitane\").\nDel periodo angioino il Sassi riporta le seguenti successioni:\nNel 1381 il re Carlo III di Napoli lo assegn\u00f2 in feudo alla moglie, Margherita di Durazzo, che durante le lotte tra il figlio Ladislao e Luigi II d'Angi\u00f2 lo cedette a Ugolino degli Orsini. Fu poi in possesso della regina Giovanna II, figlia di Margherita e fu unito al vicino feudo di Guglionesi, di cui segu\u00ec le sorti.\nNel 1410 risulta il feudo sammartinese concesso dal re Ladislao di Durazzo a Gugliemo Sopramondo (Sanframondo).\nNel periodo aragonese viene acquistato nel 1443 da Marcello di Guglionesi, riscattato poi nel 1454 da Antonello di Sanframondo per mezzo dello \"Ius del Retroemendo\".\nDiverse fonti storiche riportano che San Martino sub\u00ec danni ingenti e una drastica diminuzione della popolazione in seguito al terremoto del 1456, che distrusse Larino e altri paesi nelle vicinanze.\nDopo circa quindici anni (1462-1477) senza feudatari, S. Martino viene affidato a Lorenzo de Lina di Guglionesi dalla regina Giovanna di Trast\u00e1mara.\nNel 1495 (dal 1512, secondo il Sassi) lo ebbe in feudo Andrea di Capua, duca di Termoli e segu\u00ec quindi le vicende del ducato fino all'abolizione della feudalit\u00e0 nel 1806.\nNel 1530 ne furono signori i Garofalo di Montemitro. Acquistato nel 1521 da Giacomo Della Tolfa, la cui famiglia si fuse nel tempo a quelle dei Frangipane e degli Orsini, pass\u00f2 poi ai Sanseverino, nel 1532 alla famiglia aragonese dei D'Avalos, nel 1566 a quella dei Ceva-Grimaldi, nel 1570 ai D'Aponte e infine ai Di Sangro.\nAssai numerose furono le vittime della peste del 1656 che, a cominciare da San Giuliano di Puglia, and\u00f2 estendendosi rapidamente a tutti i paesi limitrofi: Rotello, Santa Croce di Magliano, Larino, Guglionesi, Montorio... A San Martino, che ne sembrava in un primo momento immune, \u00abil 25 settembre 1656 - scrive il Sassi - ... la peste infier\u00ec con tale violenza da ridurre in meno di tre mesi i 215 fuochi (da 1290 a 1505 abitanti) che contava prima del contagio, ad un centinaio appena di persone\u00bb. Nel territorio sammartinese e nelle zone circostanti il ferale morbo cess\u00f2 il 26 dicembre 1656, ma continu\u00f2 spaventosamente a desolare il resto della provincia fino al 1658.\nAll'epoca dei Borboni il paese era tenuto dalla famiglia dei Sanseverino e in seguito da quella dei Pignatelli, Colonna e Cattaneo. Il 9 ottobre 1696 muore Federico Di Sangro, lasciando i suoi feudi, tra cui San Martino, alla nipote Ippolita Maria della famiglia dei Pignatelli. L'eredit\u00e0 \u00e8 ceduta dunque a sua nipote Isabella di Capua che, morta anche lei nel 1717, passa a suo marito Luigi di Capua e poi nel 1722 alle sorelle Isabella e Giulia di Capua. Quest'ultima, sposando Domenico Cattaneo dei principi di Sannicandro, porta in dote i possedimenti di Termoli e San Martino, i cui discendenti, scrive il Sassi, \"ricevono ancora il titolo di Duca di Termoli e Conte di San Martino\".\nNel febbraio del 1799, con l'instaurarsi della Repubblica Partenopea, nasce la prima municipalit\u00e0 di San Martino, che sostituisce la precedente \"universitas\" con il Mastrogiurato. Le notizie di rinnovamento che giungevano della Rivoluzione francese nel Regno di Napoli si riverberano anche tra i molisani, provocando tumulti, disordini e divisioni fra sanfedisti e liberali (\"giacobini\"); tra i sammartinesi fautori del cambiamento spicca la figura controversa di Antonio Maria Belpulsi, considerato uno dei maggiori difensori della Repubblica napoletana, al quale viene assegnato il comando della Legione sannitica.\nTra la fine de 1798 e l'inizio del 1799, nell'incertezza della situazione politica che si era venuta a creare, \"numerose comitive di ladroni e malviventi - scrive il Sassi - come in ogni altra provincia, portarono in quei giorni il terrore e lo sgomento nei nostri paesi, commettendo omicidi, furti, ricatti ed altri gravissimi eccessi\". Il 3 dicembre 1798, istigati e manovrati dai borboni e dal duca di Casacalenda, gli albanesi di Campomarino, Portocannone, San Giacomo degli Schiavoni, al comando del sammartinese Giovanni Migliaccio, spinti dalla fame e desiderosi di fare bottino, invasero S. Martino, depredando la tesoreria dell'Universit\u00e0, uccidendo il mastrogiurato e il tesoriere. I liberali reagirono a mano armata e, quando la situazione stava per degenerare, gli animi vennero rappacificati dal guardiano del Convento di Maria e Ges\u00f9, certo padre Giuseppe De Macchia..\nCon la proclamazione della Repubblica Partenopea, nel paese scoppia un'aspra contesa tra l'esiguo numero di liberali e la stragrande maggioranza dei favorevoli alla causa borbonica, sostenuti questi ultimi dalle torme di insorti albanesi, sempre pronti a gridare \"viva il Re!\" e a far bottino. Placati che furono gli animi, si riusc\u00ec a innalzare l'albero della Libert\u00e0 con tutto i suoi rituali pertinenti. Ma questo breve idillio dur\u00f2 poco, da che gi\u00e0 dal mese di febbraio le bande albanesi, che andavano pian piano ricostituendosi, assaltarono Termoli, penetrando nella cittadina, favoriti dal realista Bartolomeo Di Gregorio, commettendo omicidi ed efferatezze. Non meglio and\u00f2 per Casacalenda, assediata e poi saccheggiata dagli albanesi con l'aiuto di altri contingenti forniti da diversi paesi, tra cui San Martino con 150 uomini.\nCon il ristabilimento del regno borbonico e poi con i napoleonidi non fin\u00ec la sequela di vendette ed eccidi d'ogni sorte, mentre le bande degli albanesi erano tutt'altro che acquietate e minacciavano San Martino e i paesi circostanti, impoveriti ancor pi\u00f9 dalla carestia e dalla piaga del brigantaggio che durer\u00e0 fino al 1866. Tra le tante bande di briganti che scorrazzavano nel territorio sammartinese si ricordano quella dei Vardarelli e, alcuni decenni dopo, quella di Ciccognitto\nS. Martino fece parte del distretto di Larino e con questo pass\u00f2 nel 1811 dalla Capitanata al contado del Molise. Nel Regno d'Italia fece parte della regione statistica Abruzzi e Molise fino al 1963, quando venne istituita la nuova regione Molise.\nMonumenti e luoghi d'interesse.\nPalazzo del conte o Palazzo baronale.\nSecondo una descrizione della fine del Cinquecento, il Palazzo del conte sarebbe stato in origine un vero e proprio castello, con ponte levatoio, merlatura, e torri. Il suo antico aspetto sarebbe poi scomparso per le successive suddivisioni tra i comproprietari e le trasformazioni successive.\nChiesa di San Pietro apostolo.\nLa chiesa, in stile tardo-barocco presenta un campanile in facciata. Fu costruita al posto di una pi\u00f9 antica demolita, in posizione differente agli inizi del Settecento e decorata nel 1728, in occasione della traslazione del corpo del patrono san Leo. In tale occasione fu eretta in collegiata.\nL'interno (38\u00a0m di lunghezza e 12\u00a0m di larghezza, per un'altezza di 16\u00a0m) presenta ai lati sei altari decorati in stucco con quadri, frutto di un unico intervento. Sotto l'altare maggiore \u00e8 stato deposto il corpo di san Leo..\nNella facciata fu inserita un'iscrizione funeraria romana che era precedentemente riutilizzata come gradino..\nSub\u00ec nel 1893 danni per un incendio causato da un fulmine, tra cui la distruzione di un quadro di Niccol\u00f2 Malinconico raffigurante \"La Vergine\" adorata dai protettori locali.\nSociet\u00e0.\nEvoluzione demografica.\nDati forniti da G. B. Masciotta\nTradizioni e folclore.\nAltre feste tradizionali sono:\nEconomia.\nArtigianato.\nAnche l'artigianato non \u00e8 del tutto scomparso, e si distingue per la lavorazione del cuoio, finalizzata al settore dell'arredamento.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30742", "revid": "119852392", "url": "https://it.wikipedia.org/wiki?curid=30742", "title": "San Massimo (Italia)", "text": "San Massimo \u00e8 un comune italiano di abitanti della provincia di Campobasso, in Molise.\nGeografia fisica.\nSi trova nell'Appennino sannita, sulle pendici orientali del Matese.\nStoria.\nIl centro antico si svilupp\u00f2 nel XII secolo con la fondazione della Badia di San Nicola (X secolo) e la ricostruzione del castello.\nIl centro fu ricostruito dopo il terremoto del 1805; il castello and\u00f2 scomparso e la chiesa parrocchiale fu rifatta in forme neoclassiche.\nOggi San Massimo \u00e8 meta turistica per lo sci a Campitello Matese.\nMonumenti e luoghi d'interesse.\nChiesa di San Michele Arcangelo.\nFu eretta definitivamente nel 1656 per liberare il popolo dalla peste. Distrutta nel 1805, fu costruita in forme neoclassiche. La facciata a capanna conserva il portale con cornice rinascimentale. Il campanile \u00e8 a torre.\nCasale La Romanella.\nIn passato era una casa fortificata nobiliare, usata come taverna ducale. Oggi \u00e8 un agriturismo di importanza nella zona. La casa ha una torretta di controllo sulla facciata, circolare.\nSport.\nCiclismo.\nLa frazione Campitello Matese \u00e8 stata pi\u00f9 volte arrivo di tappa del Giro d'Italia:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30743", "revid": "307923", "url": "https://it.wikipedia.org/wiki?curid=30743", "title": "San Polo Matese", "text": "San Polo Matese (\"Sant Puol\" in molisano) \u00e8 un comune italiano di abitanti della provincia di Campobasso, in Molise.\nGeografia fisica.\nIl centro abitato sorge a circa 750 metri di altitudine, a mezza costa fra il massiccio del Matese e l'alto corso del Biferno. L'intero territorio comunale \u00e8 considerato ad alto rischio sismico.\nStoria.\nSebbene non vi siano chiare fonti sull'origine del paese, \u00e8 certo che vi furono insediamenti gi\u00e0 dal periodo sannitico.\nNel periodo medievale (X secolo) si procedette con la conquista normanna a creare la rete di castelli. Infatti sopravvivono due torri del vecchio castello, che andr\u00e0 distrutto nel terremoto del 1805.\nIl paese nel XIII secolo fece parte della contea di Bojano; il secolo successivo fu di propriet\u00e0 di Alfonso d'Aragona, la cui propriet\u00e0 fu usurpata nel XV secolo dai Pandone, famiglia nobile facoltosa in tutto il Molise.\nNel 1805 un grave terremoto distrusse il paese che si ricostru\u00ec sfruttando le mura del castello abbandonato.\nSimboli.\nLo stemma e il gonfalone del Comune di San Polo Matese sono stati concessi con decreto del presidente della Repubblica del 29 luglio 1993.\nMonumenti e luoghi d'interesse.\nTorre longobarda.\n\u00c8 di forma circolare, costruita nel X secolo assieme al castello. Una breccia alla base ha sviluppato un arco per il transito nel borgo antico. La sommit\u00e0 \u00e8 coperta da tegole.\nChiesa di Sant'Antonio.\nLa chiesa medievale fu ricostruita nel 1512 circa, poi fu modellata da influssi barocchi (1616), e alla fine ricostruita in forme neoclassiche dopo il terremoto del 1805. La facciata \u00e8 infatti neoclassica con accenni rinascimentali per il portale. Anche il campanile \u00e8 recente con un arco tardogotico sul lato centrale.\nChiesa di San Pietro in Vincoli.\nIl campanile fu ricavato da una torre medievale del castello (\u00e8 circolare), accanto cui si sviluppa la piccola facciata decorata da rosone e portale con cornice a tutto sesto.\nL'interno a navata unica ha un'acquasantiera del Cinquecento e il dipinto settecentesco della Madonna col Bambino di Di Zinno.\nPalazzo Rogati.\nPalazzo appartenente alla famiglia nobiliare dei Rogati. Al suo interno \u00e8 presente un Presepe realizzato nel 1961 dal maestro gessista Juan Mar\u00ec Oliva e una collezione di beni archeologici e fossili trovati nel Comune di San Polo Matese, reperti di particolare interesse del sito sono un cranio di uro (\"Bos primigenius\") rinvenuto nella piana di San Polo Matese e l'unico esemplare conosciuto di \"Rudista distefanella\" ritrovato dall'architetto Di Stefano nei cantieri di costruzione della strada provinciale che scorre ai piedi del paese\".\" \nInfrastrutture e trasporti.\nIl centro abitato \u00e8 situato in prossimit\u00e0 della strada statale 17 e di un'antica via della transumanza, il tratturo Pescasseroli-Candela.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30744", "revid": "1444396", "url": "https://it.wikipedia.org/wiki?curid=30744", "title": "Sant'Angelo Limosano", "text": "Sant'Angelo Limosano \u00e8 un comune italiano di abitanti della provincia di Campobasso, in Molise. Questo comune rivendica di essere il luogo di nascita del papa Celestino V.\nStoria.\nIl borgo si svilupp\u00f2 come feudo della vecchia diocesi di Limosano nell'XI secolo. Appartenne fino al 1477 al centro molisano di Montagano (sede della Badia di Faifoli), per poi passare a Gerardo di Appiano.\nTra il XVII e il XVIII secolo fu dei Carafa e degli Antellis.\nMonumenti e luoghi d'interesse.\nBastioni medievali.\nSono fortificazioni usate come mura di accesso, per il percorso verso la chiesa parrocchiale. Si snodano in tre livelli, decorati da arcate.\nChiesa di Santa Maria Assunta in Cielo.\nLa chiesa fu fondata nel XIII secolo come cappella dedicata a Pietro da Morrone, era infatti nota come San Pietro Celestino. Ricambiata in forme barocche nel 1695, la chiesa ha conservato un bel tabernacolo medievale in legno. All'esterno vi \u00e8 ancora una parte di muratura medievale con un'iscrizione latina.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30745", "revid": "767487", "url": "https://it.wikipedia.org/wiki?curid=30745", "title": "Sant'Elia a Pianisi", "text": "Sant'Elia a Pianisi \u00e8 un comune italiano di abitanti della provincia di Campobasso, in Molise. Dista circa 33 chilometri ad est dal capoluogo, Campobasso.\nIl paese \u00e8 noto per un convento francescano dedicato a Padre Pio, che lo visit\u00f2 agli inizi del '900, come collegio.\nStoria.\nIl paese nacque come castro dei longobardi nel X secolo. A questi anni risale la costruzione del castello medievale di Pianisi. Nell'XI secolo fu concesso un terreno per l'edificazione di un monastero dedicato a San Pietro. Nel tardo medioevo (XV secolo) una catastrofe naturale costrinse gli abitanti del borgo superiore di Pianisi a trasferirsi nel territorio sottostante dell'abbazia, che fu rinominato Sant'Elia a Pianisi. Il paese fu feudo di numerose famiglie napoletane,dai primi anni del 1600, fu feudo della famiglia di Palma Artois. L'abbazia and\u00f2 in rovina intorno al XVIII secolo, e rimase un convento francescano, dove nel 1901 circa and\u00f2 Padre Pio da Pietrelcina per compiere gli studi di collegio, essendogli stata raccomandata la visita in Molise per l'aria salubre delle montagne, essendo il Molise vicino al borgo campano.\nNella seconda met\u00e0 del Novecento il paese and\u00f2 spopolandosi, ma \u00e8 in atto un progetto per incentivare il turismo religioso, gi\u00e0 attivo, nel convento francescano che ospit\u00f2 Padre Pio.\nMonumenti e luoghi d'interesse.\nChiesa madre di Sant'Elia profeta.\nSi suppone sia stata fondata nel XV secolo con la colonizzazione slava del castello di Pianisi. La chiesa ha subito altri rifacimenti nei secoli a seguire, soprattutto nell'Ottocento, con la ricostruzione neoclassica dell'interno. Fu ampliata nel 1589, come si legge dalla data dell'architrave del portale di accesso, nel 1565 aveva rendita di ducati, e oltre moggi. La facciata a salienti \u00e8 molto semplice, in pietra concia irregolare, con portale architravato di stampo rinascimentale, e oculo centrale nella facciata. Il campanile \u00e8 a torre, con cuspide, l'interno \u00e8 a tre navate con pilastri rastremati da archi a tutto sesto, trabeazione che corre lungo il perimetro, e pochi elementi decorativi a stucco. Le opere conservate sono un quadro fiammingo della chiesa di Torre Zeppa di Ripabottoni del 1720, due statue lignee del '600 di San Giuseppe e della Vergine Maria.\nChiesa di San Rocco.\nSi trova sulla piazza principale alla fine del corso Umberto I, ha facciata in pietra, il portale caratterizzato da bassorilievo tardo romanico. La chiesa risale al 1530, edificata come cappella del vecchio palazzo signorile di Sant'Elia, con loggia presso la sacrestia perch\u00e9 i nobili potessero seguire la messa senza mischiarsi con la plebe. Rifatta alla fine dell'800, la chiesa fu annessa al Municipio, che si trova presso l'antico palazzo signorile. Dal 1582 la chiesa ospita la Confraternita del Santo Rosario, che nel 1902 la restaurarono, rifacendo anche la pavimentazione, La linearit\u00e0 della facciata \u00e8 interrotta dal portale seicentesco pseudo-romanico, opera di Giuseppe Giuliano, al di sopra del timpano c'\u00e8 una pietra con due bassorilievo di ornamento. Il primo rappresenta un cavaliere in tunica che regge le briglie del cavallo, evidentemente si tratta di San Giorgio, con alle spalle la testa di un mostro alato con lunga coda.\nIl secondo bassorilievo raffigura un vescovo con le braccia incrociate, forse San Nicola di Bari, poich\u00e9 si tratta di materiale di spoglio della vecchia chiesa di San Nicola, oggi distrutta. Alla sinistra del portale \u00e8 collocata una pietra lavorata con pesciolini in rilievo, prima rappresentazione simbolica del cristianesimo. All'interno di grande interesse sono i capitelli delle colonne, finemente decorati con un angelo poggiante su prato di fiori, lateralmente ci sono degli altari edificati per volere del Cardinale Orsini, l'altare maggiore \u00e8 dedicato al Corpo SS. di Cristo, in marmo intarsiato con una custodia in legno lavorato. Le nicchie degli altari laterali ospitano le statue della Madonna col Bambino, San Rocco e San Sebastiano. L'organo ligneo a soffietto \u00e8 del XVII secolo.\nEx abbazia di San Pietro.\nSi trova nella contrada omonima, risalente al XII secolo, dipendente dall'abbazia di San Vincenzo al Volturno. I primi documenti sono del 1153, quando papa Anastasio IV documenta la chiesa nella giurisdizione delle 12 badie della Diocesi di Benevento. L'abbazia cadde in declino nel XV secolo, e nel XVI secolo era gi\u00e0 una semplice chiesa di campagna quale la si vede oggi, ed era aperta solo la domenica, come scrisse il vescovo Pietro Lunel di Gaeta. Nel 1785 il feudo di San Pietro era gestito dal vescovo di Capri, e alla sua morte la chiesa cadde in abbandono. Recentemente la chiesa \u00e8 stata recuperata, dato il grande valore storico per la comunit\u00e0 di Sant'Elia, ha facciata romanica divisa verticalmente in quattro sezioni da lesene, ciascuna delle quali caratterizzata da coppie di archetti uniti da mensoline. La chiesa non ha campanile, e vi \u00e8 un piccolo arco di ferro, internamente la chiesa \u00e8 in pietra concia, a navata unica, con soffitto ligneo a capriate, rifatto durante il restauro. Di interesse un'acquasantiera scolpita, l'altare maggiore e una statua del santo.\nCappella della Madonna delle Grazie.\nIn origine era un ospedale dei pellegrini, realizzato nel 1503 per ringraziamento alla Madonna durante la pestilenza del XVI secolo. Nel 1690 il complesso rovin\u00f2 e fu ricostruito nel 1703 con nuove stanze, e aveva una rendita di 35 ducati annui. L'ospedale con il convento fu chiuso nel 1799 con il passaggio dei francesi, ed oggi solo la chiesa \u00e8 aperta al culto. Ha un aspetto tardo barocco.\nNel centro di Sant'Elia si trova anche, sul corso Regina Margherita, la chiesetta di Sant'Anna. Edificata nel XVIII secolo ha un nell'aspetto tardo barocco con movimentata facciata ornata da fregi e stucchi.\nCasa cappella del Padre Raffaele.\nSi trova sul Corso Vittorio Emanuele III, \u00e8 la residenza dove visse Padre Raffaele ossia Domenico Petruccelli (1816-1901). Divenuto monaco di Morcone nel 1834 con il nome di frate Raffaele, l'anno dopo fece voto di castit\u00e0, studio nel convento di San Francesco di Agnone, poi Serracapriola (1837), Bovino e Larino (1838-39). Trasferitosi nel convento di Torremaggiore dal 1843, nel 1857 giunse a Campobasso, prestando servizio nella chiesa della Madonna della Libera, richiamando fedeli e devoti per il suo umile stile di vita. Inoltre in questo periodo i confratelli lo videro in estasi, in colloqui con la Vergine, nel 1865 torn\u00f2 nel convento dei Francescani di Sant'Elia, dove rimase fino alla morte.\nNel 1936 le spoglie furono traslate nel convento di Sant'Elia, e nel 1949 fu avviata la causa di beatificazione, terminata nel 2006. La casa \u00e8 molto semplice, dotata di una piccola sezione museale e di una cappella per le preghiere.\nConvento dei Francescani di Padre Pio.\nGli elementi architettonici pi\u00f9 importanti sono il convento, la piazza e la chiesa di San Rocco. Nel convento dei Frati cappuccini di Sant'Elia a Pianisi emergono due figure di santit\u00e0: il Servo di Dio, Padre Raffaele da Sant'Elia a Pianisi, morto la sera del 6 gennaio 1901, del quale \u00e8 in corso la Causa di Beatificazione in Vaticano, e San Pio da Pietrelcina, che vi ha vissuto per quasi quattro anni da giovane frate, il periodo pi\u00f9 lungo di tutti i conventi in cui \u00e8 vissuto dopo San Giovanni Rotondo. San Pio da Pietrelcina in questo convento ha fatto la sua professione perpetua diventando frate a tutti gli effetti. Sempre nel convento di Sant'Elia a Pianisi, il giovane fra Pio ha vissuto la sua prima bilocazione apparendogli la Madonna mentre era in preghiera nel coro, e ha vissuto una delle prime manifestazioni del diavolo, apparsogli sotto forma di un cane nero. La Chiesa madre sede della parrocchia ospita al suo interno una pregevole tela, l'\"Allegoria dei sette sacramenti\", nonch\u00e9 due statuine di marmo della scuola del Bernini, raffiguranti San Giuseppe e la Vergine Maria. Conserva, inoltre, un artistico paliotto da altare, ricamato a mano da una nobildonna del luogo. Altra chiesa visitabile tra le tante sparse nel territorio di Sant'Elia a Pianisi, non facilmente accessibili, l'abbazia di San Pietro, testimonianza della presenza benedettina nel territorio dell'antico borgo di Pianisi. Il paese trae origine dalla fusione di due borghi, Sant'Elia e Pianisi, in seguito alla distruzione del castello di Pianisi, avvenuta nel 1528.\nIl Castello di Pianisi.\nIl castello di Pianisi sorgeva sull'omonima altura ubicata a circa a nord-ovest dell'abitato di Sant'Elia a Pianisi, dove l'insegnamento di Archeologia Cristiana e Medievale dell'Universit\u00e0 degli Studi del Molise ha eseguito tre campagne di scavi tra il 2013 e il 2015, finanziate dalla locale Amministrazione Comunale. Il sito era gi\u00e0 noto per la presenza in superficie di reperti archeologici, tra cui una moneta dell'imperatore Romano I Lecapeno e fondi di coppe in protomaiolica (XIII-XIV secolo). La prima attestazione del toponimo Pianisi ricorre in un diploma di Papa Pasquale I (817-824), trascritto nel \"Chronicon Vulturnense\" nel XII secolo; il pontefice conferma all'Abbazia di San Vincenzo al Volturno il possesso, tra gli altri beni, dell\u2019\"ecclesiam Sancte Marie in Planisi\" che sar\u00e0 confermata dai suoi successori Papa Marino II (944) e Papa Nicola II (1059) nonch\u00e9 dagli imperatori Ottone I (962), Ottone II (983), Enrico II (1014) e Corrado II (1038). Il castello di Pianisi \u00e8, invece, documentato dal giugno 1008, allorquando il signore di Pianisi concesse un terreno al monastero di S. Pietro apostolo \"quod fundatum est prope de iam dicto castello planisi\", nel quale egli risiedeva; la \"cartula\" \"offertionis\" costituisce, per\u00f2, un falso non anteriore alla fine del XII secolo. Nella seconda met\u00e0 del XII secolo il feudo di \"Planesium\", equivalente ad un milite, apparteneva ad \"Altruda\" \"uxor quondam\" \"Thalenasii\", forse da identificare con l'omonimo signore di Portocannone. Il castello di Pianisi \u00e8 menzionato in numerosi documenti redatti dalla Cancelleria angioina negli anni Sessanta e Settanta del Duecento; in quel periodo appartenne a \"Tipaldo\" \"Alamagno\" (\"Alamanno\") e ad alcuni esponenti della famiglia \"de Nantolio\" (de Nanteuil o Natolii). Un documento di Carlo I d'Angi\u00f2 del 1276 ricorda gli \"homines castri\" [...] \"Planisii siti in comitatu Molisii\". Dal 1495 il feudo di Pianisi pervenne ai Di Capua, signori di Riccia.\nGli scavi hanno messo in luce ampi tratti dei muri di sostruzione del terrazzamento superiore, la grande torre cilindrica, che sovrastava l'abitato dominando l'area circostante, nonch\u00e9 i resti della chiesa di S. Maria \"in Planisi\". L'edificio, con grande abside e una possente torre campanaria, \u00e8 costruito con bozze molto regolari prive di tracce di lavorazione (tranne pochissimi casi), a testimonianza di una tecnica di estrazione a spacco che seguiva le fenditure del materiale nella cava. La roccia calcarea, di probabile estrazione locale, \u00e8 molto friabile, tant'\u00e8 vero che in molti punti si sfalda e si disintegra. La copertura, stando ai numerosi coppi trovati negli strati di crollo, doveva essere costituita da falde. Dall'edificio, che venne sconsacrato nel 1701 dall'arcivescovo di Benevento Vincenzo Maria Orsini, sono stati prelevati, a quanto sembra, il fonte battesimale oggi inglobato in una fontana pubblica a Sant'Elia a Pianisi e il rilievo duecentesco attualmente murato nella facciata della chiesa di S. Rocco. Al momento, in attesa di completare l'esame dei materiali archeologici recuperati nel corso degli scavi, si pu\u00f2 solo anticipare che il tratto sud-est del muro di sostruzione del terrazzamento superiore cadde in disuso forse entro il XVI secolo, epoca alla quale risalgono i frammenti di una brocchetta in ceramica graffita trovati tra i resti del muro. Un utile elemento per la datazione del crollo della chiesa \u00e8 fornito, invece, dal boccale in maiolica rinvenuto, in frammenti, ai piedi del perimetrale destro dell'edificio. Sembrano, dunque, smentite le ipotesi di datazione dell'abbandono di Pianisi agli inizi del Trecento o alla prima met\u00e0 del Cinquecento.\nClima.\nNel periodo invernale la temperatura pu\u00f2 scendere anche a -4/\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30746", "revid": "1564499", "url": "https://it.wikipedia.org/wiki?curid=30746", "title": "Santa Croce di Magliano", "text": "Santa Croce di Magliano \u00e8 un comune italiano di abitanti della provincia di Campobasso, in Molise.\nGeografia fisica.\n\u00c8 situato sulle colline delimitate a valle dal fiume Fortore e dal torrente Tona. \n\u00c8 il comune pi\u00f9 orientale della Regione Molise.\nIl suo territorio copre 52,53\u00a0km\u00b2 e confina con i comuni di San Giuliano di Puglia, Bonefro, Montelongo, Torremaggiore (Puglia), Castelnuovo della Daunia (Puglia) e Rotello. \nGeograficamente Santa Croce di Magliano \u00e8 caratterizzato dalle seguenti coordinate: Lat = 41.7108, Lon = 14.9911.\nLa viabilit\u00e0 primaria \u00e8 costituita dalla statale 276 Maglianina. Le strade interne, con uno sviluppo di oltre 15\u00a0km, sono a fondo solido ed asfaltato; quelle esterne ed interpoderali assommano a 115\u00a0km.\nSanta Croce di Magliano dista 80\u00a0km da Foggia, 55 da Campobasso, 39 da Termoli e dal casello autostradale (A14), 100 da Isernia, 280 da Roma, 140 da Pescara, 220 da Napoli.\nEssendo situato ad un'altezza di 608 metri sul livello del mare, Santa Croce di Magliano vanta un ampio panorama: per tre quarti si scorgono colline e montagne, tra cui spicca, a nord-ovest, la cima della Maiella spesso imbiancata. A sud-est \u00e8 visibile la lunga striscia di mare Adriatico che va da Termoli fin quasi al Gargano. Nelle giornate pi\u00f9 limpide si riesce a scorgere nitidamente l'arcipelago delle Isole Tremiti.\nStoria.\nLa prima citazione storica del paese viene riferita in documenti del XIII secolo. \nNel 1266 divenne, per donazione, feudo del monastero di Sant'Eustachio in Pantasia e tale rest\u00f2 fino alla prima met\u00e0 del XVI secolo. Appartenne poi ai Caldora, agli Acciapaccio, ai Ceva Grimaldi, a Rocco Stella di Modugno. Nel XV secolo fu popolata da una minoranza albanese proveniente da Costantinopoli, che costru\u00ed la chiesa greca, un raro esempio di architettura bizantina del Molise.\nIl centro \u00e8 stato danneggiato dal recente terremoto del Molise del 2002, che in particolare ha lesionato la chiesa di San Giacomo Maggiore, oggi restaurata.\nCultura.\nDi interesse storico-artistico la Chiesa Greca (chiesa che porta questo nome in quanto qui era celebrata la messa con rito greco), la Chiesa di Sant'Antonio di Padova (chiesa matrice del paese), la Chiesa di San Giacomo Apostolo, la Badia di Melanico (a 17\u00a0km dal centro abitato), i resti del torrione di Magliano.\nSanto patrono \u00e8 Sant'Antonio di Padova (13 giugno). Altre importanti feste popolari: la \"Pasquetta\" (5 gennaio), \"U Marauasce\" (19 marzo), la benedizione degli animali durante l'ultimo sabato d'aprile, la festa di San Giacomo Apostolo (25 luglio), la processione in onore di San Flaviano Martire (22 agosto), la processione in onore della Madonna del Rosario (15 ottobre).\nNumerose sono le associazioni culturali, sindacali, sportive e di volontariato, sintomo di un certo fermento culturale (coordinato dalla Pro-Loco \"Quattro Torri\"). La squadra di calcio \u00e8 la U.S. Turris (fondata nel 1963).\nEconomia.\nLa sua economia si basa prevalentemente sull'agricoltura e sull'artigianato.\nIl centro molisano \u00e8 sede, oltre che della direzione didattica della scuola dell'obbligo, anche di un Liceo Scientifico.\nSport.\nLa Turris \u00e8 la squadra di calcio pi\u00f9 popolare del paese, vanta 3 vittore della coppa Italia regionale (92/93 93/94 12/13) e numerose partecipazioni nell'eccellenza molisana con varie partecipazioni a playoff interregionali.\nAltre squadre di calcio del paese, sono la Torre Magliano e la Comune.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30747", "revid": "125600662", "url": "https://it.wikipedia.org/wiki?curid=30747", "title": "Sepino", "text": "Sepino \u00e8 un comune italiano di abitanti della provincia di Campobasso, in Molise, che fa parte del circuito dei borghi pi\u00f9 belli d'Italia.\nGeografia fisica.\nTerritorio.\nSepino (da \"saepio\" \u2013 in latino recingere) si trova a , su di un colle boschivo alle propaggini del Massiccio del Matese.\nStoria.\n\"Altilia\": epoca sannitica.\nIl villaggio esisteva gi\u00e0 prima delle Guerre sannitiche nel IV secolo a.C. Nel 293 a.C. nella Terza Guerra Sannitica il console Papirio Cursore fu sconfitto nel tentativo di prendere la citt\u00e0, e i morti, come dice Tito Livio furono romani. Il villaggio era a pianta trapezoidale con mura fortificate e una via principale per il foro e l'acropoli. Vi erano anche tre porte principali per le vie di accesso da Benevento, Napoli e Bojano. Il villaggio alla fine delle guerre fu conquistato assieme al Sannio e divenne parte della \"Regio IV Samnium\".\n\"Saepinum\": epoca romana.\nCon il principato di Augusto il borgo superiore di Altilia si spopol\u00f2 e venne fondata pi\u00f9 a valle una nuova citt\u00e0 romana di nome \"Saepinum\". Tra le famiglie rappresentanti vi era quella di Nerazio Prisco, insigne giureconsulto che fece restaurare il teatro romano. La citt\u00e0 aveva un notevole sviluppo commerciale nella pastorizia, essendo stazione montuosa del tratturo Pescasseroli-Candela. La citt\u00e0 fu fortificata con numerose torri circolari, ben 25, e venne costruito un foro maggiore con la basilica. La porta Bojano \u00e8 decorata da rilievi di due prigionieri germanici e dall'iscrizione di Tiberio e Druso costruttori. Vi \u00e8 anche una tomba mausoleo dedicata a Ennio Marso.\nDal medioevo a oggi.\nNel IV secolo la citt\u00e0 entr\u00f2 in crisi, dopo la caduta di Roma. La citt\u00e0 fu invasa dai Goti e successivamente entr\u00f2 a far parte del Ducato di Benevento. Nel IX secolo con le invasioni Longobarde la citt\u00e0 romana si spopol\u00f2 e fu fondata una nuova citt\u00e0 fortificata pi\u00f9 a valle, con castello e chiese. Nella zona vecchia di Altilia invece si stanziarono dei pastori che riutilizzarono le mura del teatro come case. Il centro fu chiamato \"Terravecchia\".\nDal VI secolo fu istituita anche una diocesi di Sepino, dipendente da Bojano, che per\u00f2 fu subito soppressa con le invasioni Longobarde. \nNel XVII secolo il centro fu sempre florido e sviluppato, come dimostra anche la cultura dei signori feudatari, esempio \u00e8 il Palazzo Attilio.\nNegli anni '50 del Novecento si fece un'inchiesta sulle condizioni di vita del sud Italia, e vennero effettuate delle riprese eccezionali a Terravecchia, dove i pastori ancora vivevano nel villaggio romano perfettamente conservato e attraversato ancora, nella via principale, dalle greggi dei pastori transumanti. Negli anni '90 il sito archeologico ha suscitato vivo interesse regionale ed \u00e8 stato restaurato.\nMonumenti e luoghi d'interesse.\nArchitetture religiose.\nNel centro cittadino sorge la chiesa di Santa Cristina, forse costruita quando la popolazione, alla fine dell'Alto Medioevo, abbandon\u00f2 \"Saepinum\" per fondare l'odierna Sepino: il \"Castellum Saepini\". Il campanile dell'Insigne Collegiata ha la guglia a forma singolare di \"bottiglione\", interamente costruita dagli artigiani dell'epoca. All'interno della chiesa si trovano la \"grotta di Santa Cristina\" con i Misteri, la Sala del Tesoro, un coro ligneo ottocentesco e l'archivio storico parrocchiale, che conserva anche pergamene del XII secolo.\nMeritano attenzione il campanile romanico della Chiesa di San Lorenzo, le chiese di Santa Maria Assunta e del Purgatorio, nonch\u00e9 l'ex Chiesa di Santo Stefano, oggi adibita a teatro e a sala conferenze.\nA poca distanza dal centro, in localit\u00e0 Petrilli, si trova il convento della SS. Trinit\u00e0. Ne decorano l'interno alcuni dipinti, statue e fontane. Dal piazzale del convento \u00e8 possibile giungere alle rovine del convento Santa Maria degli Angeli, oggi abbandonato.\nQui ci sono degli affreschi che raccontano la vita e il martirio di Santa Cristina, la cappella del Tesoro voluta nel 1609 dalla famiglia Carafa, con le reliquie e otto busti di bronzo di santi. Nella navata sinistra c'\u00e8 la tomba del vescovo Attilio del 1536, e un dipinto raffigurante la \"Madonna del Gatto\" del XVI secolo. \nArchitetture civili.\nIl centro abitato di Sepino conserva le tipiche caratteristiche medievali. A un'ampia piazza corrispondono un certo numero di stretti vicoli.\nVi si trovano numerose fontane, come quella ubicata nella piazza principale, i cui rubinetti indicano i punti cardinali, o quelle della Canala e del Mascherone. Degno di nota \u00e8 infine il Ponte San Rocco, da cui prende nome l'omonima localit\u00e0.\nArchitetture militari.\nL'abitato medievale era circondato da una cintura muraria a forma quasi ellittica, con quattro porte, munita di torri sulle quali spiccava il castello. Tuttora sono conservate alcune torri e tre porte: la porta Meridionale, la porta Orientale, la porta di Corte o porta Borrelli. Il castello fortemente danneggiato dal terremoto del 1805 fu progressivamente abbattuto.\nSiti archeologici.\nNei pressi dell'abitato si trovano gli scavi archeologici di \"Saepinum\" e di \"Saipins\".\n\"Saepinum\" sorge nella zona archeologica di Altilia, attraversata dall'antico Tratturo Pescasseroli-Candela. \u00c8 possibile ammirare i resti dell'abitato romano, come il foro, la basilica, Porta Bojano, le terme, il teatro, il Cardo e il Decumano, le mura, le maestose porte d'accesso.\nLa zona archeologica ospita annualmente numerosi turisti ed \u00e8 ormai costantemente inserita nel calendario di manifestazioni estive itineranti, che propongono spettacoli di teatro e danza di livello internazionale. Ad Altilia sono presenti anche vari musei. \nVerso la montagna, a circa di altitudine, sorge \"Saipins\", chiamata comunemente \"Acropoli di Terravecchia\", raggiungibile per mezzo di percorsi nel Matese. Importante centro sannitico del III secolo a.C. fu definita da Tito Livio \"fortissima atque potentissima\". \"Saipinis\" fu teatro di cruente battaglie, per poi venire espugnata e distrutta nel corso della terza guerra sannitica dal console Lucio Papirius Cursor. Oggi, fra le rovine pi\u00f9 importanti, \u00e8 possibile ammirare la Postierla del Matese. Fra Altilia e Terravecchia, recenti scavi stanno riportando alla luce il Tempio Italico di San Pietro in Cantoni.\nAree naturali.\nDi notevole interesse \u00e8 la localit\u00e0 di Campitello di Sepino, dove si possono apprezzare ampi spazi verdi attrezzati in una grande zona boscosa, prevalentemente faggeti. Da questo pianoro \u00e8 possibile raggiungere le cime dei monti circostanti (Tre Confini, Mutria, Muschiaturo etc.), zone in passato abitate dai briganti (come la \"Rotta de Zuze\"), il Passo di Santa Crocella, dove era presente l'omonimo monastero benedettino in et\u00e0 medioevale (\"Monasterium Sanctae Crucis\"), la Fontana di Rimavota e altre destinazioni sui monti del Matese.\nFra i fiumi pi\u00f9 importanti, ricchi di pesci come la trota, ricordiamo il Tammaro, da cui prende nome l'omonima valle, e il Tappone che, lungo un percorso molto impervio, d\u00e0 vita alla Cascata delle Castagne.\nVicino al centro abitato si trova il complesso delle Terme Tre Fontane, .\nSociet\u00e0.\nTradizioni e folclore.\n\u00c8 molto sentita a Sepino la tradizionale festa in onore della patrona Santa Cristina, che viene celebrata l'8-9-10 gennaio, in occasione dell'arrivo delle reliquie della Santa nell'anno 1099. Essa \u00e8 scandita da particolari eventi, come quello della \"Crianzola\" (incontro conviviale fra gli uomini del paese), il vestire da \"Verginelle\" le bambine, il suonare le campane a mano tutta la notte fra il 9 e 10, il \"Cartoccio\" (dono di dolciumi).\nIl 23 e 24 luglio, oltre che nella cittadina, \u00e8 festa anche a Bolsena, citt\u00e0 gemellata con Sepino. In questi giorni si ricorda la morte di Santa Cristina, perseguitata agli inizi del IV secolo. Il 25 luglio, da pi\u00f9 di 100 anni, si celebra la prima \"Festa dell'Emigrante\" di tutta la Regione Molise.\nNella notte di capodanno \u00e8 tradizionale la suonata dei \"Buf\u00f9\", rudimentali strumenti artigianali costituiti da botti di legno il cui fondo superiore \u00e8 sostituito da una pelle essiccata di capra perfettamente tesa che ha un foro centrale bordato di tela bagnata. Una canna viene inserita nel foro e mossa ritmicamente in senso verticale produce un caratteristico suono cupo e forte. I buf\u00f9 sono normalmente accompagnati da altri strumenti artigianali.\nCultura.\nIstruzione.\nIl 1\u00ba settembre 2014 l'Istituto Comprensivo Vincenzo Tiberio del Comune di Sepino, a seguito dell'attuazione della legge sulla razionalizzazione scolastica, \u00e8 stato incorporato dall'Istituto Comprensivo di Cercemaggiore.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30748", "revid": "39884", "url": "https://it.wikipedia.org/wiki?curid=30748", "title": "Spinete", "text": "Spinete (\"Spnet\" in molisano) \u00e8 un comune appenninico italiano di origine medievale, di abitanti della provincia di Campobasso, in Molise, situato circa 15 chilometri ad ovest del capoluogo e facente parte dell'Unione dei comuni delle Sorgenti del Biferno insieme a Bojano, San Massimo, Campochiaro, Colle d'Anchise, Guardiaregia e San Polo Matese.\nIl comune \u00e8 costituito da un centro capoluogo, da una frazione (Piana), da ben tredici borgate (Anniballi, Caccavelli, Colantuono, Gennaretto, Iacovantuono, Macchie, Monte, Pietroneri, Salera, San Giovanni, Santa Croce, Sebbioni e Vicenne) e undici nuclei sparsi che ebbero una notevole espansione dopo la ripartizione delle terre demaniali, a seguito dell'unit\u00e0 d'Italia, e l'assegnazione alle famiglie proletarie.\nGeografia fisica.\nSituato ai piedi del Massiccio del Matese fra le colline a nord di Boiano, il centro storico \u00e8 posto sulla cima di una collina e degrada verso la vallata.\nIl territorio comunale, che copre una superficie di 17,40\u00a0km\u00b2 ed \u00e8 posto a 600 metri d'altitudine, non possiede rilievi di particolare importanza ed \u00e8 costituito da un alternarsi di colline ricche di boschi e fertili vallate nella zona nord-est.\nPur essendo distante pochi chilometri dalle sorgenti del Biferno, il territorio comunale \u00e8 lambito per solo un chilometro dall'alveo del fiume molisano e non possiede altri significativi corsi d'acqua, all'infuori di qualche ruscello.\nIl clima temperato offre inverni generalmente miti ed estati fresche.\nSismologia.\nSecondo la classificazione sismica, il comune di Spinete \u00e8 inserito in \"zona 1\", ovvero \"sismicit\u00e0 alta\", la zona dove possono verificarsi forti terremoti.\nIl borgo, cos\u00ec come i paesi limitrofi, ha subito notevoli danni arrecati dai terremoti del 1456, 1688, 1794 e 1805.\nOrigini del nome.\nIl nome deriva dal termine latino \"spinetum\", cespuglio, e fino al '700 veniva usato nella forma \"Le Spinete\" , che si trova ancora oggi nella parlata popolare.\nSpinetesi \u00e8 il nome dei suoi abitanti e, come suggerisce l'etimologia del loro nome, sono storicamente agricoltori: i reperti pi\u00f9 antichi del suo territorio risalenti al VI \u2013 V sec. a. C., sono oggetti dedicati alla dea Cerere, protettrice del raccolto e dell\u2019abbondanza\nStoria.\nLa zona dove sorge Spinete ospit\u00f2 un insediamento dei sanniti, in posizione strategica agli scambi commerciali lungo il Tratturo Pescasseroli-Candela; ritrovamenti archeologici testimoniano invece la presenza durante il periodo romano (abitato dal IV a.C. sino ai tempi della guerra sociale) in contrada Masseria Strada Vecchia..\nIn epoca feudale appartenne prima ai Capuano, successivamente nel periodo normanno il feudo era stato concesso a Giuliano da Castropignano, poi nel periodo svevo fu di propriet\u00e0 dei conti del Molise, che ne persero il possesso all'avvento della monarchia angioina, nel 1269; in quell'anno il territorio pass\u00f2 in feudo a Tommaso Capuano e da questi alla famiglia Sanfromondo, avendo Filippo Sanfromondo sposato la figlia di Capuano.\nFino al 1467 rimase in possesso dei Sanfromondo, nell'anno 1467, per ribellione dei loro precedenti feudatari, il Re Ferrante don\u00f2 a Matteo Trossa \u201cle terre di Vinchiaturo e di Spinete\u201d.\nNel 1528 pass\u00f2 alla famiglia Gaetani e alla fine del secolo alla famiglia Imperato, tuttora proprietaria del Palazzo Marchesale, che ne rest\u00f2 titolare fino al sovvertimento feudale.\nDal sedicesimo secolo il contado del Molise era annesso alla Capitanata.\nIl comune nel 1799 fu assegnato al dipartimento del Sangro ed al cantone di Baranello. \nCon la Legge del 19 gennaio 1807, n.14, il comune di Spinete entra a far parte del governo di Castropignano nel distretto di Isernia, entrando nella provincia di Molise.\nCon Regio Decreto del 4 maggio 1811, n.922, il governo di Castropignano viene unito al circondario di Baranello nel distretto di Campobasso. \nLa situazione resta inalterata dopo la nascita del Regno delle Due Sicilie e dopo la Legge del 1816.\nPochi anni dopo l'Unit\u00e0 d'Italia, a seguito della ricezione di un documento della prefettura di Campobasso indirizzato ai sindaci della provincia datato 5 dicembre 1879, venne data esecuzione alla ripartizione delle terre demaniali, precedentemente sottratte ai feudatari, ai pi\u00f9 poveri. In precedenza i contadini vivevano tutti in paese e, con grande fatica, si recavano ogni giorno a lavorare le terre dei signori distanti anche 3\u00a0km con il bidente sulle spalle, a seguito della ripartizione molti contadini si trasferirono nei pressi dei campi da coltivare dando vita alle tante borgate che oggi caratterizzano il territorio comunale.\nDopo l'armistizio del 8 settembre 1943 e lo sbarco a Termoli degli alleati, la zona del Molise centrale divenne punto di passaggio obbligato per la loro avanzata verso Roma.\nA seguito della dichiarazione di guerra che l'Italia fece alla Germania il 26 settembre 1943, Spinete fu occupata militarmente dall'esercito tedesco a partire dal 3 ottobre 1943. Il comando \"Zug Truppen\" che aveva il compito di coordinare l'azione militare su tutta la piana di Bojano fu posto nel \"palazzo Tommasi\" che, per questo motivo, fu oggetto di bombardamento alleato.\nSpinete speriment\u00f2 la ferocia dei bombardamenti aerei il 21, 22 e 23 ottobre che causarono molti danni alle case del paese. La sera del 23 ottobre 1943, dopo aver fatto saltare due ponti, i tedeschi si ritirarono verso Isernia; gli unici scontri armati di cui si ha testimonianza avvennero al confine con Colle d'Anchise e Baranello, nel fondo-valle del Biferno, dove alcuni tedeschi opposero resistenza all'avanzare delle forze alleate.\nIl paese venne liberato da un'avanguardia canadese dell'ottava armata inglese comandata dal generale Montgomery nella notte fra il 23 e il 24 ottobre che, dopo aver attraversato a guado il fiume Biferno ed essere entrata attraverso la \"borgata Monte\" in paese, diede il comando strategico di interrompere il bombardamento a tappeto previsto per il giorno successivo, in caso di ulteriore resistenza tedesca.\nSimboli.\nLo stemma cittadino raffigura una scure inserita in un fascio di rovi sormontata da una stella a cinque punte splendente e racchiusa da una spiga di grano e da un ramoscello di alloro.\nRicorrenze.\nLa festa del santo patrono \u00e8 il 24 giugno, essendo la ricorrenza della nascita di San Giovanni Battista. Tra le feste laiche \u00e8 da ricordare \"l'estate Spinetese\" che ogni anno organizza la Pro-loco ad inizio agosto.\nMonumenti e luoghi d'interesse.\nNonostante il terremoto che colp\u00ec la regione il 26 luglio 1805, che provoc\u00f2 gravi danni alle costruzioni, alcuni monumenti pi\u00f9 importanti del patrimonio architettonico locale sono ancora visibili.\nIl palazzo baronale di et\u00e0 cinquecentesca che con estrema probabilit\u00e0, in origine era un fortilizio voluto dai normanni nasconde una bella corte interna e loggiato, al cui interno sulla destra \u00e8 visibile, scolpita, la figura di una sirena con doppia coda. Dovrebbe risalire, considerati gli elementi formali, al XV-XVI secolo. Nonostante lo stato di quasi totale abbandono, il palazzo marchesale mantiene inalterato il fascino che caratterizza le opere medievali.\nLa chiesa di Santa Maria Assunta di origine antica che, secondo gli schemi insediativi medievali, era stata realizzata accanto al castello-palazzo, e quella di San Pietro Apostolo.\nLa chiesa dedicata al santo patrono \u00e8 localizzata nella frazione con il nome del patrono stesso, quella di San Giovanni.\nIl monumento ai caduti \u00e8 un'opera recente dello scultore Cavalieri di Bojano posizionato a lato della Salita Calvario: in un grande masso di pietra \u00e8 scolpito un uomo nudo e scheletrico con la testa reclinata sulla spalla, gli occhi chiusi e un volto segnato dal dolore.\nSociet\u00e0.\nLingue e dialetti.\nViene parlato il dialetto molisano, essendo in una zona di confine fra la provincia di Campobasso e quella di Isernia \u00e8 influenzato da entrambe le varianti.\nCultura.\nSul territorio comunale \u00e8 presente una scuola elementare, una scuola media ed una scuola dell'infanzia.\nFra le associazioni, da segnalare la Pro-loco \"Nzegna\", che ha lo scopo di promuovere le risorse ambientali, storiche, culturali, tradizionali ed artistiche del territorio e della comunit\u00e0 del matese, il gruppo folkloristico \"San Giovanni\" che ha l'obiettivo di mantenere vive le tradizioni di Spinete riproponendo le musiche, danze e canti l'atmosfera e lo scenario dell'antica Spinete ed infine la Societ\u00e0 Sportiva calcistica Spinete.\nIl comune fa parte dell'arcidiocesi di Campobasso-Boiano ed al suo interno sono presenti quattro chiese di cui due elevate a parrocchie. In occasione della visita pastorale del 1623 del vescovo di Boiano e Sepino Ottavio Garzadoro, il comune arriv\u00f2 a contare fino a 9 chiese e 7 cappelle molte delle quali, anche a causa dei forti terremoti che colpirono la zona nei secoli, furono perdute.\nCucina.\nIn Molise, che \u00e8 considerato una delle prime regioni europee per la crescita di tartufo bianco pregiato, il comune di Spinete \u00e8 rinominato per essere una zona particolarmente florida di produzione e raccolta del tartufo, in particolare il tartufo bianco..\nPiatti tipici di Spinete sono la polenta, l'impaniccia e le Taccuzzelle e fagioli.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nLa principale squadra di calcio della citt\u00e0 \u00e8 l\"'A.S.D. Spinete 1985\" che milita nel girone molisano di Promozione. I colori sociali sono il giallo ed il verde. \u00c8 nata nel 1985."}
{"id": "30750", "revid": "1718925", "url": "https://it.wikipedia.org/wiki?curid=30750", "title": "Torella del Sannio", "text": "Torella del Sannio \u00e8 un comune italiano di abitanti della provincia di Campobasso, in Molise.\nCaratteristiche.\n\u00c8 un paese di antichissime origini che vede l'attuale struttura nascere intorno al XVIII secolo.\n\u00c8 presente un castello dell'XI secolo che \u00e8 anche abitato e che si trova vicino alla chiesa di San Nicola riconducibile allo stesso periodo.\nGeografia fisica.\nIl paese \u00e8 strutturato principalmente su due colli: il Colle, che rappresenta la parte nuova, e il Ciglione, dove si sviluppa la parte pi\u00f9 antica del paese, con il castello e la chiesa che lo dominano.\nIl comune \u00e8 situato tra i fiumi principali della regione, Trigno e Biferno e, grazie alla sua posizione elevata permette di vedere un panorama composto dai monti della Maiella e del Gran Sasso.\nCultura.\nCucina.\nPrincipale tradizione enogastronomica del paese \u00e8 lo \"scattone\".\nLo scattone \u00e8 il piatto tipico di Torella del Sannio, anche se non trattandosi di una pietanza convenzionale viene oggi considerato una sorta di antipasto. Lo scattone, appartenente alla cultura contadina da diversi secoli, viene preparato versando la pasta all'interno di una ciotola, preferibilmente di terracotta, aggiungendo l'acqua di cottura della stessa ed il vino rosso. A piacere, in base ai propri gusti, si pu\u00f2 anche aggiungere zucchero, pepe o peperoncino. Ogni anno il 16 agosto a Torella del Sannio si celebra la sagra dello scattone ed il suo consumo \u00e8 diffuso anche all'estero, dove sono presenti le comunit\u00e0 torellesi.\nStoria.\nEpoca longobarda.\nIl nucleo sorse attorno a una torre costruita dai Longobardi nel IX secolo. Il borgo sorse dunque dalla cima del colle fino in basso alla valle. Una leggenda racconta che il bimbo era prospero e florido; tuttavia quando cadde in corruzione, fu devastato da locuste e cavallette.\nEpoca aragonese e settecentesca.\nIl castello si svilupp\u00f2 nel XIII secolo grazie agli Angioini, e fu costruita anche la parrocchia di San Nicola. Nel XV secolo il feudo pass\u00f2 ad Alfonso d'Aragona che rimodell\u00f2 le torri circolari. Dopo la decadenza degli aragonesi nel Molise, il castello ducale pass\u00f2 ai Carafa, ai Caracciolo, e nel settecento ai Ciamarra che furono gli ultimi proprietari.\nFino al primo Novecento, il paese mantenne un'economia prettamente feudale e agricola.\nLa tragedia di Monongah.\nErano provenienti da Torella 12 delle vittime del Disastro minerario di Monongah, il pi\u00f9 grave che la storia degli Stati Uniti ricordi. La sciagura avvenne nella cittadina di Monongah, in Virginia Occidentale, la mattina del 6 dicembre 1907.\nAttualit\u00e0.\nIl paese negli anni Sessanta ha sub\u00ecto spopolamento per emigrazione a Campobasso o fuori regione. Attualmente il centro si regge sull'economia agricola, sull'edilizia e sui servizi.\nMonumenti.\nCastello medioevale.\nSi trova in cima a Colle Ciglione, in alto sopra il borgo, dove fu costruita la prima torre longobarda del IX secolo. Nel XIII secolo fu fortificato come vero castello dagli Angioini. Nel XV secolo fu ampliato dagli aragonesi e successivamente pass\u00f2 a vari baroni tra i quali Ferrante d'Aragona, i Francone e i Caracciolo, passando in seguito alla famiglia Ciamarra. Il castello ha forma di un palazzo gentilizio di pianta rettangolare irregolare, con muratura in mattoni. Presenta tre torri circolari con sommit\u00e0 decorata da merlature e cappuccio a cono per tetto ed una torre quadrata pi\u00f9 bassa. La propriet\u00e0 del Castello \u00e8 attualmente divisa tra la famiglia di Pasquale Venditti di Bojano che nel 2004 acquist\u00f2 la parte originariamente posseduta dal ramo Aurelio Ciamarra (1818 figlio di Antonio Ciamarra che nel 1825 acquist\u00f2 tutto il castello dai Caracciolo) ridotta in semirovina e che successivamente restaur\u00f2 con grande perizia e le famiglie di Mariano Pica Ciamarra e di Leonardo Cammarano che posseggono la restante parte originariamente posseduta dal ramo Aurelio Ciamarra (1811, altro figlio di Antonio Ciamarra) e che ospita oggi un museo dedicato alla pittrice Elena Ciamarra.\nChiesa di San Nicola.\nLa prima costruzione risale al XIII secolo circa. Tuttavia dopo il terremoto del 1456, fu completamente ricostruita in forme rinascimentali, e poi rimodellata in forme tardo-barocche nel XVIII secolo. La chiesa \u00e8 legata al castello da un muro laterale ed \u00e8 a pianta rettangolare a navata unica. Ha un campanile a torre."}
{"id": "30751", "revid": "580", "url": "https://it.wikipedia.org/wiki?curid=30751", "title": "Toro (Italia)", "text": "Toro (\"Tuor\u00eb\" in molisano, \"Ture\" nel dialetto locale) \u00e8 un comune italiano di abitanti della provincia di Campobasso, in Molise.\nStoria.\nL'origine del paese risale agli albori del Basso Medioevo. Nell'XI secolo, per donazione di Roberto di Tristayno, signore di Limosano, il centro, con tutte le pertinenze, pass\u00f2 alla Badia di Santa Sofia di Benevento. Il paese rimase nelle mani della Chiesa da allora sino al 1785, quando fu incamerato al Regio Demanio.\nNel corso della sua storia il paese fu colpito pi\u00f9 volte da eventi negativi, come la peste del 1656, che vi provoc\u00f2 circa quattrocento morti su una popolazione che si aggirava sul migliaio di abitanti, e il terremoto del 26 luglio 1805 che atterr\u00f2 l'intero paese, provocandovi circa trecento morti.\nNel 2002 Toro venne danneggiata anche dal terremoto che interess\u00f2 il Molise, con epicentro nei pressi di San Giuliano di Puglia.\nMonumenti e luoghi d'interesse.\nChiesa del Santissimo Salvatore.\nLa chiesa di origine medievale, completamente crollata nel terremoto del 1805, fu ricostruita in forme neobarocche a pianta basilicale, per quanto non perfettamente simmetrica, stante l'originaria struttura delle fondamenta. Conserva al suo interno un fonte battesimale con bassorilievi probabilmente medioevali, ricavato da una lastra funeraria con iscrizione romana del III secolo, nonch\u00e9 diverse opere d'arte. Tra le belle statue, vanno segnalate la settecentesca \"Madonna del Rosario\" di Carmine Latessa da Oratino e l\"'Hecce homo\" di recente attribuito a Nicola de Mari. Degna di attenzione la cinquecentesca pala d'altare lignea attribuita a Giovan Vincenzo D'Onofrio, detto il Forli, \"Madonna con Bambino tra i santi Francesco e Nicola\", a e una tela settecentesca raffigurante \"San Mercurio di Cesarea che uccide l'imperatore Giuliano l'Apostata\". un tempo conservata presso la chiesa di San Rocco, dove era stata sistemata a seguito della sconsacrazione della chiesa di San Mercurio, poi definitivamente crollata con il citato terremoto del 1805 \nLa chiesa \u00e8 meta di pellegrini per la festa patronale del 26 agosto, dedicata appunto al santo.\nConvento di Santa Maria di Loreto.\nFondato nel 1592, fu affidato ai Frati Minori Francescani, che lo reggono ancora oggi. Nella chiesa sono conservati dipinti di valore, tra i quali le pale d'altare \"San Nicola e altri Santi\" (1657) del pittore Campobassano Nicola Felice, la \"Madonna del Rosario\" (1719) di Nicola Boraglia, la \"Madonna della Misericordia\" di Ciricaco Bunetti (1764). Interessante anche la settecentesca \"Madonna delle Grazie tra San Francesco e il cardinale Orsini\". In omaggio allo stesso cardinale Orsini (poi papa Benedetto XIII), il pittore Bartolomeo Mastropietro da Cercemaggiore affresc\u00f2, nel 1726, le diciannove lunette del chiostro del convento, che rappresentano un notevole ciclo devozionale a edificazione di San Francesco e l'ordine francescano. Va ricordato che Vincenzo Maria Orsini, arcivescovo di Benevento e abate della Badia di Santa Sofia, era stato il padrone spirituale e feudale di Toro e che il futuro papa amava soggiornare nel convento, dove aveva posto la sua \"prediletta stanza\".\nChiesa di San Rocco.\nEdificata all'infuori delle mura che circondavano l'abitato, la piccola chiesetta, probabilmente sorta a cavallo tra XVI e XVII secolo, si erge su una sporgenza di roccia arenaria. La cappella fu meta di numerosi pellegrini e visitatori nell'estate del 1985, quando, per un curioso gioco di luci e ombre, le genti del luogo credettero di ravvedere in una nicchia le fattezze di Ges\u00f9 Cristo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30752", "revid": "713168", "url": "https://it.wikipedia.org/wiki?curid=30752", "title": "Trivento", "text": "Trivento \u00e8 un comune italiano di abitanti della provincia di Campobasso, in Molise. \u00c8 sede vescovile.\nGeografia fisica.\nTerritorio.\nSi trova nella valle del Trigno, arroccato su un colle.\nClima.\nIl clima \u00e8 continentale: d'inverno freddo, ma d'estate mite. A volte, per\u00f2, l'estate raggiunge i .\nStoria.\nIl primo nucleo, noto come \"Terventum\", fu abitato dai Sanniti e colonizzato dai romani dopo le guerre sannitiche nel III secolo a.C..\nFece parte della Regio IV sotto il governo di Augusto e nel Medioevo, gi\u00e0 nel VI secolo, vide la costruzione della primaria cattedrale, che sarebbe diventata sede diocesana nel 1076.\nIn cima alla collina vicino alla chiesa, fu costruito il castello che pass\u00f2 nel XIII secolo agli Angioini e poi ai Caldora.\nCon la sconfitta dei Caldora, fautori degli Angioini nel contesto della conquista aragonese del regno di Napoli, diversi feudi vennero loro confiscati: tra questi Trivento, che pass\u00f2 nel 1465 a Galcer\u00e1n de Requesens i Joan de Soler (ca. 1439-1505), politico e militare catalano.\nNella titolarit\u00e0 del feudo di Trivento gli subentr\u00f2 l'unica figlia ed erede, Isabel de Requesens y Enr\u00edquez de Velasco (ca. 1495-1532), nata dal matrimonio con Beatriz Enr\u00edquez de Velasco, cugina di Ferdinando II d'Aragona.\nIsabel vendette pochi anni dopo il feudo di Trivento a Michele d'Afflitto (morto nel 1521), luogotenente della regia Camera della Sommaria.\nI d'Afflitto rimasero titolari della contea di Trivento fino al XVIII secolo, quando questo feudo pervenne per matrimonio ai Caracciolo.\nEsso venne portato in dote nel 1704 da Cornelia d'Afflitto, figlia ed erede di Don Ferdinando Principe di Scanno, Duca di Barrea, Marchese di Taviano al marito Nicola (1669-1744), III Marchese di Amorosi, I Principe di Melissano e Reggente della Gran Corte della Vicaria.\nI Caracciolo di Melissano tennero il feudo di Trivento sino all'eversione della feudalit\u00e0.\nL'ultimo feudatario fu Nicola (1774-1832), IV Principe di Melissano, III Principe di Scanno, III Duca di Barrea, VI Marchese di Amorosi, III Marchese di Taviano, Conte di Loreto e Trivento. \nNel 1806 fu inglobata nel distretto di Isernia, che successivamente si sarebbe trasformato in provincia nel 1970. A partire da quell'anno il comune \u00e8 incluso nella provincia di Campobasso.\nLa Diocesi di Trivento.\nSarebbe stata fondata da San Casto di Larino, per volere di Clemente I, documentata per\u00f2 con certezza dal X secolo, voluta secondo alcuni come nuova sede diocesana dopo il decadimento di Aufidena in Abruzzo. La diocesi vide grande sviluppo nel XIV secolo, mentre dal XVII i vescovi trasferirono per breve tempo la sede nella vicina Agnone.\nMonumenti e luoghi d'interesse.\nPalazzo comitale.\nNoto anche come \"Palazzo Colaneri\", si trova in posizione dominante sul borgo, risalente, per la forma esterna, al dominio dei Caldora nel XV secolo. La struttura presenta alte mura di cinta, con pianta irregolare, e due ingressi principali. L'interno \u00e8 stato modificato nei secoli, la parte sotterranea \u00e8 spartana perch\u00e9 usata in passato come carcere, mentre al piano nobile si conserva un salone con affreschi. Il palazzo venne venduto nel 1807 per 4.100 ducati dall'ultimo feudatario di Trivento, Nicola Caracciolo, al possidente locale Felice Colaneri (1757-1810), allevatore e commerciante di bestiame.\nCattedrale dei Santi Nazario, Celso e Vittore.\nPrincipale edificio religioso, fu costruito sopra il tempio di Diana e dove ora si trova la Cripta di San Casto. La chiesa venne ampliata nel XIII secolo e restaurata completamente nel 1726 in stile barocco. L'altare maggiore \u00e8 di Paolo Saverio di Zinno. Di intessere \u00e8 la Cripta paleocristiana in sette piccole navate con volte a crociera; presso la tomba di San Casto si trova un bassorilievo della Trinit\u00e0 tra due delfini.\nChiesa di San Nicola di Bari.\nCostruzione del XVI secolo, in con restauro barocco dei secoli successivi, dei quali risale la statua del Sacro Cuore. La chiesa \u00e8 semplice e con un impianto a capanna, e facciata alternata da mattoni e intonaco, con campanile a vela.\nTra i monumenti e i luoghi d'interesse si annoverano inoltre:\nSociet\u00e0.\nEvoluzione demografica.\nL'evoluzione demografica ha risentito delle forti emigrazioni ed \u00e8 diminuita costantemente dopo gli anni '50, fino a scendere al di sotto degli attuali abitanti.\nLa popolazione al 30/11/2010 contava abitanti, il fenomeno migratorio interno \u00e8 notevole, le nuove coppie in maggior parte si trasferiscono sulla costa, in particolare a San Salvo che dista solo da Trivento.\nCultura.\nLa scalinata di San Nicola ha un gradino per ogni giorno dell'anno, ovvero 365, che conducono alla parte alta del paese, chiamata Piano. La cattedrale dei Santi Nazario, Celso e Vittore vanta una cripta sorta su un antico altare dedicato alla dea Diana, risalente ad alcuni secoli a.C. Divenne anche municipio romano durante l'impero romano.\nMusei.\nMuseo diocesano.\nInaugurato nel 2001, si trova presso la chiesa della Trinit\u00e0, ma conservante specialmente opere provenienti dalla Cattedrale. Vi sono tre statue lignee trecentesche e una collezione di paramenti sacri del Settecento. Inoltre vi \u00e8 la reliquia della Santa Spina.\nMedia.\nA Trivento nel 2016 \u00e8 stato girato uno spot pubblicitario per la nota marca di bevande San Pellegrino.\nEventi.\nYarn Bombing.\nTrivento \u00e8 noto per essere il paese dell'uncinetto. Nel luglio 2018 \u00e8 stato esposto, lungo la monumentale scalinata di San Nicola, il tappeto ad uncinetto pi\u00f9 lungo del mondo, realizzato dal lavoro delle uncinettine di Trivento, da gruppi di crochet da tutta Italia, dal vicino Abruzzo e da Germania, Belgio, Paesi Bassi e dal Messico. 650 metri di tappeto realizzato con Granny square di x . Nel Natale dello stesso anno \u00e8 stato realizzato un albero di Natale ad uncinetto, alto pi\u00f9 di 6 metri. L'albero, esposto in Piazza Fontana, \u00e8 stato composto con oltre piccole Grannysquare provenienti da tutta Italia.\nIl 9 e 10 agosto 2019 si \u00e8 svolta la prima edizione dello Yarn Bombing Day. Oltre 130 artiste di Yarn Bombing provenienti da Italia, Francia, Belgio, Germania, Danimarca, Svezia, Finlandia, Spagna, Israele, Inghilterra, Russia, Australia, USA, Canada, Repubblica Dominicana, Brasile, Messico, Cile, Porto Rico, Venezuela e Colombia hanno preso parte all'evento. Sono state realizzate oltre 70 opere di crochet e sono state esposte in un percorso che aveva inizio in Piazza Fontana per poi giungere in Piazza Cattedrale, nel cuore del centro storico. Le opere sono rimaste esposte per tutto il mese di Agosto 2019.\nIn occasione del Natale 2019 oltre 35 citt\u00e0 dall'Italia fino al Belgio si sono unite a Trivento nel creare il proprio speciale albero di Natale ad uncinetto, eleggendo simbolicamente Trivento come propria capitale dell'uncinetto.\nOgni anno in occasione delle festivit\u00e0 natalizia il gruppo di uncinettine di Un filo che unisce riveste il borgo con opere realizzate nella tecnica dell'uncinetto, confermando la propria vocazione artistica. Ultimo lavoro del 2020 il presepe, tutto artigianale e completamente rivestito all'uncinetto, con personaggi ad altezza naturale.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nL'\"Atletico Trivento\" \u00e8 stata la principale squadra di Trivento, calcisticamente parlando, fino al 2012. Essa \u00e8 stata prima in eccellenza molisana (Eccellenza Molise), per poi gareggiare qualche anno in serie D (girone F). Si \u00e8 per\u00f2 ritirata dai campionati in estate 2012, e non si \u00e8 mai pi\u00f9 riscritta. Il team amatoriale \"Terventum\", e l\"'A.S.D. Trivento\" sono tuttora ci\u00f2 che ne rimane del calcio."}
{"id": "30753", "revid": "1748167", "url": "https://it.wikipedia.org/wiki?curid=30753", "title": "Tufara", "text": "Tufara \u00e8 un comune italiano di abitanti della provincia di Campobasso, in Molise. Il suo territorio, al confine con Puglia e Campania, si estende per circa 35\u00a0km\u00b2 dal fondovalle del Fortore (240\u00a0m s.l.m.) sino alla localit\u00e0 Bosco Pianella (1020\u00a0m s.l.m.). Il territorio, in prevalenza collinare, \u00e8 coperto da boschi che lasciano ampi spazi ai campi di cereali a alle piantagioni di ulivi. Il centro del paese sorge su una grande rupe di tufo ed \u00e8 sovrastato dal castello longobardo e dal campanile della chiesa madre.\nStoria.\nLe origini risalirebbero al X secolo, quando \u00e8 citato come \"Roccia Tufacea\", nei registri angioini del 1320 viene annoverato come \"Topharia\". Nel 1299 era feudo di questa dinastia, quando Guglielmo di Marzano, signore del castello sotto gli Angi\u00f2, si spos\u00f2 con Isabella di Gesualdo, assegn\u00f2 a lei il castello per costituzione di pegno della dote ricevuta, e il casale di Monterotaro nella Capitanata.\nLa famiglia di Marzano si estinse nel XV secolo, durante le lotte di potere tra i Durazzeschi e gli Angi\u00f2, fu ceduta alla famiglia della contea di Gambatesa, comitale di Campobasso, e i Gambatesa furono signori sino al 1465, quando Tufara fu incamerata nel demanio. Ma nello stesso anno va in feudo a Giovanni della Candida per volere di Ferrante I di Napoli. Giovanni mor\u00ec nel 1494, lasciando tre figlie. Lucrezia, Eleonora, Beatrice; Eleonora fu legittima erede, sposatasi a Buffillo Crispano, e mor\u00ec nel 1531; il castello pass\u00f2 ai Crispano di Laterza, poi ai Monforte di Fragneto. Decio Crispano, figlio di Buffillo, fu l'erede, e mor\u00ec nel 1559; suo figlio Boffillo II fu l'erede sino al 1586, poi venne il turno di Dianora Crispano, che alien\u00f2 il feudo nel 1629.\nAi Crispano successero i Caracciolo, principi di Avellino, Antonio Carafa acquist\u00f2 il castello per 31.000 ducati; duo figlio Cesare lo vendette a Caesare Pignatelli signore di Monteroduni nel 1636; costui lo dette a Paolo Ruffo, ma la vendita fu revocata per una questione giudiciaria, e Tufara rest\u00f2 al Pignatelli dal 1667 sino al 1806, quando Tufara divenne prima frazione di Colletorto, e poi divenne municipio.\nSociet\u00e0.\nTradizioni: il Carnevale di Tufara.\nTradizionale ricorrenza di Tufara \u00e8 il carnevale, che si celebra il 17 gennaio: la campana grande della parrocchia scandisce il mezzogiorno, momento di avvio della festa. Il carnevale \u00e8 salutato dai paesani con l'esibizione di un asino rivestito di stracci, condotto da persone camuffate da pagliacci, che intonano le cosiddette \"maitunate\", degli stornelli tipici molisani improvvisati, con battute di scherno e motteggi satirici verso la gente e la situazione politica e amorosa dei giovani.\nLa tradizionale maschera di carnevale del paese \u00e8 il \"Diavolo\", pare che derivi dai riti sannitici, in cui solevano rappresentare la passione e la morte del dio Dioniso, dio della vegetazione, della vite e dell'ebbrezza. Dioniso \u00e8 venerato qui come il mito della Fenice, che muore e risorge, solo che il veicolo \u00e8 la vegetazione, \u00e8 rappresentato dalla maschera zoomorfa, un mostro che indossa sette pelli di capra cucite addosso, quasi a voler rievocare il rito di smembramento che Dioniso praticava con le Menadi danzanti in preda all'euforia: il Diavolo secondo la leggenda tufarese \u00e8 trattenuto nei suoi eccessi da catene forgiate dai Folletti, suoi guardiani, gira per le strade di Tufara durante il carnevale, salta, cade, si rotola, corre, cercando di sedurre le ragazze per iniziarle ai suoi misteri di eccessi.\nSeconda maschera \u00e8 \"la Morte\", che veste di bianco con il volto sporco di farina, precede nella processione il Diavolo, ruota delle falci nelle mani, simbolo che lei bench\u00e9 distruttrice, \u00e8 purificatrice,l a differenza dell'istinto bestiale del Diavolo. Porta con s\u00e9 anche una capra, in funzione del capro espiatorio che assume le colpe della comunit\u00e0, per riportare l'equilibrio nella natura.\nLa terza grande maschera \u00e8 il Simulacro, ossia un fantoccio di paglia che funge da capro espiatorio del carnevale. Alla fine della cerimonia il pupazzo viene processato dalla comunit\u00e0 e condannato dalla giuria con i tipici motti e sberleffi delle \"maitunate\", nonostante gli appelli comici della Mamma e del Padre per salvarlo, il Pupazzo \u00e8 condannato a morte, affinch\u00e9 la Madre Parca, ossia la Morte, con il filo del destino, cio\u00e8 la conocchia e il fuso dell'arcolaio, ha gi\u00e0 pronto per s\u00e9 un neonato fantoccio, portato nella culla dal Padre, che servir\u00e0 l'anno seguente per ripercorrere il rito della condanna e della morte del Carnevale.\nAmministrazione.\nlista civica: guardiamo avanti"}
{"id": "30754", "revid": "123531264", "url": "https://it.wikipedia.org/wiki?curid=30754", "title": "Ururi", "text": "Ururi (\"R\u00f9ri\" in arb\u00ebresh\u00eb) \u00e8 un comune italiano di abitanti della provincia di Campobasso, nel Molise, situato su una piccola collina posta a con 31,4\u00a0km\u00b2 di estensione, e distante circa 60,4\u00a0chilometri dal capoluogo Campobasso.\nGli abitanti sono di cultura e lingua arb\u00ebresh\u00eb, unitamente a numerose altre comunit\u00e0 dell'Italia meridionale, fra cui Campomarino, Portocannone e Montecilfone nella stessa provincia di Campobasso. Il rito bizantino, tipico simbolo di fede cristiana e di identificazione degli arb\u00ebresh\u00eb, fu soppresso dopo secoli di resistenza e vani tentativi per preservarlo.\nStoria.\nNel suo feudo sorgeva un Casale denominato \"Aurora\" ma non \u00e8 dato conoscere il luogo preciso in cui sorgevano sia il monastero dei monaci benedettini sia il casale.\nNello studio dei documenti antichi, si ritrova una indubbia continuit\u00e0, tra il \"casale Aurora\" e il successivo agglomerato abitato di Ururi alla cui denominazione si giunse per gradi dopo alcuni secoli, con una evidente sovrapposizione della nuova denominazione all'antica.\nNon vi sono resti di opere murarie che possano indicare in qualche modo il luogo della esistenza antica del monastero e del Casale ma \u00e8 da supporre che essi sorgessero nella parte pi\u00f9 alta dell'attuale abitato di Ururi.\nDunque \u00e8 da supporre che il luogo fosse proprio l\u00e0 ove oggi \u00e8 il centro storico del paese, tanto pi\u00f9 che il monastero era dedicato a Santa Maria cos\u00ec come la vecchia Chiesa parrocchiale che sorge appunto nel luogo pi\u00f9 alto del paese.\nDocumenti dell'epoca accennano alla presenza nel Casale Aurora, oltre che del monastero, anche di laici, verosimilmente stabilitisi a ridosso del monastero, i quali coltivavano i terreni circostanti. Esisteva dunque un sia pur modesto agglomerato, dedito al lavoro dei campi, e forse in unione con gli stessi monaci.\nNel mese di gennaio del 1074 o 1075 il feudatario normanno Roberto, conte di Loritello, dichiarava di possedere un monastero costruito in tenimento di Larino, nel luogo chiamato Aurora (Aurole) e, con atto per notaio Azzo, donava il tutto alla chiesa Larinese di Maria Vergine e Madre di Dio, per l'anima sua e dei suoi parenti; seguono, nell'atto, le maledizioni per chiunque in avvenire tentasse di sottrarre la donazione alla Chiesa. L'atto \u00e8 firmato da Guglielmo Vescovo, dal Giudice Falco, da un tale Maraldo Trimarco, mentre il donante feudatario Conte di Loritello vi appone il segno di croce degli illetterati (segno dei tempi nei quali la spada valeva pi\u00f9 della penna). Con detta donazione il Vescovo di Larino a sua volta succedeva nel feudo Aurora, divenendone il proprietario.\nNei secoli successivi il feudo Aurora e la donazione del conte di Loritello riappaiono in atti e documenti vari. Solo poco prima del 1500 in qualche documento appare per il Casale Aurora anche la denominazione di \"Ruri\" e talvolta di \"Urure\".\nIl fatto stesso della promiscuit\u00e0 di denominazione fa pensare che quello \u00e8 il periodo in cui la nuova denominazione si stava affermando sicch\u00e9 il Casale viene indicato tuttora con il nome Aurora, ma sono in uso anche le nuove denominazioni.\nA quella data (poco prima del 1500), gli albanesi si erano gi\u00e0 stabiliti nel Casale e pu\u00f2 quindi darsi che siano stati proprio i nuovi abitanti a dare la nuova denominazione, o per assonanza (Aurora-Urure) o addirittura derivando dalla vecchia denominazione quella pi\u00f9 consona alla lingua albanese nella quale ancora oggi, la denominazione \u00e8 \"Rur - Ruri\".\nTaluno, specie in sede locale, sospetta che la nuova denominazione \"Rur, -Ruri\" possa derivare o dal latino \"urere\" (bruciare) o dall'albanese \"uri\" (tizzone) con chiaro riferimento ad un incendio che avrebbe distrutto il paese. Non sembra tuttavia possibile richiamarsi a tali denominazioni sia perch\u00e9 si ha notizia di tali eventi in epoca anteriore all'anno 1500 e sia perch\u00e9 tali derivazioni non si spiegherebbero in un ambiente culturalmente povero.\nMonumenti e luoghi d'interesse.\nChiesa di Santa Maria delle Grazie.\nLa chiesa madre risalirebbe al 1026, secondo un documento redatto dal vescovo Filippo. Dopo il terremoto del 1456, il feudo di Ururi fu abbandonato e successivamente colonizzato da popolazioni croate d'Oriente. La chiesa nuova fu ricostruita nel 1718, voluta dal vescovo di Larino Carlo Maria Pianetti, e consacrata nel 1730. La struttura ha facciata barocca monumentale scandita in tre settori da cornici, il cui livello si assottiglia, durante l'innalzamento, fino a un triangolo centrale della sommit\u00e0. Verticalmente scendono paraste con capitelli ionici. I portali sono tre, e il campanile \u00e8 una torre con cupola tipica delle chiese ortodosse. L'interno originale era a navata unica, poi sdoppiata nel 1812 e trasformata definitivamente in tre ripartizioni nel 1846.Lo stucco bianco \u00e8 l'elemento che permane, poich\u00e9 sono scarsi di dipinti, se non quelli delle cappelle laterali. Le volte sono a botte.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 148 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nTradizioni e folclore.\nFesta patronale.\nSacro legno della croce: il 3 maggio a Ururi si svolge la carrese, una caratteristica corsa basso molisana con carri trainati da buoi che percorrono un tragitto di circa 3\u00a0km. Attualmente competono 3 carri: i Giovanotti (giallo-rossi), Fedayn (giallo-verdi) e i Giovani (bianco-celesti).\nNell'anno 2019 i carri si sono piazzati nel seguente ordine d'arrivo:\n1.Giovanotti\n2. Fedayn\n3. Giovani\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nL'Aurora Ururi \u00e8 la storica societ\u00e0 calcistica del paese, nata nel 1924 e attualmente militante nel Campionato di Eccellenza."}
{"id": "30755", "revid": "57872", "url": "https://it.wikipedia.org/wiki?curid=30755", "title": "Castellaro (Italia)", "text": "Castellaro (\"O Castell\u00e2\" in ligure) \u00e8 un comune italiano di abitanti della provincia di Imperia in Liguria.\nGeografia fisica.\nIl territorio comunale \u00e8 situato lungo il crinale dell'entroterra di Taggia. I dintorni sono ricoperti da alberi di ulivo che risalgono parte della dorsale che discende dal monte Faudo. Tra le vette del territorio il Monte Sette Fontane (781 m) e il monte Rocche (213 m).\nStoria.\nIl toponimo Castellaro riprenderebbe l'ipotetica presenza di una primitiva fortificazione preromana che, stando ad alcune supposizioni, poteva occupare l'altura su cui in seguito fu innalzato il castello e la successiva chiesa di San Pietro in Vincoli.\nLe prime citazioni ufficiali di Castellaro risalgono al 1153 quando i marchesi di Clavesana, signori feudali della valle e del basso Piemonte, sottoscrissero l'atto di concessione del feudo castellarese in favore di Anselmo de Quadraginta, un loro parente. Questa famiglia - che successivamente assunse la denominazione di Lengueglia - a loro volta cedette, nel 1288 e per volere del signore Bonifacio, il territorio feudale di Castellaro alla Repubblica di Genova ottenendone in cambio da quest'ultima l'ufficiale investitura. Nel 1472 i signori Guglielmo ed Ettore di Lengueglia vendettero i territori di Castellaro e Pompeiana, per un valore di 2000 ducati d'oro, ad Anfreone, Luca e Tommaso Spinola del ramo di San Luca.\nIl 28 giugno del 1561, cos\u00ec come altre localit\u00e0 sulla costa del ponente ligure, il feudo di Castellaro sub\u00ec l'incursione del corsaro e ammiraglio ottomano Ulu\u00e7 Al\u00ec Pasci\u00e0 che, oltre al saccheggio e alla devastazione del paese, provoc\u00f2 tre vittime e il rapimento di una trentina di persone.\nNell'ultimo decennio del Seicento l'estinzione dei due rami maschili della famiglia Spinola di San Luca diede l'avvio ad una controversia tra le famiglie Gentile e Grillo che, rivendicandone i rispettivi diritti feudali su Castellaro e Pompeiana, ne avevano ereditato il territorio per via matrimoniale. Dopo una lunga contesa il territorio fu assoggettato nel 1695 a Maria Brigida Spinola, moglie del marchese Marc'Antonio Gentile e alle dipendenze di questa famiglia rimase fino alla caduta della repubblica genovese e abolizione dei feudi da parte del nuovo governo filo napoleonico della Repubblica Ligure (1797).\nCon la dominazione francese la municipalit\u00e0 di Castellaro rientr\u00f2 nel cantone di Taggia nella giurisdizione delle Palme, con Sanremo come capoluogo; nel 1802 pass\u00f2 nella giurisdizione degli Ulivi (capoluogo Oneglia). Dal 1805, con il passaggio della Repubblica Ligure nel Primo Impero francese, venne assoggetta al cantone di Sanremo del Dipartimento delle Alpi Marittime.\nFu annesso al Regno di Sardegna nel 1815 dopo il Congresso di Vienna del 1814, a seguito della caduta di Napoleone Bonaparte. Facente parte del Regno d'Italia dal 1861, dal 1859 al 1926 il territorio fu compreso nel V mandamento di Santo Stefano al Mare del circondario di Sanremo facente parte della provincia di Nizza (poi provincia di Porto Maurizio e, dal 1923, di Imperia). Il 23 febbraio 1887, mercoled\u00ec delle ceneri, il borgo fu devastato da un violento terremoto che colp\u00ec tutto il Ponente Ligure. Il parziale crollo del tetto del santuario di Nostra Signora di Lampedusa caus\u00f2 nel solo comune di Castellaro 38 morti.\nTra il 1924 e il 1925 il comune di Castellaro fu soppresso e aggregato a Santo Stefano al Mare per poi essere ricostituito. Dal 1973 al 30 aprile 2011 ha fatto parte della Comunit\u00e0 montana Argentina Armea, quest'ultima soppressa con la Legge Regionale n\u00ba 23 del 29 dicembre 2010.\nSimboli.\n \nMonumenti e luoghi d'interesse.\nArchitetture militari.\nDell'antico castello, distrutto nel 1341, rimangono ad oggi solo i resti della torre difensiva a pianta semicircolare, tracce delle mura e dell'antica porta d'accesso ai piedi della parrocchiale di San Pietro in Vincoli del 1619.\nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Castellaro sono .\nGeografia antropica.\nIl territorio comunale \u00e8 costituito dal solo capoluogo per una superficie territoriale di 7,86\u00a0km\u00b2.\nConfina a nord con il comune di Taggia, a sud con Riva Ligure, ad ovest con Taggia, e ad est con Pietrabruna e Pompeiana.\nEconomia.\nLa principale risorsa economica del comune proviene dalla coltivazione dei fiori ed in misura minore dall'olivicoltura e della vite.\nInfrastrutture e trasporti.\nStrade.\nIl territorio comunale di Castellaro \u00e8 attraversato dalla strada provinciale 51 che permette il collegamento, verso ovest, con Taggia; altra arteria provinciale \u00e8 la SP 50 per Pompeiana verso est.\nAmministrazione.\nAltre informazioni amministrative.\nCastellaro fa parte dell'Unione dei comuni Villaregia."}
{"id": "30756", "revid": "1444396", "url": "https://it.wikipedia.org/wiki?curid=30756", "title": "Vinchiaturo", "text": "Vinchiaturo \u00e8 un comune italiano di abitanti della provincia di Campobasso, in Molise.\nStoria.\nIl nome del paese deriva dal latino \"vincula catenis\", ovvero \"carcere con catene\".\nIl centro era gi\u00e0 operativo nel Mille, dipendente dal monastero di Santa Maria di Monteverde. Nel 1349 fu sconvolto da un terremoto, il che comport\u00f2 lo spostamento da Monteverde pi\u00f9 a valle. Il nuovo terremoto del 1805 devast\u00f2 il paese che fu ricostruito in forme umbertine, in particolare la neoclassica chiesa di Santa Croce.\nMonumenti.\nMonastero di Santa Maria di Monteverde.\nIl pi\u00f9 antico elemento del centro, che si trova sopra il monte omonimo. Oggi \u00e8 una chiesa sconsacrata, che per\u00f2 \u00e8 usata per visite turistiche.\nChiesa di Santa Croce.\nHa pianta basilicale medioevale con tre navate. La facciata \u00e8 del XV secolo, ricostruita dopo il terremoto del 1349 quando il paese fu edificato pi\u00f9 a valle. Dopo il disastro del 1805 la facciata fu costruita in forme neoclassiche nel 1840.\nImponenti sono i quattro piani della torre campanaria ottagonale, che ricorda lo stile romanico pugliese. L'interno ha un crocifisso del XIII secolo e un organo del 1775.\nChiesa di Santa Maria delle Macchie\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30758", "revid": "22416", "url": "https://it.wikipedia.org/wiki?curid=30758", "title": "Siddi", "text": "Siddi \u00e8 un comune italiano di 624 abitanti della provincia del Sud Sardegna. \u00c8 un comune della sub regione storica della Marmilla, situato fra ampie colline proprio al confine fra la provincia di Oristano e quella del Sud Sardegna, ad un'altitudine di \nGeografia fisica.\nTerritorio.\nIl territorio amministrativo del comune di Siddi occupa una superficie di 11,02\u00a0km\u00b2, \u00e8 contraddistinto dalla presenza della giara di Siddi (in sardo pranu de Siddi), un pianoro basaltico con pareti rocciose a strapiombo formatosi circa 2,5\u00a0km, ed una larghezza di circa 1,4\u00a0km.\nScendendo dall'altopiano, il paesaggio siddese degrada dolcemente verso una vasta zona di basse colline e di ampi tratti pianeggianti, proprio dove sorge il centro abitato. In queste aree sono presenti numerosi terreni trasformati dall'uomo in colture cerealicole, ortive e per il pascolo, e poi in uliveti, vigneti e mandorleti.\nOrigini del nome.\nSull'origine e sul significato del nome Siddi non esistono ancora molte certezze. Da alcune fonti documentate si ha l'indicazione che nel Medioevo il piccolo centro era chiamato Silli.\nSecondo lo studioso Severino Tomasi il nome deriverebbe dal plurale del latino volgare \"casilli\", tradotto con casotti, casali, casolari, cio\u00e8 gruppo di piccole case. Questo si sarebbe poi trasformato nei secoli in Hasilli, quindi in Silli, ed infine in Siddi.\nSecondo altre interpretazioni il nome del paese trarrebbe origine dalla divinit\u00e0 punica Sid (questa ipotesi non tiene evidentemente conto del nome medioevale del paese, ed \u00e8 quindi poco percorribile), o ancora, dalla parola araba Sidi, cio\u00e8 oratorio o piccola moschea.\nUn Silli \u00e8 stato pure indicato dallo studioso Giulio Paulis fra i nomi che avrebbero una probabile origine preromana o di etimologia oscura nei testi antichi. Questo Silli \u00e8 per\u00f2 localizzato in Gallura.\nStoria.\nLa pi\u00f9 antica testimonianza della presenza umana nel territorio di Siddi \u00e8 attestata da un frammento di anellone litico rinvenuto in superficie sulla giara di Siddi (nei pressi della tomba di giganti sa Domu 'e s'Orcu), e riferito al Neolitico Medio. Ad un'epoca poco successiva risale invece una \"domus de janas\" scoperta nel 1983 alla periferia del paese, in localit\u00e0 denominata Scaba 'e Arriu. Si tratta di una sepoltura a sviluppo verticale con corridoio d'ingresso, anticella e cella ipogeica, costruita da genti della Cultura di Ozieri (Neolitico Recente). Questa fu poi riutilizzata in epoche successive anche da uomini delle culture di Abealzu-Filigosa e di Monte Claro (Eneolitico).\nMa \u00e8 soprattutto del periodo nuragico che l'agro di Siddi conserva le maggiori testimonianze. Infatti, nelle sue campagne oggi si conservano le rovine di diversi villaggi nuragici (Bruncu 'e Forru, Pajo Figu, Arroccas de Codinas), i resti di ben 18 nuraghi (16 di questi si trovano sul pianoro basaltico, gli altri in localit\u00e0 denominate Santa Barbara e Pajo Figu), ed anche una tomba di giganti. Dei nuraghi eretti sopra la giara (tutti posizionati sui bordi a strapiombo), alcuni mostrano una planimetria semplice (es. Molas, su Pardu, sa Gruxi), altri, invece, una pianta assai pi\u00f9 complessa (es. Concali, Conca Sa Cresia e l'interessantissimo nuraghe a corridoio sa Fogaia).\nIl pi\u00f9 importante monumento nuragico siddese rimane tuttavia la maestosa tomba di giganti sa Domu 'e s'Orcu, uno fra i pi\u00f9 straordinari esempi di architettura funeraria nuragica dell'isola per stato di conservazione e monumentalit\u00e0 della costruzione. Edificata anch'essa sull'altopiano (sul versante nord-ovest), risulta della tipologia con struttura \u201ca filari\u201d ed \u00e8 databile al Bronzo Medio (1500-1300 a.C. circa).\nLa presenza punica nel territorio di Siddi \u00e8 invece testimoniata dal rinvenimento di resti insediativi, frammenti ceramici (compreso un frammento di ciotola con scritta illeggibile in caratteri neo-punici rinvenuto presso la tomba di giganti Sa Domu de s'Orcu) e varie monete (8 provengono da un tesoretto ritrovato nelle campagne del paese nel 1946, in localit\u00e0 denominata Tradoriu). Al periodo romano sono poi da riferirsi i ritrovamenti di alcune sepolture tardo-Repubblicane e Imperiali (localit\u00e0 Is Arroccas de Codinas, Is Orfanas), qualche abitato (localit\u00e0 Cuccuru Bingias, Sitzamus e Tradoriu), le restanti monete del tesoretto appena indicato (1 di epoca repubblicana, 45 di epoca imperiale), fini ceramiche da mensa (sia repubblicane che imperiali). Del periodo bizantino \u00e8 inoltre una fibbia di cintura in bronzo ritrovata in localit\u00e0 Is Orfanas, e databile attorno al VII secolo. Essa presenta una decorazione complessa, nella quale si notano motivi a forma di spirale, elementi vegetali, un volatile ed un quadrupede.\nNon si hanno notizie certe sulla nascita di Siddi, che comunque ebbe forse origine in Et\u00e0 romana. La sua prima attestazione documentaria ad oggi conosciuta risale al Medioevo, e precisamente agli anni 1346-1350.\nSi tratta di documenti provenienti dagli archivi vaticani riguardanti le esazioni delle decime in Sardegna per gli anni 1346-1350 e 1357-1359. In questi documenti l'abitato di Siddi \u00e8 indicato diverse volte col nome Silli.\nIl paese ricompare fra le carte anche nel 1368, quando viene concesso in feudo dal sovrano aragonese Pietro IV \"il Cerimonioso\" ad un cittadino di Cagliari, tale Michele Merlot. Il Merlot non riuscir\u00e0 per\u00f2 mai ad entrarne in possesso, dal momento che durante questo periodo il paese apparterr\u00e0 sempre al giudicato d'Arborea.\nAncora, Siddi \u00e8 citato nel famoso documento di pace stipulato il 24 gennaio 1388 tra Eleonora d'Arborea (per il giudicato d'Arborea) e Giovanni I \"il Cacciatore\" (per il regno d'Aragona), come uno dei paesi appartenenti al giudicato arborense.\nDurante il Medioevo Siddi fece parte del giudicato d'Arborea, inserito all'interno della curatoria denominata di Marmilla. Nel 1409, poco prima della caduta \u201cdi fatto\u201d del giudicato arborense (avvenuta nel 1410 con la resa di Oristano ai catalano-aragonesi), i territori della Marmilla (e Siddi con questi) furono trasformati dagli aragonesi in baronia e concessi in feudo (o forse governati da funzionari regi fino al 1419).\nFra il 1409 ed il 1419 la situazione in Marmilla si presentava abbastanza confusa, ed i suoi territori ambiti da diversi contendenti. Infatti, nel luglio del 1409, poco prima di morire, il re d'Aragona Martino \"il Vecchio\" concesse la Marmilla in feudo a Garcia de Ferrera (tranne alcuni villaggi\u00a0\u2013 Villamar, Gesturi e Tuili\u00a0\u2013 accordati a Gherardo Dedoni). A questo punto Berengario Carroz, conte di Quirra, aspirando egli pure ad impadronirsi di questi stessi territori (che occupava militarmente dal tempo della battaglia di Sanluri, cio\u00e8 dal giugno 1409), approfittando della confusione creatasi dopo la morte del re Martino, non volle consegnare la Marmilla ai nuovi feudatari, sfruttando pure il fatto che Garcia de Ferrera mor\u00ec senza eredi alcuni mesi dopo aver ricevuto la concessione.\nA queste circostanze si deve aggiungere l'entrata in scena di Leonardo Cubello, marchese di Oristano, il quale nel 1416 propose alla Corona l'acquisto delle baronie di Marmilla e di Monreale per la somma di 25.000 fiorini. Le parti arrivarono addirittura alla stipula di un contratto che poi, per\u00f2, non ebbe buon fine.\nTrascorsi alcuni anni, nel 1419 l'allora sovrano aragonese, Alfonso V \"il Magnanimo\", concesse nuovamente in feudo le baronie di Marmilla e Monreale (e per un certo periodo anche la signoria di Bosa) a Guglielmo Raimondo de Moncada (o Montecateno), per ripagarlo delle attivit\u00e0 svolte a suo favore.\nNei decenni successivi la baronia di Marmilla (unita nel suo destino a quella di Monreale), dopo essere stata confiscata nel 1454 al figlio del defunto Moncada, fu subito venduta all'asta a Simone Royg, il quale, nello stesso 1454, la rivendette a Pietro Besal\u00f9, che per\u00f2 nel 1464 non era ancora riuscito a pagare la somma concordata. Per risolvere la questione dovette intervenire il conte di Quirra Giacomo, cognato del Besal\u00f9, che indennizz\u00f2 il Royg.\nSuccessivamente, morto Giacomo nel 1469, Violante Carroz, sua figlia ed erede, fu costretta a sposare il cugino Dalmazio Carroz, figlio del vicer\u00e9 di Sardegna Nicol\u00f2, che, divenuto in questo modo conte di Quirra, invase la baronia di Marmilla costringendo il cognato Besal\u00f9 a fare una transazione (nel 1477), in base alla quale il feudo entr\u00f2 a far parte della grande contea di Quirra.\nLa baronia di Marmilla (e conseguentemente anche Siddi) rimase cos\u00ec all'interno della contea di Quirra (che divenne marchesato nel 1603), attraverso vari passaggi, fino al 14 dicembre 1839 quando, come tutti gli altri feudi isolani in quegli anni, anche il marchesato di Quirra fu riscattato dallo Stato sabaudo per la somma di 18.215 lire sarde. Dopo il riscatto Siddi fu inserito dal 1848 nella provincia d'Isili, poi dal 1859 in quella di Cagliari, all'interno del mandamento di Lunamatrona. Il paese rimase comune autonomo fino al 1927, anno in cui fu aggregato al comune di Lunamatrona. Rimasto legato a questo comune per quasi 20 anni, Siddi torn\u00f2 comune autonomo alla fine del 1945 (D.L.L. 22 dicembre, n. 876).\nMonumenti e luoghi d'interesse.\nPer quanto concerne le testimonianze storiche pi\u00f9 significative presenti all'interno dell'abitato, esse risalgono al Medioevo, all'Et\u00e0 Moderna ed a quella Contemporanea.\nArchitetture religiose.\nDi epoca medioevale \u00e8 la piccola chiesa romanica a due navate dedicata a san Michele Arcangelo. La Chiesa risale al XIII secolo: \u00e8 il santuario romanico pi\u00f9 piccolo dell\u2019Isola, con pianta a due navate e un\u2019unica abside. \u00c8 situata in piccolo rilievo, in zona Santu Miali alla periferia del paese. \u00c8 poco distante dalla parrocchiale dedicata alla Visitazione di Maria Vergine. La settecentesca chiesa parrocchiale di Siddi, intitolata alla S.S. Vergine delle Grazie (Sa Gloriosa), \u00e8 situata al centro del paese, in localit\u00e0 denominata un tempo De Cresia. Orientata con facciata Sud-Ovest e preceduta da un piccolo sagrato, essa fu edificata a partire dal 1704 (con i lavori che andarono avanti per oltre un ciquantennio) sopra una chiesa pi\u00f9 piccola, costruita forse poco prima del 1600.\nArchitetture civili.\nAl periodo contemporaneo sono da ricondursi i lavori per l'apertura dell'ospedale Managu, rarissimo ed importante esempio di struttura ospedaliera funzionante nella Sardegna rurale della seconda met\u00e0 dell'Ottocento.\nLuoghi di interesse naturalistico e archeologico.\nRisalgono all'Et\u00e0 Moderna alcune case padronali a corte (come la seicentesca casa Steri ora museo)\nIl parco \"Sa Fogaia\" \u00e8 un'area naturalistico-archeologica situata in agro di Siddi, sul versante est di un altopiano basaltico denominato Pran\u00f9 \u00e8 Siddi, a circa 330 metri s.l.m., in localit\u00e0 Sa Fogaia. Sono presenti nel parco 104 diverse specie di flora appartenenti a 41 famiglie, 63 specie di fauna appartenenti a 32 famiglie. Sentieri e servizi rendono particolarmente fruibile una passeggiata nel parco.\nL'area \u00e8 frequentata fin dal neolitico e presenta testimonianze di insediamenti nuragici, punici, romani. Da ricordare la tomba dei giganti di Sa Domu 'e S'Orcu.\nCultura.\nEventi.\nTra fine luglio e inizio agosto si svolge annualmente a Siddi e nel suo territorio circostante \"Appetitosamente\", Festival regionale del buon cibo, organizzato dall'amministrazione comunale, la cooperativa VillaSilli, la popolazione e con la collaborazione di Slow Food.\nAmministrazione.\nIl comune dal 1946 in poi \u00e8 stato amministrato dai seguenti sindaci:"}
{"id": "30760", "revid": "22416", "url": "https://it.wikipedia.org/wiki?curid=30760", "title": "Silius", "text": "Silius \u00e8 un comune italiano di abitanti situato a 570 metri sul livello del mare nella zona orientale della provincia del Sud Sardegna.\nFa parte della subregione storica del Gerrei e confina con San Nicol\u00f2 Gerrei, Ballao, Goni e San Basilio.\nQuesto piccolo paese deve la sua importanza alla presenza del castello di Sassai o Orguglioso, alla sorgente di Is Alinos che sgorga ad un'altezza di quasi 800 sul mont'Ixi (posto al confine con San Nicol\u00f2 Gerrei e che con i suoi 840 \u00e8 il rilievo pi\u00f9 elevato del territorio comunale) e ad una miniera di fluorite.\nStoria.\nArea abitata gi\u00e0 in epoca nuragica, nel medioevo appartenne al giudicato di Cagliari e fece parte della curatoria del Gerrei. A nord del territorio di Silius, su un colle di 430 m s.l.m.,sorge il castello, di Sassai o anche detto di Orguglioso,edificato nel 1253, che serviva come presidio per il controllo di una vasta area compreso il territorio di Ballao e un tratto del Flumendosa.Il castello Sassai,venne cinto d'assedio e venne distrutto nell'anno 1353 durante la guerra Sardo Aragonese per la conquista della Sardegna\nAlla caduta del giudicato (1258) pass\u00f2 sotto il dominio pisano, e intorno al 1324 sotto quello aragonese. \nNel 1681 il paese fu incorporato nella contea di Villasalto, feudo degli Zatrillas, e vent'anni dopo fu annesso al marchesato di Villaclara, feudo prima degli stessi Zatrillas e poi dei Vivaldi Pasqua. Venne riscattato ai Vivaldi Pasqua nel 1839, con la soppressione del sistema feudale."}
{"id": "30762", "revid": "22416", "url": "https://it.wikipedia.org/wiki?curid=30762", "title": "Siurgus Donigala", "text": "Siurgus Donigala (\"Seurgus Donigala\" in sardo) \u00e8 un comune italiano di abitanti della provincia del Sud Sardegna, nella subregione della Trexenta.\nStoria.\nArea abitata fin dall'epoca nuragica, nel medioevo appartenne al Giudicato di Cagliari e fece parte della curatoria di Siurgus, della quale Siurgus fu capoluogo prima di Mandas. Alla caduta del giudicato (1258) pass\u00f2 ai pisani e quindi agli aragonesi, che ne fecero un feudo, incorporato nel 1604 nel ducato di Mandas, appartenente prima ai Maza e poi ai Tellez-Giron. A questi ultimi fu riscattato nel 1839 con la soppressione del sistema feudale.\nFino al 1927 erano presenti due differenti comuni, Siurgus (CC I764) e Donigala (CC D343). Il 23 gennaio 1927 venne firmata l'unificazione tra i due enti a firma del podest\u00e0 Biddau e del segretario Aristide Loi: al comune unificato venne dato il nome di \"Littoria\"; tale nome venne contestato dalla prefettura e con un ricorso che venne vinto venne stabilito di mantenere i 2 nomi unificandoli in Siurgus Donigala con apposita firma del Re Vittorio Emanuele III, del Presidente del Consiglio Mussolini e dal Guardasigilli Rocco il 29 luglio del 1927.\nSociet\u00e0.\nLingue e dialetti.\nLa variante del sardo parlata a Siurgus Donigala \u00e8 il campidanese occidentale.\nI ceri di Donigala.\nUn elemento di grande importanza storica e culturale che viene ancora oggi praticato, \u00e8 indubbiamente il rito dell'offerta del cero a Santa Maria di Montserrat, il 7 e l'8 settembre, in quella che \u00e8 anche la festa della Nativit\u00e0 di Maria.\nL'origine della festa \u00e8 molto probabilmente bizantina, ed \u00e8 comune alle altre offerte del cero sarde (la Festa di Sancta Maria di mezo gosto di Iglesias, la Faradda di li Candareri di Sassari, sa Essida de sos Candhaleris di Nulvi e i Candelieri di Ploaghe), nonostante non si svolga in occasione della Dormizione e Assunzione di Maria, ma piuttosto per la sua Nativit\u00e0.\nNonostante si possa concretamente ipotizzare che l'origine della festa risalga al Medioevo, probabilmente al XIV secolo, i documenti pi\u00f9 antichi fino ad oggi studiati risalgono uno al 1768 e l'altro al 1800. Il primo di essi tramanda gli acquisti di cera effettuati dalla Confraternita del Santo Rosario di Donigala, finalizzato proprio alla realizzazione dei ceri votivi.\nIl cero ad oggi pi\u00f9 antico risale circa al 1600, ed \u00e8 quello che viene offerto alla \"Santa Morenita di Montserrat\". Vi sono poi circa una cinquantina di ceri, risalenti alle epoche successive, rigorosamente realizzati in cera vergine, offerti dagli abitanti del luogo.\nOltre a questi ceri, vi sono poi altri tre ceri offerti dalle comunit\u00e0 di Dolianova, di Nurri e di Orroli: ciascuno di questi ceri \u00e8 simbolo di legame fra la comunit\u00e0 offerente e il centro di Donigala."}
{"id": "30763", "revid": "1632387", "url": "https://it.wikipedia.org/wiki?curid=30763", "title": "Soleminis", "text": "Soleminis (\"Sol\u00e8minis\" in sardo) \u00e8 un comune italiano di abitanti della provincia del Sud Sardegna, situato a circa 18\u00a0km da Cagliari, lungo la strada statale SS387.\nStoria.\nIl territorio di Soleminis \u00e8 abitato sin dall'antichit\u00e0 come dimostrato dalle aree archeologiche di Fac' 'e 'Idda, Is Calitas e Cuccuru Cresia Arta. Il paese viene citato per la prima volta nell'XI secolo; in epoca giudicale Soleminis faceva parte del giudicato di Cagliari, nella curatoria del Parteolla. A seguito della scomparsa di quest'ultimo nel 1258, pass\u00f2 prima al giudicato di Arborea e poi al comune di Pisa.\nDopo la conquista aragonese della Sardegna venne dato in feudo a diversi feudatari iberici ma nel XV secolo era ormai disabitato. Nel 1637 il territorio dove sorgeva venne acquistato per trentamila lire da Francesco Vico, che ebbe il titolo di marchese di Soleminis, e che lo cedette a suo nipote il quale avvi\u00f2 l'opera di ripopolamento del villaggio. La ripresa demografica non dur\u00f2 a lungo a causa dell'epidemia di peste che colp\u00ec l'isola nel 1652. Solo alcuni anni dopo, grazie alla concessione di franchigie, il centro attir\u00f2 nuovi coloni che lo rivitalizzarono . Il marchesato pass\u00f2 per successione nel 1812 agli Amat di San Filippo, ai quali il paese fu riscattato nel 1839 con l'abolizione del sistema feudale, per diventare un comune amministrato da un sindaco e da un consiglio comunale.\nMonumenti e luoghi d'interesse.\nAree naturali.\nDi rilievo il parco regionale di Mont' Arrubiu, area protetta gestita dalla Regione Sardegna.\nSociet\u00e0.\nLingue e dialetti.\nLa lingua ufficiale \u00e8 l'Italiano. La variante del sardo parlata a Soleminis \u00e8 il campidanese occidentale.\nTradizioni e folclore.\nTra le manifestazioni pi\u00f9 significative ci sono:\nEconomia.\nLa sua economia prevalentemente agropastorale, \u00e8 arricchita da allevamenti avicoli, e la coltura principale \u00e8 la vite, seguita dall'ulivo.\nSono note le cantine Pili che producono vino di alta qualit\u00e0.\nInfrastrutture e trasporti.\nFerrovie.\nIl comune \u00e8 servito dalla fermata di Soleminis, posta alla periferia sud-occidentale dell'abitato lungo la ferrovia Cagliari-Isili. Lo scalo \u00e8 collegato dai treni dell'ARST, aventi capolinea a Monserrato ed Isili."}
{"id": "30764", "revid": "22416", "url": "https://it.wikipedia.org/wiki?curid=30764", "title": "Suelli", "text": "Suelli (\"Sueddi\" in sardo) \u00e8 un comune italiano di abitanti della provincia del Sud Sardegna, nella subregione della Trexenta.\nStoria.\nL'area fu abitata gi\u00e0 in epoca nuragica per la presenza nel territorio di alcuni nuraghi.\nDurante il medioevo la villa fu sede vescovile, appartenne al giudicato di Cagliari e fece parte della curatoria della Trexenta. Verso l'inizio del secolo XII il giudice di Cagliari Torchitorio II la don\u00f2 al vescovo san Giorgio.\nAlla caduta del giudicato (1258) il territorio pass\u00f2 sotto la dominazione pisana e poi, dal 1324, sotto quella aragonese, ma la donazione del feudo al vescovo fu rispettata: in epoca aragonese Suelli form\u00f2 una baronia che fu data in feudo al vescovo di Suelli. Nel 1420 la diocesi fu soppressa ed unita a quella di Cagliari, restando fino ai tempi attuali solo come sede vescovile titolare, per cui la baronia pass\u00f2 all'arcivescovo di Cagliari, al quale il paese fu riscattato nel 1839 con l'abolizione del sistema feudale, per cui divenne un comune amministrato da un sindaco e da un consiglio comunale.\nSociet\u00e0.\nLingue e dialetti.\nLa variet\u00e0 di sardo parlata a Suelli \u00e8 il campidanese centrale. La peculiarit\u00e0 di questa variet\u00e0 dialettale risulta essere fondalmentante l'evoluzione della laterale intervocalica latina /l/ in approssimante o fricativa uvulare sonora [\u0281], caratteristica che differenzia la parlata di Suelli da quelle dei comuni limitrofi in cui lo stesso suono \u00e8 invece evoluto in fricativa bilabiale sonora [\u03b2]. La presenza di questa isoglossa lascia intendere che l'area in cui \u00e8 parlato il campidanese centrale si estendeva un tempo anche in Trexenta, dove attualmente prevalgono variet\u00e0 pi\u00f9 affini al campidanese occidentale. Il dialetto di Suelli, come quelli dei comuni adiacenti, \u00e8 caratterizzato dalla pervasiva azione della metatesi della consonante rotica /r/ tramite la quale si sono orginati nessi consonantici molto rari in ambito romanzo e tra le lingue del mondo in generale, come [tsr], [t\u0320\u0283r], [sr], [mr], etc.\nInfrastrutture e trasporti.\nFerrovie.\nL'abitato \u00e8 attraversato dalla ferrovia Cagliari-Isili dell'ARST, ed \u00e8 dotato di una fermata ferroviaria nella parte sud del paese. Nella fermata di Suelli effettuano sosta treni (sempre a cura dell'ARST) con destinazione Monserrato, Mandas e Isili."}
{"id": "30765", "revid": "57872", "url": "https://it.wikipedia.org/wiki?curid=30765", "title": "Teulada", "text": "Teulada (\"Teul\u00e0da\" in sardo) \u00e8 un comune italiano di abitanti della provincia del Sud Sardegna, nella subregione del Sulcis-Iglesiente, in Sardegna.\nGeografia fisica.\nTerritorio.\nIl comune di Teulada si trova a cavallo tra la costa del sud del Sulcis-Iglesiente e le montagne del Sulcis. La costa frastagliata alterna promontori rocciosi che si tuffano a strapiombo sul mare a insenature dove si trovano calette con sabbia bianchissima e acque cristalline. \nDi notevole interesse paesaggistico e naturalistico sono lo stagno di Malfatano, il capo Malfatano e il capo Teulada, la punta estrema sud della Sardegna. All'interno delle acque del comune vi sono anche l'Isola Rossa e l'isola di Tuerredda. L'interno \u00e8 caratterizzato da colline e promontori montuosi come punta Sebera. Il territorio \u00e8 diviso tra pascoli, campagne incolte e boschi (Gutturu Mannu).\nSpiagge.\nLe principali spiagge del territorio di Teulada sono: Malfatano, Tuerredda, Perdalonga e, all'interno del campo militare NATO di capo Teulada, la spiaggia di Porto Zafferano, a cui si pu\u00f2 accedere solo via mare e solo in certi periodi dell'anno.\nAltre spiagge importanti per Teulada sono quella di porto Tramatzu, in passato suddivisa in un'area pubblica e una riservata ai militari, e la parte meridionale della spiaggia di Porto Pino che \u00e8 compresa nella base militare di capo Teulada con le dune di Is Arenas Biancas, dal 2007 visitabili durante il periodo estivo attraverso una strada realizzata all'interno del poligono militare o percorrendo la spiaggia di Porto Pino che appartiene nelle restanti parti al comune di Sant'Anna Arresi. Rientra nel territorio militare anche la spiaggia di S'ottixeddu (detta anche \"degli americani\"), che viene aperta al pubblico nel periodo estivo. Da segnalare anche Campionna, oltre alle varie calette sparse in tutto il territorio, mentre la spiaggia di Piscinn\u00ec \u00e8 parte di un'enclave mariese in territorio teuladino.&lt;br&gt;\nAppartengono al territorio di Teulada gli isolotti di Ferraglione.\nStoria.\nPreistoria e storia antica.\nIl territorio di Teulada \u00e8 frequentato dall'uomo fin dagli albori dell'epoca nuragica (cultura di Bonnanaro), come sembrano testimoniare i molti nuraghi sparsi un po' in tutto il territorio comunale, e i resti di una fortificazione sull'Isola Rossa. I fenici e i punici pi\u00f9 tardi si stabilirono sulla costa come testimoniato dai resti del tophet punico a Malfatano, nell'isolotto davanti a Tuerredda e il porto di Melqart (ora sommerso), sempre a Malfatano.\nLa prima ubicazione dell'abitato va ipotizzata alle spalle dell'antico \"Kersonesus\" (Chersonesum Promontorium), ovvero l'istmo dell'odierno capo Teulada, dove sembra sia esistito un insediamento militare romano a presidio delle due baie di cala Piombo e porto Zafferano. \u00c8 probabile che tale ubicazione sia resistita fino all'epoca romana, quando il paese prende il nome di Tegula, che probabilmente documenta la produzione di terracotta in epoca romana, attestata tra l'altro dalla recente scoperta di una fornace in prossimit\u00e0 di Tuerredda. \nStoria medievale e moderna.\nNel Medioevo Teulada, rifondata nei pressi della chiesa di Sant'Isidoro, nella piana di Tuerra, in una zona pi\u00f9 interna, entr\u00f2 a far parte del giudicato di Cagliari, nella curatoria del Sulcis, rimanendo nella sua sfera di influenza politica e culturale fino alla met\u00e0 del XIII secolo, quanto il territorio fu assegnato ai della Gherardesca e in particolare al conte Ugolino e agli eredi. Fin\u00ec poi per essere occupato dal comune di Pisa. Dal 1355 la villa fu inglobata nel regno di Sardegna aragonese e concessa in feudo a Bartolomeo Ces-Pujades\nQuando gli aragonesi convocarono a Cagliari il primo parlamento, nel 1355, anche Teulada vi invi\u00f2 i propri rappresentanti.\nA causa delle incursioni barbaresche dal mare e delle epidemie, il paese si spopol\u00f2 ma venne rifondato ancora una volta nel Seicento in una zona ancora pi\u00f9 interna, dove esistevano alcune case nate intorno alla chiesa campestre di San Francesco, e dove attualmente si trova il paese. Proprio a causa delle scorrerie dei pirati vengono costruite lungo tutta la costa del golfo di Teulada, cos\u00ec come in tutta la Sardegna, delle torri costiere di avvistamento, ancora oggi esistenti ma non visitabili (tranne in piccola parte quella del Budello). Sono le torri di Malfatano, Piscinn\u00ec, Porto Budello, Porto Scudo e Cala Piombo.\nNel 1568 il paese form\u00f2 una baronia, concessa in feudo ad Antonio Catalan; successivamente, per vie matrimoniali, la signoria pass\u00f2 ai Sanjust, ai quali venne riscattata nel 1839 con l'abolizione del sistema feudale, per cui divenne un comune amministrato da un sindaco e da un consiglio comunale. L'ultimo feudatario fu don Carlo Sanjust Amat.\nStoria contemporanea.\nNell'Ottocento e nel primo Novecento l'economia del paese \u00e8 essenzialmente agricola, e molta \u00e8 la manodopera che servir\u00e0 le miniere del Sulcis.\nNel corso della seconda guerra mondiale, nelle acque a sud della costa, avvenne la battaglia di capo Teulada tra la flotta britannica e quella italiana, finita senza vincitori e una delle ultime battaglie navali del Mediterraneo.\nDopo le guerre mondiali, il paese raggiunge il picco massimo degli abitanti, ma poi la fortissima emigrazione lo spopola fino agli attuali 4.000.\nNegli anni cinquanta 7.500 ettari del comune vengono espropriati per cederli alla base militare NATO da cui deriva una lunga querelle con il Comune di Teulada perch\u00e9 secondo alcuni la base NATO impedirebbe al paese di sfruttare economicamente la parte migliore della costa.\nOggi Teulada \u00e8 un paese che cerca non senza difficolt\u00e0 di uscire dalla crisi e lo fa attraverso il turismo di qualit\u00e0 e non di massa, al binomio mare-montagna e alla splendida costa del sud.\nAi sensi della Legge Regionale n. 9 del 12 luglio 2001, che ha previsto l'istituzione delle nuove province sarde, il comune di Teulada avrebbe dovuto essere aggregato alla neonata provincia di Carbonia-Iglesias; con successiva Legge Regionale n. 10 del 13 ottobre 2003 si stabil\u00ec invece che restasse in quella di Cagliari, di cui fece parte fino alla successiva riforma del 2016.\nMonumenti e luoghi d'interesse.\nArchitetture religiose.\nFra gli edifici pi\u00f9 rappresentativi della cittadina va segnalata la chiesa campestre di Sant'Isidoro del XVII secolo con l'omonima torre che sorge dove era anticamente situato il paese. Di rilievo anche la chiesetta di San Francesco, nel centro urbano, risalente alla prima met\u00e0 del XVIII secolo, e la chiesa costruita a met\u00e0 del Seicento della Beata Vergine del Carmelo (\"su Crammu\" in sardo campidanese) patrona del paese.\nArchitetture civili.\nDi rilievo \u00e8 presente l'ex casa baronale Sanjust (feudatari del territorio di Teulada), risalente ai primi anni del Seicento.\nArchitetture militari.\nTra le architetture pi\u00f9 imponenti vi \u00e8 la torre del Budello, fatta costruire dal mercante Pietro Porta nel 1601 sul promontorio che domina la stretta insenatura di Porto Budello, per controllarne l'ingresso e difendere la peschiera di Teulada, situata nel bacino interno. L'imponente edificio, alto circa 12 metri e con una circonferenza alla base di ben 33 metri, presenta una camera interna sormontata da una cupola, sostenuta da una larga colonna centrale, ed \u00e8 munita di camino, lucernario e due feritoie. Una porta interna immette alla scala che porta sul terrazzo.\nDi importante rilievo \u00e8 la torre di Sant'Isidoro prospiciente l'omonima chiesa di in localit\u00e0 Tuerra. Questa torre a pianta quadrata fu costruita dai bizantini e probabilmente serv\u00ec come primo avamposto per la segnalazione delle invasioni saracene data la sua posizione privilegiata a monte della piana di Tuerra.\nMonumenti scultorei.\nDi notevole interesse la presenza di decine di sculture in marmo e granito in tutte le piazze e gli incroci del paese e nelle frazioni limitrofe, frutto della rassegna \"Incontro internazionale di Scultura su pietra\" che si svolgeva in paese dagli anni ottanta fino ai primi anni del nuovo millennio. Tra queste rientrano anche i bassorilievi della via Crucis (in un percorso antiorario per le vie intorno alla Chiesa della Madonna del Carmine, in ordine: via XI febbraio, via Lamarmora, via Vittorio Emanuele, via Umberto I), oltre a quelli dedicati a San Francesco, fuori dall'omonima chiesa.\nNuraghi.\nNel territorio di Teulada sono presenti circa 70 nuraghi e diverse domus de janas a dimostrazione di come l'area fosse un centro d'interesse per la civilt\u00e0 nuragica. Tra tutti il pi\u00f9 significativo \u00e8 il nuraghe Sa Perdaia, costruito sul rilievo roccioso collinare a seguire il profilo della altura, a mo' di muraglia.\nMiniere.\nNel territorio del comune di Teulada sono presenti le seguenti miniere dismesse:\nEsplorazioni minerarie:\nSociet\u00e0.\nLingue e dialetti.\nLa variante del sardo parlata a Teulada \u00e8 il campidanese comune.\nTradizioni e folclore.\nAnche a Teulada le festivit\u00e0 religiose coinvolgono tuttora la vasta partecipazione popolare. La massa dei fedeli segue nelle varie occasioni del calendario liturgico cattolico, sui quali si instaurano elementi devozionali tipici come il gruppo de \"Is cunfradas\", la \"confraternita\" laica teuladina, che trasporta i vari simulacri; da portatori e portatrici di vessilli e stendardi dei santi , \" Cattas \" ( letteralmente \" carte\", \"immagini \" ) , spesso accompagnati dal gruppo folk della Pro Loco, da altri gruppi in costume tradizionale, o da semplici partecipanti che singolarmente vestono l'abito antico. A questi si aggiungono omologhi di altri paesi sardi, pi\u00f9 o meno numerosi in base alla rilevanza data alla festivit\u00e0.\nSant'Isidoro.\nPur non essendo il patrono del paese, \u00e8 a Sant'Isidoro Agricoltore che i teuladini riservano una pi\u00f9 sentita reverenza. Al protettore dei contadini - fatto che rispecchia l'antica economia agricola del paese e una passata influenza iberica - vengono dedicate infatti processioni durante due periodi dell'anno corrispondenti ai momenti del raccolto e della semina (giugno e settembre), oggi celebrati a maggio e ad agosto. In entrambi i periodi la processione parte da Teulada per raggiungere la chiesa di Sant'Isidoro, situata presso la localit\u00e0 di Tuerra, fertile pianura (in un contesto - quello teuladino - prevalentemente collinare) in cui era situato il paese prima del ripopolamento seicentesco. In un secondo momento la statua del santo viene riportata in paese, trasportata da carro per buoi adornato a festa. Essendo questa la festivit\u00e0 pi\u00f9 sentita \u00e8 naturale la partecipazione di numerosi paesi da tutta la Sardegna, che con i differenti costumi tradizionali contribuiscono a rendere in particolare l'appuntamento di agosto una occasione per ritrovare un fenomeno di interesse locale anche dal punto di vista del folklore.\nFesta patronale.\nLa processione dedicata al patrono, ovvero la Beata Vergine del Carmelo (\"Su Cramu\"), si svolge il 16 luglio e attraversa il paese in un lungo percorso, a cui partecipano ugualmente vari gruppi folk, pur in misura decisamente minore rispetto a Sant'Isidoro.\nSettimana santa.\nUn notevole significato culturale lo ricopre anche la settimana santa, \" Cida Santa\", con le varie processioni del Gioved\u00ec Santo, la Via Crucis del Venerd\u00ec Santo , e \"Su scravamentu\", la sera del Venerd\u00ec (ovvero la deposizione di Cristo dalla croce) , per poi concludere con S'incontru la domenica di Pasqua. Quest'ultimo evento vede una doppia processione partire da due punti differenti del paese, per poi incontrarsi al centro del paese (in via Cagliari, tra piazza Fontana e piazza Mazzini), una (quella che parte dalla Chiesa della B.V. del Carmelo) con la statua della madonna, (velata di nero a simboleggiare il lutto), l'altra (quella che parte dalla parrocchia di San Giovanni Battista) con la statua del Cristo risorto. Una volta ricongiunte le due compagini , alcuni membri de 'is cunfradas' che sorreggono le due statue svolgono dei movimenti, per consentire che la statua del Cristo Risorto levi il velo luttuale della Madonna. Seguono varie manifestazioni di giubilo come spari in lontananza e i rintocchi a festa dalla parrocchiale del Carmine -verso cui \u00e8 diretta la processione - e la liberazione di colombe; infine i fedeli partecipano alla S.Messa.\nCultura.\nArte.\nNella prima met\u00e0 del Novecento, i maggiori artisti sardi (tra cui Cesare Cabras, Giuseppe Biasi, Mario Mossa de Murtas, Tarquinio Sini ed Edina Altara) raffigurarono nelle proprie opere Teulada nei suoi vari aspetti: urbanistico, sociale, agro-pastorale, religioso, ecc.\nGeografia antropica.\nFrazioni.\nLe principali frazioni incluse nel territorio del comune sono: Cantoniera Nuraxi de Mesu, Casa de Foxi, Genniomus, Gutturu Saidu, Gutturu Sporta, Is Carillus, Masoni de Susu, Perdaiola, Sa Portedda, Su de Is Seis, Su Fonnesu, Su Rai.\nInfrastrutture e trasporti.\nPorti.\n\u00c8 presente un porto turistico. Costruito a partire dal 1956, doveva servire nelle intenzioni dei costruttori a proseguire l'attivit\u00e0 di cabotaggio costiero dei prodotti agricoli che invece presero la via dei trasporti di terra, rendendo inutile la rovina di spiagge e scogliere nonch\u00e9 l'apertura di cave di granito per estrazione di massi. Il porto torna a essere utile oggi, con nuovi finanziamenti, come approdo per il diporto nautico, ultima base verso la Tunisia.\nSport.\nCalcio.\nIl campo comunale \"Antonello Toro\" \u00e8 condiviso storicamente dalle due squadre di calcio del paese: l'S.S.D. Teulada, che milita nel girone B sardo di Seconda Categoria, e il Teulada Calcio, che milita nel campionato UISP.\nBibliografia.\n\"Salvatore Loi e Mario Paderas \"Storia di Teulada e dei Teuladini, Con il contributo della Fondazione di Sardegna, Grafiche Ghiani, Cagliari, 2019"}
{"id": "30768", "revid": "22416", "url": "https://it.wikipedia.org/wiki?curid=30768", "title": "Turri", "text": "Turri \u00e8 un comune italiano di 399 abitanti della provincia del Sud Sardegna, nella subregione storica della Marmilla.\nStoria.\nL'area fu popolata gi\u00e0 in epoca nuragica, per la presenza sul territorio di alcuni nuraghi. Probabilmente conosciuta anche da fenici e punici.\nNel periodo Medievale appartenne al Giudicato di Arborea e fece parte della curatoria di Marmilla. Alla caduta del giudicato (1420) pass\u00f2 sotto il dominio aragonese, e fu incorporato nell'Incontrada di Marmilla, feudo dei Carroz conti di Quirra. Nel 1603 entr\u00f2 a far parte del Marchesato di Quirra, feudo dei Centelles.\nSuccessivamente la signoria pass\u00f2 agli Osorio de la Cueva, che lo tennero fino all'abolizione del feudalesimo (1839) quando fu riscattato all'ultimo feudatario Filippo Osorio. Col riscatto dalla feudalit\u00e0 divenne un comune libero, amministrato da un sindaco e da un consiglio comunale.\nSociet\u00e0.\nLingue e dialetti.\nLa variante del sardo parlata a Turri \u00e8 il campidanese occidentale."}
{"id": "30770", "revid": "57872", "url": "https://it.wikipedia.org/wiki?curid=30770", "title": "Ussaramanna", "text": "Ussaramanna (\"Soramanna\" in sardo) \u00e8 un comune italiano di 512 abitanti della provincia del Sud Sardegna.\nVi si celebra ogni anno a maggio la mostra delle erbe spontanee, e vanta una produzione di ottimo olio d'oliva e vino nuragus.\nStoria.\nLa zona era abitata gi\u00e0 in epoca nuragica, per la presenza di alcuni nuraghi, e in epoca romana, per la presenza di alcuni reperti archeologici.\nIn epoca medioevale appartenne al Giudicato di Arborea e fece parte della curatoria di Marmilla. Nel territorio sorgeva un altro paese chiamato \"Ussaraminore\" o \"Ussarella\". Alla caduta del giudicato (1410) entrambi i paesi entrarono a far parte del Marchesato di Oristano.\nIn seguito al fallimento della rivolta antiaragonese di Leonardo Alagon, ultimo marchese di Oristano, dopo la battaglia di Macomer (1478) tutta l'area pass\u00f2 sotto il dominio aragonese. In epoca aragonese fece parte dell'Incontrada di Parte Montis, appartenente alla contea di Quirra, feudo dei Carroz. Nel 1603 la contea divenne un marchesato, feudo dei Centelles. Ussaraminore and\u00f2 pian piano decadendo, finch\u00e9 rimase completamente disabitata agli inizi del XVIII secolo.\nIn periodo sabaudo, nel 1798, Ussaramanna pass\u00f2 agli Osorio de la Cueva, in possesso dei quali rimase fino al 1839 quando fu riscattato in seguito alla soppressione del sistema feudale.\nDal 1928 al 1946 fu aggregata al comune di Lunamatrona.\nMonumenti e luoghi d'interesse.\nSiti archeologici.\nNuraghe San Pietro.\nIl nuraghe San Pietro si erge a 165 m sul livello del mare, sulla sommit\u00e0 di una collina nell'immediata periferia del paese di Ussaramanna. Quattro distinte campagne di scavo hanno, in parte, evidenziato lo sviluppo planimetrico del complesso, costituito da una torre centrale avvolta da un bastione quadrilobato composto da cortine rettilinee e quattro torri pressoch\u00e9 equidistanti. La torre primitiva, o maschio, presenta una camera circolare, oggi priva di copertura, con due nicchie a soffitto ogivale contrapposte; dal corridoio d'ingresso si sviluppa, lungo la massa muraria, una scala anulare, parzialmente coperta, che si interrompe, dopo qualche gradino, sulla cresta dell'edificio: di fronte al vano scala, una garitta. Nuovi e vecchi scavi hanno evidenziato, all'esterno del poderoso edificio, ambienti rettangolari il cui impianto probabilmente risale all'et\u00e0 romana.\nSociet\u00e0.\nLingue e dialetti.\nLa variante del sardo parlata a Ussaramanna \u00e8 il campidanese occidentale.\nTradizione e folclore.\nEventi.\nLa festivit\u00e0 principale \u00e8 quella del 10 agosto, ossia San Lorenzo martire, durante la quale sono tante le manifestazioni folkloristiche tipiche del posto; il 9, il 10 e l'11 agosto invece il Comitato di San Lorenzo porta complessi musicali di vario genere."}
{"id": "30771", "revid": "22416", "url": "https://it.wikipedia.org/wiki?curid=30771", "title": "Uta (Italia)", "text": "Uta (\"Uda\" in sardo) \u00e8 un comune italiano di abitanti della citt\u00e0 metropolitana di Cagliari, appartenente alla regione del Campidano di Cagliari, in Sardegna.\nOrigini del nome.\nIl suo nome deriva dal latino \"Uda\" che significa \"umida\", \"pantanosa\", \"palustre\".\nStoria.\nIl territorio di Uta \u00e8 abitato fin dall'epoca neolitica e nuragica, come testimoniano numerosi ritrovamenti archeologici.\nDurante la dominazione romana, tra il 290 e il 304 d.C., vissero a Uta due giovani donne, Flaviana ed Emerenziana, che si recavano ogni giorno a Cagliari per visitare e ristorare i cristiani nelle carceri. Vennero scoperte e portate al giudice Barbaro, il quale dopo averle torturate le fece uccidere. Oggi Flaviana ed Emerenziana sono venerate come sante e martiri dalla Chiesa Cattolica: le loro reliquie sono conservate in parte nella Cattedrale di Cagliari, in parte nella parrocchiale di Uta.\nDurante il Medioevo Uta appartenne al giudicato di Cagliari e fece parte della curatoria di Decimo. Il giudice di Cagliari Torchitorio I cedette l'antica chiesa di San Genesio ai Benedettini di San Vittore di Marsiglia, che costruiranno in seguito, nelle vicinanze del villaggio, la chiesa di Santa Maria e un monastero.\nNella seconda met\u00e0 del XIII secolo, dopo la fine del giudicato cagliaritano (1258), Uta fu assegnata al pisano Gherardo della Gherardesca. Nel 1324 gli Aragonesi si impadronirono del territorio che venne inglobato nella contea di Quirra, appartenente ai Carroz.\nTra il 1365 e il 1409, durante le guerre che contrapposero il Regno di Sardegna aragonese al giudicato di Arborea, il paese fu occupato, a pi\u00f9 riprese, dalle armate arborensi. Ritornato agli aragonesi fu nuovamente infeudato alla famiglia Carroz che lo tenne fino al 1511. La contea fu trasformata in marchesato nel 1603, feudo dei Centelles e poi degli Osorio de la Cueva.\nFu riscattata all'ultimo feudatario Filippo Osorio nel 1839, in epoca sabauda, con la soppressione del sistema feudale, per cui divenne un comune amministrato da un sindaco e da un consiglio comunale.\nSimboli.\nLo stemma e il gonfalone del comune di Uta sono stati concessi con decreto del presidente della Repubblica del 26 aprile 1964.\nMonumenti e luoghi d'interesse.\nIl centro \u00e8 conosciuto, oltre per la chiesa romanica di Santa Maria, anche per il ritrovamento, in passato, di 8 bronzetti nuragici alle falde del Monte Arcosu. Il ritrovamento avvenne nel giugno del 1849, ad opera di un carpentiere, ed i bronzetti sono custoditi nel museo archeologico nazionale di Cagliari.\nAree naturali.\nNel territorio di Uta sono presenti alcuni resti di miniere (presso Monte Arcosu), un antico sito archeologico \"Su niu de su pilloni\" raggiungibile dalla SP2 in direzione Carbonia sopra il colle di San Nicola. Dal colle di San Nicola \u00e8 possibile avere una panoramica del paese dall'alto.\nSociet\u00e0.\nEtnie e minoranze straniere.\nAl 31 dicembre 2019 la popolazione straniera residente era di 202 persone, pari al 2,3% della popolazione totale. Le nazionalit\u00e0 straniere pi\u00f9 numerose sono:\nLingue e dialetti.\nLa variante del sardo parlata a Uta \u00e8 il campidanese occidentale.\nInfrastrutture e trasporti.\nStrade.\nLe principali vie di accesso a Uta sono la SS 130 e la strada provinciale 90, entrambe passanti a nord dell'abitato, colleganti Uta con i comuni dell'Iglesiente a ovest e con vari centri del Cagliaritano ad est. A sud del paese scorre invece la SP2, che la collega ai centri del Sulcis e ad Assemini e la Dorsale Consortile che passa per Macchiareddu e la collega a Capoterra.\nFerrovie.\nIl comune \u00e8 servito dal 1872 dalla stazione di Villaspeciosa-Uta (in passato denominata col solo nome di Uta), situata al confine tra i due comuni in territorio di Villaspeciosa. La fermata \u00e8 costruita lungo la ferrovia Decimomannu-Iglesias di RFI, ed \u00e8 collegata da treni regionali Trenitalia aventi capolinea Cagliari in direzione est ed Iglesias e Carbonia ad ovest."}
{"id": "30772", "revid": "1564499", "url": "https://it.wikipedia.org/wiki?curid=30772", "title": "Vallermosa", "text": "Vallermosa (\"Biddaramosa\" in sardo) \u00e8 un comune italiano di abitanti della provincia del Sud Sardegna, nella subregione dell'Iglesiente.\nGeografia fisica.\nTerritorio.\nSorge in una valle alluvionale sui margini orientali del gruppo montuoso del Monte Linas (altezza massima 1236 m), a 70 m sul livello del mare e ai piedi del monte Cuccurdoni Mannu, alto 910 m.\nStoria.\nLe origini e la storia di Vallermosa s'inquadrano perfettamente nelle vicende della Sardegna spagnola, in particolare del feudalesimo sardo, marchesato di Villasor, succeduto dal governo piemontese. Il nome viene dallo spagnolo \"valle hermosa\", cio\u00e8 valle bella, vallata graziosa.\nLa fondazione di Vallermosa si pu\u00f2 far risalire con una certa sicurezza al 1645, per volere di Biagio Alagon, marchese di Villasor. Situato in una fertile pianura, circondato da grandi colline ricche di vegetazione, fu popolato da nuclei familiari di agricoltori e poi da famiglie provenienti dal nuorese (Aritzo, Desulo) che nell'inverno, da loro molto rigido, praticavano la transumanza. Queste persone s'integrarono perfettamente con la popolazione vallermosese, e la maggior parte di loro vi si instaurarono per tutto l'anno, senza per\u00f2 abbandonare le loro usanze, i loro costumi e le loro tradizioni.\nIl paese fu incorporato nel 1745 nel marchesato di Villahermosa e Santa Croce, dato in feudo inizialmente a Bernardino Antonio Genov\u00e8s e successivamente alla famiglia Manca (i cui discendenti oggi si chiamano Manca di Villahermosa), ai quali fu riscattato nel 1839 con la soppressione del sistema feudale, per cui divenne un comune amministrato da un sindaco e da un consiglio comunale.\nMonumenti e luoghi d'interesse.\nAll'interno del paese invece si possono ammirare le vecchie case campidanesi fatte con i mattoni di argilla, i numerosi portoni tipici delle case campidanesi, la chiesa di San Lucifero al centro del paese e la chiesetta romanica con annesse terme romane a circa un km dal paese.\nSiti archeologici.\nVallermosa \u00e8 anche sede di importanti siti archeologici nuragici (Matzanni e Fanaris su tutti). Nel sito di Matzanni sono presenti tre pozzi sacri, i resti di 13 capanne e di una lunga struttura muraria e le rovine di un tempio punico.\nAree di interesse naturalistico.\nVallermosa \u00e8 circondata da una zona collinare ricca di vegetazione e piante tipiche della Sardegna, \u00e8 ricca di fonti e sorgenti naturali, ed \u00e8 qui, a circa 5\u00a0km dal centro abitato che sorge il costituendo parco naturale di Gutturu Mannu (letteralmente grande gola) in cui possiamo ammirare alcune specie, animali e vegetali che sono ormai in via di estinzione. Il parco \u00e8 inoltre attrezzato per pic-nic e scampagnate, con tavoli, posti a sedere e barbecue.\nSociet\u00e0.\nLingue e dialetti.\nLa variante del sardo parlata a Vallermosa \u00e8 il campidanese occidentale."}
{"id": "30775", "revid": "22416", "url": "https://it.wikipedia.org/wiki?curid=30775", "title": "Villamar", "text": "Villamar (\"Mara Arbarei\" in sardo) \u00e8 un comune italiano di abitanti della provincia del Sud Sardegna, nella subregione storica della Marmilla.\nStoria.\nL'area fu abitata gi\u00e0 nel Neolitico, durante l'epoca nuragica, per la presenza sul territorio di alcuni nuraghi. Fu anche un centro romano, testimoniato da alcune tracce archeologiche nelle campagne.\nIn passato si chiam\u00f2 \"Mara Arbarei\" che significa \"Palude (mara) del giudicato di Arborea\", o anche \"Mara Barbaraghesa\", col termine \"Barbaraghesa\" gli antichi romani indicavano che dall'antico \"pagus\" (villaggio) dal quale deriva il paese di Villamar inizia la salita verso le Barbagie del centro Sardegna.\nIl paese attuale si svilupp\u00f2 sotto gli aragonesi (prima met\u00e0 del XV secolo); nel 1409 fu concesso in feudo dal re d'Aragona Martino I a Gerardo Dedoni, come premio per alcuni servigi resi al regno aragonese. \nNel 1643 il feudo divent\u00f2 contea, la cui signoria pass\u00f2 agli Aymerich.\nIl paese fu riscattato all'ultimo feudatario, don Ignazio Aymerich marchese di Laconi e conte di Villamar, nel 1839 con l'abolizione del sistema feudale, per cui divent\u00f2 un comune amministrato da un sindaco e da un consiglio comunale.\nSociet\u00e0.\nLingue e dialetti.\nLa variante del sardo parlata a Villamar \u00e8 il campidanese occidentale.\nTradizioni e folclore.\nMurales.\nI muri delle case del paese sono arricchiti dai \"murales\"."}
{"id": "30776", "revid": "57872", "url": "https://it.wikipedia.org/wiki?curid=30776", "title": "Villamassargia", "text": "Villamassargia (\"Bidda Matzr\u00e0xia\" in sardo) \u00e8 un comune italiano di abitanti della provincia del Sud Sardegna, situato nella sub-regione del Sulcis-Iglesiente.\nStoria.\nPreistoria e storia antica.\nIl territorio di Villamassargia \u00e8 frequentato dall'uomo sin dal neolitico come dimostrano i rinvenimenti nelle grotte circostanti e la presenza delle tipiche tombe ipogeiche prenuragiche dette \"domus de janas\". La civilt\u00e0 nuragica (II millennio a.C.) ha lasciato importanti tracce come testimoniato dai numerosi nuraghi, tra il nuraghe Santu Pauli e il nuraghe Monte Exi, e dalle tre tombe dei giganti, in localit\u00e0 Monte Ollastu e in quella di Astia, dove \u00e8 osservabile anche un pozzo sacro dedicato, nell'et\u00e0 del bronzo e del ferro, al culto delle acque.\nIn epoca romana venne costruito l'acquedotto di \"Caput Aquas\", che riforniva Carales, e alcune fonderie. Lo stesso abitato trarebbe il nome dal latino: \"\"Villa\" (paese) e \"Massaria\"\" (da \"mansus\" o manso).\nStoria medievale.\nIn epoca altomedievale assunse importanza l'altopiano di Astia, centro amministrativo bizantino della zona.\nNel periodo giudicale Villa Massargia de Sigerro fu parte (e per un periodo capoluogo) della curatoria del Cixerri, nel giudicato di Calari, e grazie alla fertilit\u00e0 dei suoi terreni divenne uno dei villaggi pi\u00f9 popolosi del Sulcis-Iglesiente (fino alla nascita di Villa di Chiesa). Data al XII secolo la chiesa romanica di Santa Maria della Neve sorta ad opera dei monaci benedettini provenzali dell'Abbazia di San Vittore di Marsiglia che aveavano ricevuto delle concessioni dai giudici di Cagliari. \u00c8 probabile che in questo periodo venne edificato su di un colle situato a sud-est dell'abitato il castello di Gioiosa Guardia, forse durante il regno di Guglielmo I Salusio IV della casata dei Lacon-Massa.\nIl paese pass\u00f2 poi, in seguito alla caduta del giudicato cagliaritano nel 1258, ai della Gherardesca gherardiani che ottennero le curatorie del sud-ovest sardo per meriti militari. Secondo alcuni studiosi il maniero di Gioiosa Guardia risalirebbe a quest'epoca, si trova infatti presso il confine con il Cixerri, passato all'altro ramo dei della Gherardesca.\nNei primi anni del decennio 1290 il castello di Villamassargia fu preso d'assalto da Guelfo della Gherardesca, signore del Cixerri e figlio del deceduto conte Ugolino, che reclamava la parte restante del \"terzo\" del giudicato cagliaritano passato agli eredi di Gherardo. La sua rivolta fu per\u00f2 presto soffocata dalle forze congiunte del comune di Pisa e dagli alleati arborensi.\nSotto il dominio dei conti di Donoratico, che qui possedevano un palazzo, venne costruita la chiesa in stile romanico-gotico di San Ranieri (1307), poi dedicata, in epoca iberica, alla Nostra Signora del Pilar.\nDopo la conquista aragonese del 1324-1326 la villa entr\u00f2 a far parte del regno di Sardegna. Durante il lungo conflitto sardo-aragonese (1353-1409) Villamassargia e il suo castello furono temporaneamente occupate a pi\u00f9 riprese dalle armate giudicali guidate da Mariano IV di Arborea e Brancaleone Doria.\nStoria moderna e contemporanea.\nNella fase storica seguente, Villamassargia, ritornata sotto l'autorit\u00e0 aragonese in seguito alla battaglia di Sanluri, fin\u00ec nelle mani di diverse famiglie di feudatari, tra cui i De Acen, gli Aragal e i Bou-Crespi, fino al 1839 quando con l'abolizione dei feudi ebbe fine anche la Baronia di Gioiosa Guardia che comprendeva, oltre a Villamassargia, Domusnovas, Decimo e diversi territori del Sulcis.\nNel 1858, poco prima dell'Unit\u00e0 d'Italia, contava circa 1800 abitanti.\nMonumenti e luoghi d'interesse.\nAree di interesse naturalistico.\nA pochi chilometri dal comune, si trova un bosco di ulivi secolari, \"S'Ortu Mannu\", oggi parco pubblico. \"Sa Reina\", La Regina, \u00e8 il pi\u00f9 grande di tali ulivi, con una circonferenza alla base di 16 metri.\nMiniere.\nNel territorio comunale di Villamassargia sono presenti le seguenti miniere dismesse:\nSociet\u00e0.\nLingue e dialetti.\nLa variante del sardo parlata a Villamassargia \u00e8 il campidanese comune.\nCultura.\nCinema.\nVillamassargia ha ospitato il \"set\" del film Il figlio di Bakunin di Gianfranco Cabiddu (1997)\nGeografia antropica.\nFrazioni.\nIl comune di Villamassargia comprende anche le frazioni di Orbai e di Stazione Ferrovie dello Stato\nInfrastrutture e trasporti.\nStrade.\nVillamassargia \u00e8 collegata principalmente tramite due strade provinciali: la SP 2 (detta Pedemontana) lambisce l'abitato e lo collega con Carbonia e Portoscuso a ovest e con i centri del Cagliaritano ad est. La SP 86 permette invece il collegamento con Iglesias e Domusnovas, nonch\u00e9 con la stazione ferroviaria e con la SS 130.\nFerrovie.\nNel comune \u00e8 presente dal 1872 la stazione di Villamassargia-Domusnovas, situata lungo la ferrovia Decimomannu-Iglesias e capolinea della Villamassargia-Carbonia, entrambe gestite da RFI. La stazione \u00e8 collegata dai convogli Trenitalia con Cagliari ed il suo hinterland ad est e con i capolinea di Iglesias e Carbonia ad ovest.\nSport.\nCalcio.\nLa principale squadra di calcio \u00e8 l\"'A.S.D. Polisportiva Villamassargia\". Nel Girone B del Campionato Regionale di 1\u00aa Categoria 2017/2018 ha conquistato il primo posto, guadagnando il diritto a disputare il Campionato di Promozione Regionale 2018/2019. La compagine \u00e8 nata nel 1970 ed i colori sociali sono il blu ed il rosso.\nPallavolo femminile.\nLa squadra dell\"'A.S.D. Polisportiva Villamassargia\" milita nel campionato di Seconda Divisione. La sezione \u00e8 stata costituita nel 1984."}
{"id": "30778", "revid": "709565", "url": "https://it.wikipedia.org/wiki?curid=30778", "title": "Villanovafranca", "text": "Villanovafranca (\"Biddan\u00f2a Franca\" in sardo) \u00e8 un comune italiano di abitanti della provincia del Sud Sardegna, nella subregione storica della Marmilla. Considerato tra i maggiori produttori isolani di zafferano di Sardegna DOP (assieme a San Gavino Monreale e Turri) e tra i primi produttori italiani, presenta una economia prettamente agropastorale e comprende nel suo territorio importanti resti nuragici, come l'unico altare nuragico intatto della prima Et\u00e0 del Ferro ritrovato nel nuraghe Su Mulinu.\nGeografia fisica.\nTerritorio.\n\u00c8 situato a 292 m sul livello del mare. Ai piedi della collina, dove sorge il paese, scorre il Flumini Mannu.\nFlora e fauna.\nPrevale la macchia mediterranea, il paesaggio \u00e8 brullo d'estate e rigoglioso in primavera con vasti campi fioriti. Tipici animali selvatici sono la lepre e il coniglio.\nGeografia antropica.\nUrbanistica.\nIl centro storico \u00e8 prevalentemente in pietre locali, la marna chiara e l'arenaria, materiali principali dei muretti a secco nelle case pi\u00f9 antiche.\nStoria.\nSi ritiene che il nome Villanovafranca abbia le sue origini nel fatto che il paese aveva concessioni di franchigie. Mancano documenti per\u00f2 che chiariscano se la villa sia sorta con i benefici delle concessioni o, se come tutte le altre Villanovae, sia nata in funzione rurale e abbia modificato la propria denominazione quando acquis\u00ec le concessioni. Comunque \u00e8 confermata la presenza di insediamenti nuragici che dimostrano che un centro abitativo esisteva ancor prima che prendesse la denominazione attuale.\nIl famoso studioso Goffredo Casalis nelle sue opere, al termine dell'elenco dei paesi della Marmilla, scrisse: \"[...] \"da Arbarei\" [...] \"a Villanovaforru e Villanovafranca. Tutte le prenominate popolazioni sono di un'immemorabile antichit\u00e0. Pi\u00f9 recente di tutte pare Villanovafranca in su l'estremit\u00e0 del dipartimento e frontiera del regno Arborense\"\". Ancora, Pasquale Tola \u00e8 il primo tra gli studiosi a citare una data di fondazione del paese, il 1219.\nL'abitato attuale sorse nel periodo aragonese (XV secolo circa), e nel 1541 fu incorporato nella Baronia di Las Plassas, feudo della famiglia Zapata. \nFu riscattato all'ultimo feudatario, don Lorenzo Zapata Spiga Vivaldi, barone di Las Plassas, nel 1839 con la soppressione del sistema feudale. Da allora divenne un comune amministrato da un sindaco e da un consiglio comunale.\nSociet\u00e0.\nLingue e dialetti.\nLa variante del sardo parlata a Villanovafranca \u00e8 il campidanese occidentale.\nEconomia.\nSul territorio comunale \u00e8 particolarmente importante la produzione di grano duro e le colture dell'olivo, della vite, del mandorlo e dello zafferano (prodotto locale al quale \u00e8 stato riconosciuto il marchio DOP). Esistono diverse aziende agropastorali, alcune di notevoli dimensioni, dove si allevano suini, ovini e bovini e garantiscono diversi posti di lavoro."}
{"id": "30779", "revid": "57872", "url": "https://it.wikipedia.org/wiki?curid=30779", "title": "Villaperuccio", "text": "Villaperuccio (\"Sa Baron\u00eca\" in sardo) \u00e8 un comune italiano di abitanti della provincia del Sud Sardegna.\nSituato al centro del Basso Sulcis, Villaperuccio \u00e8 comune indipendente dal 1979. Nel suo territorio si trova l'importante necropoli prenuragica di Montessu.\nStoria.\nIl territorio del comune di Villaperuccio fu abitato sin dall'antichit\u00e0. Gli scavi archeologici hanno attestato la presenza dell'uomo sin dal periodo neolitico. Ancora oggi si possono trovare nella campagna che circonda il centro abitato punte di frecce in ossidiana e particolari pietre forate, utilizzate probabilmente per la caccia. \nDi notevole importanza sono le necropoli prenuragiche di Montessu e di Marchianna, e i numerosi menhir disseminati nell'agro di Villaperuccio, tra i quali quello imponente di Luxia Arrabiosa, alto quasi sei metri e facilmente raggiungibile in localit\u00e0 Terrazzu, nella periferia sud-ovest del paese, quello di Monte Narcao, e quelli denominati Is Perdas Croccadas (le pietre coricate) nella localit\u00e0 omonima.\nIl centro abitato attuale pu\u00f2 essere ricondotto al periodo medioevale. Villaperuccio era parte del Giudicato di Cagliari e in particolar modo della curatoria del Sulcis. \nA partire dal 1258 il territorio venne assegnato alla famiglia dei Della Gherardesca, e precisamente al conte Gherardo. \nCon l'arrivo degli aragonesi il paese pass\u00f2 sotto il controllo di Tului. Successivamente la peste del 1348 si abbatt\u00e9 violentemente sugli abitanti del centro sulcitano decimandone la popolazione.\nUna sollevazione popolare durante la prima guerra tra Mariano IV d'Arborea e Pietro IV d'Aragona infier\u00ec ingenti danni al paese. Con la proclamazione della pace, Villaperuccio riusc\u00ec ad inviare i propri rappresentanti al parlamento del 1355.\nLa seconda guerra tra Mariano IV e Pietro IV port\u00f2 all'occupazione militare da parte delle truppe giudicali.\nAgli inizi del XV secolo il centro abitato si era ridotto notevolmente e i campi, un tempo impiegati per l'agricoltura e per la pastorizia si stavano trasformando in una landa boscosa.\nIl feudo venne quindi ceduto agli Otger (che riunirono sotto la loro giurisdizione anche i salti di Magai, Perdalonga e Perdeddu) che lo amministrarono nei secoli successivi. Il paese si riprese completamente solo alcuni secoli dopo ed in particolar modo a partire dal XVIII secolo, quando numerose famiglie di agricoltori vi si insediarono facendo ripartire l'economia.\nAll'estinzione della famiglia degli Otger il territorio di Villaperuccio non fu pi\u00f9 infeudato e nel 1821 fu incluso nella provincia di Iglesias e successivamente unito al comune di Santadi; dal 1848 fece parte della divisione amministrativa di Cagliari e dal 1859 della medesima provincia. Nel 1979 grazie ad un referendum locale Villaperuccio divenne nuovamente comune autonomo, perdendo parte del territorio che sino al 1821 faceva parte del suo feudo.\nSimboli.\nLo stemma e il gonfalone del comune di Villaperuccio sono stati concessi con decreto del presidente della Repubblica del 28 gennaio 2004.\nIl gonfalone municipale \u00e8 costituito da un drappo di giallo.\nSociet\u00e0.\nLingue e dialetti.\nLa variante del sardo parlata a Villaperuccio \u00e8 il campidanese sulcitano."}
{"id": "30781", "revid": "22416", "url": "https://it.wikipedia.org/wiki?curid=30781", "title": "Villasalto", "text": "Villasalto (\"Biddesatu\" in sardo) \u00e8 un comune italiano di abitanti della provincia del Sud Sardegna.\nGeografia fisica.\nTerritorio.\nIl paese si trova nella subregione del Gerrei (fino all'Ottocento era anche usato l'antico nome di Galilla) ed \u00e8 situato ad un'altitudine di circa 500 metri sopra il livello del mare.\nIl territorio di Villasalto si affaccia a nord-est sul Flumendosa, fiume fondamentale perch\u00e9 rende l'area fertile e adatta all'agricoltura, e si estende oltre il corso d'acqua, verso il Salto di Quirra, nella zona chiamata Barigau (il nome sta a indicare la sua posizione oltre il fiume).\nIl territorio si allarga poi a Sud verso monte Genis (979 m, alle cui falde meridionali \u00e8 situato il confine comunale) luogo a sua volta compreso nel territorio del comune e famoso per le sue sorgenti d'acqua pura e ottima per qualsiasi consumo.\nSulle cime del monte Genis, inserito nel Parco dei Sette Fratelli - Monte Genis, si gode di un'ottima vista che permette di scorgere un ampio panorama che va dai monti dell'Ogliastra e del Gennargentu a nord, fino ai monti del cagliaritano a sud (monte Serpedd\u00ec, il massiccio di Sette Fratelli ecc.). \nSempre sul monte, \u00e8 presente un'imponente costruzione nuragica, formata da una torre centrale e da diverse torri a corona, con muraglie imponenti che le congiungono. \nIn mezzo alla fitta boscaglia di lecci, corbezzoli, e alta macchia mediterranea, \u00e8 possibile scorgere delle bizzarre figure scolpite dal tempo, dall'acqua e dal vento sulla roccia, come ad esempio l'aquila (vedi foto sottostante) che si trova in prossimit\u00e0 della cima del monte, subito dopo aver abbandonato il bosco.\nA est il territorio \u00e8 delimitato dal monte Lora, rinomato per la caratteristica e suggestiva sfinge formata dai suoi promontori calcarei, e che segna il confine col territorio di San Vito.\nDalla cittadina si possono scorgere le vette del Gennargentu, da quella pi\u00f9 vicina, vale a dire il monte Santa Vittoria di Esterzili, la Punta La Marmora, le cime dell'Ogliastra (Sa Perda Liana di Gairo, i Tacchi di Jerzu, i monti di Tertenia, monte Cardiga di Perdasdefogu), fino al mare della costa orientale della Sardegna, raggiungibile in auto in pochi minuti.\nNella zona sono presenti alcune grotte, come \"Sa Grutta Manna\" o \"Sa Grutta 'e Scusi\" dove vive il geotritone sardo, una particolare specie di anfibio (ordine: caudati o urodeli; nome scientifico: Hydromantes genei) ormai in via d'estinzione.\nFlora e fauna.\nLa zona \u00e8 ricca di lecci, olivi, lentisco, corbezzolo, cisto, asparagi e funghi.\nNumerosi sono gli animali che vengono preservati dall'incolume territorio:\ncervi e mufloni (\"reintrodotti\" nel territorio di monte Genis), poi aquile reali, falchi, sparvieri, cinghiali, martore, gatti selvatici.\nStoria.\nIl nome Villasalto deriva dal latino \"saltus\" (campagna) e in lingua sarda il paese vien chiamato Biddesatu, letteralmente \"paese di campagna\".\nLa zone era gi\u00e0 frequentata in et\u00e0 nuragica. \nA darne testimonianza vi sono diversi nuraghi, come il monotorre detto Corrolia o Corrulia ubicato presso la valle del Flumendosa; il nuraghe Serra Madau anch'esso monotorre, aggrappato ad uno sperone di roccia sulla confluenza dei fiume Flumendosa e del rio S'acqua Callenti. A 700 metri sul monte Genis vi \u00e8 un complesso di circoli di diverse dimensioni, chiamato Sa dom'e sa n\u00ec (nome che significa \"la casa della neve\"), la cui funzione non \u00e8 ancora stata chiarita: si pensa che una di queste costruzioni fosse legata al culto delle acque o che in generale questi circoli fossero le capanne di un villaggio nuragico.\nLa zona pass\u00f2 sotto il dominio punico ovvero sotto il comando Cartaginese, per poi passare ai Romani dal II al V secolo d.C.\nIl paese \u00e8 stato a lungo sotto il dominio gallilense (antica popolazione nuragica sarda stanziata nella zona di Esterzili), il cui popolo ha protetto il territorio da numerosi tentativi di invasione, tra cui quelli romani che avevano insediato coloni per sfruttarne il territorio. Resti di epoca romana sono presenti presso la necropoli di Cea Romana sul Monte Arrubiu.\nTestimonianze di questi avvenimenti sono documentate dalla tavola di Esterzili.\nLa zona fu quindi meta delle scorribande vandaliche e bizantine.\nIn seguito a questi avvenimenti si form\u00f2 il primo vero centro abitato in una zona protetta e ricca d'acqua, per trovare rifugio dai banditi provenienti dalla Barbagia.\nNel Medioevo la zona pass\u00f2 sotto il controllo del giudicato di Cagliari, nella curatoria del Gerrei, fino al 1258, per poi essere governata dal giudicato di Arborea e infine da Pisa.\nCon la conquista aragonese della Sardegna la zona divenne dominio del Regno di Sardegna e nel 1681 il paese fu incorporato nella contea di Villasalto, feudo della famiglia Zatrillas, e vent'anni dopo fu annesso al marchesato di Villaclara, feudo prima degli stessi Zatrillas e poi dei Vivaldi Pasqua.\nNel 1708 la zona pass\u00f2 per un breve periodo in mano agli austriaci per poi arrivare nel 1718 al duca di Savoia.\nIl paese venne riscattato ai Vivaldi Pasqua, ultimi feudatari, nel 1839, con la soppressione del sistema feudale.\nIn tempi moderni, in particolare durante la seconda guerra mondiale, il paese ha subito un forte incremento della popolazione grazie alla presenza della miniera di Su Suergiu, oggetto d'interesse gi\u00e0 dalla met\u00e0 del XIX secolo, dalla quale veniva estratto e lavorato l'antimonio.\nCon la fine della guerra anche le attivit\u00e0 della miniera sono andate scemando, fino alla chiusura, negli anni ottanta, portando cos\u00ec un progressivo ed inesorabile spopolamento del paese.\nMonumenti e luoghi d'interesse.\nArchitetture religiose.\nIl territorio di Villasalto comprende alcuni luoghi di interesse quali: \nSociet\u00e0.\nLingue e dialetti.\nLa variante del sardo parlata a Villasalto \u00e8 il campidanese sarrabese.\nTradizioni e folclore.\nSan Michele Arcangelo - \u00c8 il patrono del paese e si festeggia il 29 settembre. \nLa festa viene per\u00f2 celebrata solo religiosamente e raramente vengono organizzate manifestazioni a livello civile.\nSanta Barbara - La festa maggiore del paese \u00e8 quella di santa Barbara, celebrata il primo luned\u00ec del mese di giugno. La festa si prolunga per almeno 4 giorni e in questa occasione il paese si popola di pellegrini provenienti dalla Barbagia, dal Sarrabus e da tutte le zone pi\u00f9 o meno vicine al paese.\nLa stessa festa, ma in maniera meno importante viene organizzata la prima domenica di luglio per dare la possibilit\u00e0 ai turisti e agli emigrati di partecipare.\nLe celebrazioni vengono organizzate a livello religioso con processioni che si snodano per tutta la cittadina, e a livello civile con canti e balli.\nSan Cristoforo - A pochi chilometri dal paese si trova la chiesa dedicata a san Cristoforo.\nLa sua festa, celebrata tra il 13 e il 14 agosto, prevede una processione che parte dalla chiesa parrocchiale di San Michele Arcangelo e a piedi arriva fino alla chiesetta campestre.\nIl rientro del santo alla chiesa patronale viene invece accompagnato da una processione di automobili che si conclude con la benedizione degli automobilisti.\nSant'Antonio e san Sebastiano - La festa di questi due santi si tiene rispettivamente il 17 gennaio e il 20 gennaio.\nPer entrambe le celebrazioni vengono organizzati dei fal\u00f2 notturni nella piazza del paese e vengono distribuite arance o pane alla popolazione, a seconda del Santo festeggiato.\n\"Is Animeddas\" - La mattina del 31 ottobre i bambini si recano fin dall'antichit\u00e0 di casa in casa a ricevere le cibarie (per lo pi\u00f9 dolci o frutta) che gli abitanti del paese donano ai bimbi in onore delle anime dei morti.\n\"Sinnadroxiu\" - La festa si tiene nelle campagne che circondano il paese, nel giorno dell'Ascensione.\nSu \"sinnu\" (\"il segno\" e da qui il nome \"sinnadroxiu\") \u00e8 il marchio padronale che viene apposto al bestiame per il riconoscimento ed \u00e8 proprio l'apposizione di questo marchio che viene festeggiata in quest'occasione.\nDurante la manifestazione viene offerto in un fazzoletto il formaggio cagliato fresco prodotto dai pastori.\nOltre alle varie degustazioni la Proloco offre anche un pranzo a base di carne di pecora.\nDurante le varie festivit\u00e0 il gruppo folk \"San Cristoforo\", composto da alcuni villasaltesi, si esibisce nel tipico costume del luogo ballando il caratteristico ballo sardo.\nGeografia antropica.\nIl paese si divide principalmente in due parti: \nLa parte bassa e la pi\u00f9 antica si sviluppa intorno alla neoclassica chiesa di san Michele arcangelo, mentre la nuova si sviluppa intorno alla prima chiesa del paese, il Santuario di S.Barbara V.M. di Nicomedia che nella sua forma attuale risale alla met\u00e0 circa dell' \"800, ma che fu probabilmente fondata dai monaci bizantini e che rimase parrocchia fino al 1599 quando venne eretta da mons. Esqivel la parrocchia di s. Michele. I principali rioni del paese sono cos\u00ec denominati dai cittadini: Corea, Terrepedis, Concia, Su Cuccuru, Terrapieno, Bracuccia, Funtana de josso, Forreddu, Su occili, Su Battumeo, Cott' e ois, Ziu Antini\nPercorrendo il lastricato in pietra che attraversa il centro storico del paese, si trovano la Casa museo (che custodisce soprattutto antichi strumenti da lavoro tipici del luogo) e numerose abitazioni costruite con la tipica pietra del posto.\nPoco distante dal centro urbano si trova una base eliportuale del Corpo Forestale e di Vigilanza Ambientale della Regione Sardegna, operante durante la campagna antincendi boschivi.\nEconomia.\nNumerosi sono i villasaltesi (cos\u00ec si chiamano gli abitanti del luogo) che si dedicano alla pastorizia nei territori che circondano il centro abitato, dedicandosi in particolar modo all'allevamento di animali da fattoria quali capre, pecore, mucche e buoi, maiali, cavalli, galline.\nIn alcuni casi, gli imprenditori che hanno deciso di dedicarsi a questo settore hanno scelto di utilizzare macchinari in grado di alleggerire il proprio lavoro e di permettere una maggior rendita e produzione in particolare del latte vaccino e pecorino.\nL'agricoltura, grazie al terreno fertile (in particolare nei pressi del Flumendosa), \u00e8 abbastanza sviluppata e permette una discreta produzione di frutta, verdura, legumi e cereali a utilizzo privato e alla vendita.\nGrazie ad alcuni contributi dedicati all'imprenditoria giovanile, il paese si \u00e8 arricchito di punti vendita dedicati agli alimentari, all'oggettistica e alla produzione di prodotti locali.\nSeppur in quantit\u00e0 minore, una discreta parte dei villasaltesi \u00e8 impiegata nel settore terziario."}
{"id": "30784", "revid": "22416", "url": "https://it.wikipedia.org/wiki?curid=30784", "title": "Villaspeciosa", "text": "Villaspeciosa (\"Biddaspitziosa\" in sardo) \u00e8 un comune italiano di 2 567 abitanti che si trova nella provincia del Sud Sardegna.\nStoria.\nLa zona dove sorge Villaspeciosa venne abitata sin dall'epoca nuragica, a testimonianza di ci\u00f2 sono da citare i nuraghi e le tombe dei giganti sparse nel territorio. In periodo romano l'area ebbe un notevole sviluppo.\nNel medioevo appartenne al giudicato di Cagliari e fece parte della curatoria di Decimo. Alla caduta del giudicato (1258) pass\u00f2 sotto il dominio della famiglia pisana dei Della Gherardesca, e a partire dal 1324 entr\u00f2 a far parte del Regno di Sardegna, nella Corona d'Aragona. Nel 1421 il re d'Aragona Alfonso V \"il Magnanimo\" concesse il feudo alla famiglia Tola. Nel 1490 la signoria pass\u00f2 ai Torello che lo vendettero con il consenso regio, e pochi anni dopo fu incorporato nella baronia di Monastir, feudo prima dei Bellit e poi dei Bon Crespi di Valdaura, i quali lo ebbero in dote fino al 1839, quando, ormai in epoca sabauda, sull'Isola venne abolito il sistema feudale, per cui divenne un comune amministrato da un sindaco e da un consiglio comunale.\nMonumenti e luoghi d'interesse.\nArchitetture religiose.\nTra i principali monumenti di Villaspeciosa vi \u00e8 la chiesa di San Platano. Il monumento, costruito dai monaci benedettini dell'Abbazia di San Vittore di Marsiglia \u00e8 databile attorno alla met\u00e0 del XII secolo. La chiesa \u00e8 in stile romanico ed \u00e8 caratterizzata dalla doppia volta a botte che si pu\u00f2 trovare, in Sardegna, soltanto nella chiesa di Santa Maria di Sibiola di Serdiana.\nLa chiesa parrocchiale Beata Vergine Assunta risale all'ultimo quarto del XVI secolo. Infatti nei documenti desunti dall'archivio della curia arcivescovile di Cagliari, risulta che ancora nel 1591 era chiesa parrocchiale San Platano e solo nel 1599 risultava parrocchia la Beata Vergine Assunta. Ad avvalorare la costruzione tardocinquecentesca contribuisce la datazione di una delle due campane del campanile a vela riportante l'anno 1585.\nSiti archeologici.\nPer quanto riguarda gli insediamenti nuragici oltre a quello di \"Bidda Itzu\", ai confini con il territorio di Decimoputzu, risalente al Bronzo finale e I ferro (XII-XI secolo a.C.) \u00e8 presente un vasto agglomerato nuragico in localit\u00e0 \"Cuccureddus\", risalente allo stesso periodo, comprendente un nuraghe sulla cima di \"Monte Silixianu\" (oggi erroneamente noto sulle carte come monte Cilixianu), un villaggio nuragico localizzato fra \"sa Guardia Manna e mitza su ferru\" e una fonte nuragica adiacente ad un edificio a pianta rettangolare con fondi di capanna e cinta muraria megalitica individuato fra \"M. Siixianu\" e \"Is foradas de cuccureddus\". Tracce puniche sono state rinvenute a \"Is crus\", \"Lacana de bidazzone\" e \"Su pezzu callittu\".\nAltro sito particolarmente rilevante \u00e8 quello tardo romano di \"San Cromazio\", nel quale da diversi anni \u00e8 aperta una campagna di scavo estiva. Il sito, scoperto negli anni 70, comprende un meraviglioso mosaico con decorazioni di carattere religioso, tra i pi\u00f9 imponenti in Sardegna. Negli ultimi anni sono state ritrovate numerose sepolture senza rinvenire particolari oggetti di pregio. Secondo le pi\u00f9 recenti teorie l'area doveva fungere in passato da stazione di posta per i cavalieri che da Cagliari si recavano nel Sulcis e viceversa.\nSociet\u00e0.\nLingue e dialetti.\nLa variante del sardo parlata a Villaspeciosa \u00e8 il campidanese occidentale.\nInfrastrutture e trasporti.\nStrade.\nLe principali vie di accesso a Villaspeciosa sono la SS 130, passante a sud dell'abitato, e collegante Villaspeciosa con i comuni dell'Iglesiente a ovest e con vari centri del Cagliaritano ad est. Sempre a sud del paese scorre inoltre la SP90. Il collegamento coi comuni di Decimoputzu e Uta \u00e8 assicurato dalla strada provinciale 3, che attraversa Villaspeciosa da nord a sud.\nFerrovie.\nVillaspeciosa \u00e8 servita dal 1872 dalla stazione di Villaspeciosa-Uta, situata all'estremit\u00e0 del territorio comunale al confine con il comune di Uta. La fermata \u00e8 costruita lungo la ferrovia Decimomannu-Iglesias di RFI, ed \u00e8 collegata da treni regionali di Trenitalia aventi capolinea Cagliari in direzione est ed Iglesias e Carbonia ad ovest."}
{"id": "30786", "revid": "1782831", "url": "https://it.wikipedia.org/wiki?curid=30786", "title": "David Bohm", "text": "\u00c8 principalmente noto per aver elaborato un'interpretazione della meccanica quantistica in cui sviluppa il concetto dell\"onda pilota\" di Louis de Broglie.\nBiografia.\nSuo padre Samuel Bohm fu un emigrante ungherese di origine ebraica e sua madre una lituana, pure di origine ebraica. Suo padre nacque a Munk\u00e1cs, oggi Muka\u010devo, citt\u00e0 Ucraina. Samuel fu educato principalmente dal padre, proprietario di un negozio di mobili in Wilkes-Barre e assistente di un rabbino.\nNelle sue intenzioni David avrebbe dovuto occuparsi dell'azienda familiare ma le inclinazioni del ragazzo apparvero subito di tutt'altra natura.\nDal 1930 frequent\u00f2 il Collegio statale della Pennsylvania, dove si avvicin\u00f2 alla meccanica quantistica. Successivamente, dopo aver conseguito il diploma, David vinse una borsa di studio che gli permise di iscriversi all'Universit\u00e0 della California, nella quale consegu\u00ec il dottorato nel 1943.\nEsercit\u00f2 la sua attivit\u00e0 come fisico teorico nelle pi\u00f9 importanti universit\u00e0 americane, come Berkeley e Princeton. Si dedic\u00f2 all'approfondimento sul comportamento degli elettroni nei metalli. I suoi risultati in questo campo, molto innovativi, lo portarono all'attenzione del mondo della fisica di allora tanto da poter essere chiamato da Oppenheimer (suo ex insegnante universitario) tra gli scienziati del Progetto Manhattan, ma i suoi trascorsi politici non gli permisero di partecipare al progetto. Siamo negli anni in cui in America comincia la cosiddetta \u201ccaccia alle streghe\u201d.\nNel 1948 infatti su segnalazione dello stesso Oppenheimer venne chiamato a deporre a causa della sua adesione al Partito comunista nel 1942 per appena nove mesi, ma si appell\u00f2 al quinto emendamento. Dopo un anno venne invitato a comparire davanti al gran giur\u00ec per cui si appell\u00f2 nuovamente al quinto emendamento. Nel 1949 fu arrestato, accusato di oltraggio alla corte e imprigionato per breve tempo per poi essere scarcerato su cauzione. Nel 1950 venne prosciolto ma l\u2019Universit\u00e0 di Princeton, attenta ai finanziatori, lo scaric\u00f2. Bohm ormai nella lista nera dei ricercatori non pot\u00e9 essere chiamato neanche da Einstein come assistente, cos\u00ec fu costretto ad emigrare, prima in Brasile presso l\u2019Universit\u00e0 di S. Paolo. Mentre si trovava in Brasile l\u2019ambasciata americana per evitare che andasse in Unione Sovietica gli ritir\u00f2 il passaporto concedendogliene uno valido solo per gli USA. Per evitare il completo isolamento prese la nazionalit\u00e0 brasiliana. Ci\u00f2 gli consent\u00ec di lasciare il Brasile nel 1955 e andare per due anni in Israele al Technion Institute di Haifa e infine in Gran Bretagna presso l\u2019Universit\u00e0 di Bristol per quattro anni. Nel 1961 si stabilisce a Londra essendo nominato professore di fisica teorica al Birkbeck College.\nNel 1951 pubblica \"Quantum Theory\" dove analizza l\u2019interpretazione della teoria e dell\u2019esperimento mentale EPR e si pone tra i critici dell\u2019interpretazione di Copenaghen. Per questa ragione regaler\u00e0 una copia del libro ad Albert Einstein.\nUniverso, mente e materia.\nNel suo libro \"Universo, mente e materia\", Bohm teorizza l'esistenza nell'universo di un ordine implicito (\"implicate order\"), che non siamo in grado di percepire, e di un ordine esplicito (\"explicate order\"), che percepiamo come risultato dell'interpretazione che il nostro cervello d\u00e0 alle onde (o pattern) di interferenza che compongono l'universo.\nBohm paragona l'ordine implicito a un ologramma, la cui struttura complessiva \u00e8 identificabile in quella di ogni sua singola parte: il principio di localit\u00e0 risulterebbe perci\u00f2 falso. Poich\u00e9 Bohm riteneva che l'universo fosse un sistema dinamico in continuo movimento, mentre il termine ologramma solitamente si riferisce a un'immagine statica, Bohm preferiva descrivere l'universo utilizzando il termine, da lui creato, di \"Olomovimento\".\nDopo l'esperimento sulla correlazione quantistica di Aspect del 1982, in cui fu verificato il teorema di Bell, rivelando una comunicazione istantanea a distanza fra fotoni, Bohm, che si era gi\u00e0 confrontato con lo stesso problema durante la sua riformulazione del paradosso di Einstein-Podolsky-Rosen, ribad\u00ec che non esisteva alcuna propagazione di segnale a velocit\u00e0 superiori a quella della luce, ma si trattava di un fenomeno non riconducibile a una misurazione spaziotemporale. Il legame tra fotoni generati da una medesima particella sarebbe dovuto all'ordine implicito, nel quale ogni particella non \u00e8 separata o \"autonoma\", ma fa parte di un ordine atemporale e aspaziale universale, l\"Olomovimento\", il cui modello matematico implica un insieme di variabili nascoste. Bohm scrisse che \u00abdobbiamo imparare a osservare qualsiasi cosa come parte di un'Indivisa Interezza\"\u00bb\" (\"Undivided Wholeness\"), cio\u00e8 che tutto \u00e8 uno.\nModello olonomico del cervello.\nBohm ha apportato significativi contributi alla neuropsicologia e allo sviluppo del modello olonomico del funzionamento del cervello. In collaborazione con il neuroscienziato di Stanford Karl Pribram, Bohm contribu\u00ec a elaborare il modello olonomico di Pribram, secondo il quale il cervello opera in modo simile a un ologramma, in conformit\u00e0 ai principi della matematica quantica e alle caratteristiche dei modelli delle onde d'interferenza.\nBohm sugger\u00ec che queste onde potessero comporre forme come ologrammi, basando questa idea sull'applicazione dell'analisi di Fourier per decomporre le onde in singoli seni.\nBohm e Pribram elaborarono quindi una teoria basata \u00absu una descrizione in termini matematici dei processi e delle interazioni neuronali capaci di leggere le informazioni, che si presenterebbero quindi sotto forma di onde, per poi convertirle in schemi di interferenza e trasformarle in immagini tridimensionali [...] Noi non vedremmo gli oggetti \u201cper come sono\u201d (in accordo con la teoria della relativit\u00e0 generale), ma solamente la loro informazione quantistica\"\u00bb.\"\nBibliografia.\nIn italiano:\nlibri su David Bohm:"}
{"id": "30789", "revid": "57872", "url": "https://it.wikipedia.org/wiki?curid=30789", "title": "Ceriana", "text": "Ceriana (\"\u00c7erianna\" in ligure) \u00e8 un comune italiano di abitanti della provincia di Imperia in Liguria.\nGeografia fisica.\nTerritorio.\nIl territorio di Ceriana \u00e8 ubicato nell'entroterra di Sanremo, lungo la valle del torrente Armea.\nTra le vette del territorio comunale il monte Alpicella (1238 m), la Punta Lodiro (1085 m), il Fascia d'Ubaga (1038 m), la Cima Furch\u00e8 (1033 m), il monte Merlo (1014 m) e la Cima Bossera (972 m).\nClima.\nIl clima \u00e8 di tipo temperato submediterraneo. Il paese \u00e8 abbastanza vicino alla costa (12\u00a0km) ed \u00e8 riparato dai venti freddi settentrionali dal monte Ceppo. Tuttavia l'altitudine di 369 metri s.l.m., l'esposizione ad est (pertanto il paese nei mesi invernali \u00e8 illuminato dal sole soltanto fino alle 12.00), e le inversioni termiche condizionano il suo microclima: le gelate invernali, cos\u00ec come le nevicate, sono frequenti ma generalmente deboli. In accordo con Koppen e Geiger la classificazione del clima \u00e8 \"Csb\".\nLa temperatura media annuale di Ceriana \u00e8 di +13,4\u00b0. La media annuale di piovosit\u00e0 \u00e8 di 808\u00a0mm. 23\u00a0mm \u00e8 la precipitazione del mese di luglio, che \u00e8 il mese pi\u00f9 secco. Ottobre \u00e8 il mese con maggiore piovosit\u00e0, avendo una media di 105\u00a0mm. La temperatura media del mese di luglio, il mese pi\u00f9 caldo dell'anno, \u00e8 di 21,4\u00a0\u00b0C. Con una temperatura media di 6,5\u00a0\u00b0C, gennaio \u00e8 il mese con la pi\u00f9 bassa temperatura di tutto l'anno.\nStoria.\nSecondo le fonti locali la primitiva fondazione di Ceriana risalirebbe all'epoca dell'Impero romano, grazie alla famiglia Celii che fondarono il paese denominandolo Coeliana. Grazie alla strategica posizione nella valle e alla sua conformazione del territorio qui i Romani costruirono le prime case e insediamenti militari, tra cui la torre di avvistamento e un tempio pagano dedicato ad Apollo.\nTra il IX e il X secolo fu attaccata pi\u00f9 volte dai pirati saraceni, ma proprio per la sua posizione strategica fu strenuamente difesa dai propri abitanti che - sicuri all'interno della cinta muraria - fecero dell'olio bollente un'arma micidiale gettandola direttamente addosso ai nemici dalle numerose botole presenti.\nLe prime notizie ufficiali e documentate sulla vita del borgo risalgono attorno all'anno 1000, grazie agli atti storici conservati nell'archivio comunale di Sanremo. Sempre dalle testimonianze storiche si apprende che l'intera valle del torrente Armea, e quindi Ceriana, fu posta sotto il controllo dei conti di Ventimiglia compresa Bussana.\nVerso il 1038 la giurisdizione pass\u00f2 sotto il controllo di Corrado - vescovo di Genova - che nel borgo cerianese vi istitu\u00ec una contea rurale, divenendone tra l'altro signore feudale. Proprio grazie al controllo dello stesso Corrado, il paese rimase legato storicamente per qualche secolo alle vicende dell'arcidiocesi di Genova, fino al 1297 quando il territorio fu venduto a Oberto Doria e a Giorgio De Mari, ricchi e potenti signori genovesi.\nNel 1359 fu definitivamente ceduta alla Repubblica di Genova, tramite la nuora di Oberto Doria, stipulando due anni dopo (1361) gli accordi tra il doge della repubblica genovese Simon Boccanegra e i territori acquisiti nel ponente ligure.\nLa nuova gestione repubblicana genovese cre\u00f2, per\u00f2, malcontenti e malumori a causa delle forti e pesanti tasse imposte agli abitanti e maggiori proteste, a cui si aggiunsero ben presto sommosse popolari, si sommarono per le troppe decime versate al vescovo della diocesi di Albenga. La situazione, non pi\u00f9 sopportabile secondo gli abitanti, caus\u00f2 la separazione di Ceriana da Sanremo - comune da cui dipendeva amministrativamente - e il mancato versamento delle decime verso Albenga, sostituite verso ministri locali. Nel 1538 adott\u00f2 propri statuti locali, anche se fonti locali farebbero risalire la primaria stesura dello statuto gi\u00e0 alla fine del Quattrocento, e quasi sicuramente fu anch'essa colpita dalla peste che imperversava in tutta la regione.\nNel 1625 fu posta sotto il controllo della casata familiare dei Savoia, fino a quando tutti i territori della Riviera di Ponente ritornarono sotto il dominio della Repubblica di Genova. Il ritorno verso la repubblica scaten\u00f2 nuovamente proteste da parte degli abitanti di Ceriana a causa delle nuove tasse imposte da Genova. La situazione di malcontento anzich\u00e9 placarsi negli anni a seguire, aliment\u00f2 sempre pi\u00f9 la protesta che nel 1729 arriv\u00f2 ad una vera rivolta popolare contro il governo repubblicano genovese.\nTra il 1794 e il 1797 tutta la Liguria occidentale fu occupata dalle truppe rivoluzionarie francesi e come tutti i paesi liguri, anche Ceriana dovette ospitare e sfamare i soldati napoleonici. Caduta la Repubblica di Genova nel 1797, e annessa alla Repubblica Ligure, la costituita municipalit\u00e0 di Ceriana fu assoggettata alla giurisdizione delle Palme; nel 1803 and\u00f2 a costituire il cantone di Taggia nella Giurisdizione degli Ulivi. Annesso al Primo Impero francese, dal 13 giugno 1805 al 1814 il territorio venne inserito nel Dipartimento delle Alpi Marittime sotto il cantone di Taggia.\nIl congresso di Vienna del 1814 decret\u00f2 il passaggio del territorio ligure nel Regno di Sardegna: Ceriana fu promossa a mandamento della provincia di Sanremo. Con il Regno d'Italia dal 1861 la municipalit\u00e0 di Ceriana fu sottoposta nel II mandamento omonimo del circondario di Sanremo della provincia di Nizza (poi provincia di Porto Maurizio dopo la cessione alla Francia del territorio nizzardo).\nDal 1973 al 30 aprile 2011 ha fatto parte della Comunit\u00e0 montana Argentina Armea, quest'ultima soppressa con la Legge Regionale n\u00ba 23 del 29 dicembre 2010 e in vigore dal 1\u00ba maggio 2011.\nSimboli.\nLo stemma ufficiale \u00e8 stato approvato con l'apposito Decreto del Presidente del consiglio dei ministri datato al 24 settembre 1955; il gonfalone \u00e8 stato autorizzato con il Decreto del Presidente della Repubblica datato al 2 dicembre 1955. \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Ceriana sono , cos\u00ec suddivisi per nazionalit\u00e0, elencando per le presenze pi\u00f9 significative:\nGeografia antropica.\nIl territorio comunale \u00e8 costituito solamente dal capoluogo per una superficie territoriale di 31,79\u00a0km2.\nConfina a nord con i comuni di Bajardo e Badalucco, a sud con Sanremo, ad ovest con Bajardo e ad est con Taggia.\nEconomia.\nUna delle principali risorse economiche del paese, oltre l'agricoltura e il turismo, \u00e8 la coltivazione e produzione dei fiori recisi. L'attivit\u00e0 inizi\u00f2 attorno agli anni trenta del XX secolo per poi svilupparsi maggiormente negli anni settanta. Fiorente anche la produzione di olio extravergine di oliva, che in passato costituiva la principale risorsa economica del comune ligure.\nInfrastrutture e trasporti.\nStrade.\nIl territorio comunale di Ceriana \u00e8 attraversato principalmente dalla strada provinciale 55 che permette il collegamento stradale con Bajardo, a nord-ovest, e con Sanremo verso sud. Altre arterie provinciali sono la SP 54 che collega il territorio baiardese attraverso la zona a nord del comune cerianasco, e la SP 56 quale ulteriore collegamento viario per il territorio sanremese, verso la frazione di San Romolo.\nAmministrazione.\nAltre informazioni amministrative.\nCeriana fa parte dell'Unione dei comuni delle Valli Argentina e Armea."}
{"id": "30790", "revid": "466539", "url": "https://it.wikipedia.org/wiki?curid=30790", "title": "Wystan Hugh Auden", "text": "Vita.\nGli anni inglesi.\nWystan Hugh Auden nacque il 21 febbraio 1907, a York, in una famiglia della classe media inglese. Trascorse l'infanzia a Harborne, Birmingham, e negli anni successivi s'interess\u00f2 di letteratura, soprattutto di mitologia nordica, ma anche di musica e psicologia. Studi\u00f2 alla Gresham's School di Holt, nel Norfolk, e poi, nel 1925, all'Universit\u00e0 di Oxford, dove fond\u00f2 un circolo letterario che oggi porta il suo nome (\"Auden Circle\"), insieme ad altri brillanti studenti, tra cui Cecil Day Lewis, Christopher Isherwood, Louis MacNeice e Stephen Spender. Ad Oxford cominci\u00f2 ad interessarsi agli studi di Freud e alle teorie del Marxismo, ma anche alla filosofia di Kierkegaard, al teatro di Ibsen e di Shakespeare e al teatro musicale di Mozart e Verdi.\nLa Germania e la guerra.\nNel 1928 trascorse un anno a Berlino, allora sotto la Repubblica di Weimar, e lesse Bertolt Brecht, che influenz\u00f2 la sua produzione teatrale. Tornato in Inghilterra, pubblic\u00f2 la prima raccolta di poesie nel 1930, i \"Poems\" e, nel 1932, \"The Orators\", rivelandosi autore impegnato e di sinistra. Inoltre lavor\u00f2 insieme a Christopher Isherwood, scrivendo \"The Dance of Death\" 1933, \"The Dog Beneath the Skin\" 1935 e \"The Ascent of F6\" 1936. Negli anni inglesi conobbe T. S. Eliot e divent\u00f2 amico di E. M. Forster.\nNel 1935 spos\u00f2 Erika Mann, figlia dello scrittore Thomas Mann, per garantirle l'espatrio dalla Germania nazista, che le aveva annullato la cittadinanza. Essendo un matrimonio di convenienza per salvare Erika dalla persecuzione, i due non ebbero vere ragioni per vivere insieme. Inoltre, sia di Erika che di Wystan era ed \u00e8 noto l'orientamento omosessuale. Nel 1937 partecip\u00f2 alla Guerra civile spagnola, come autista. Colpito dalle atrocit\u00e0 commesse sia dai \"Republicanos\", che lui sosteneva, sia dai \"Nacionales\", matur\u00f2 un senso di smarrimento ed ansia che lo accompagn\u00f2 per tutta la vita. Il risultato di questa esperienza, una volta tornato in Inghilterra, fu la poesia \"Spain\", pubblicata nel 1937. \nIl dopoguerra.\nNel 1939 si trasfer\u00ec negli Stati Uniti con Christopher Isherwood, prendendo nel 1946 la cittadinanza americana.\nA New York conobbe Chester Kallman, uno studente, con il quale ebbe una lunga relazione sentimentale mettendo alla luce la sua emarginata omosessualit\u00e0. Il periodo tra il 1940 ed il 1948 fu prolifico: scrisse \"Another Time\", \"New Year Letter\", \"For the Time Being\" e \"The Age Of Anxiety\" - con cui vinse il premio Pulitzer per la poesia - che rappresent\u00f2 il culmine della sua poetica. Negli anni americani rimase in contatto con intellettuali e scrittori tedeschi come Klaus Mann, Erich Heller ed Hannah Arendt.\nDal 1948 al 1957 rimase a New York, ma trascorse molto tempo in Italia, ad Ischia, soprattutto d'estate. Insignito del Premio Bollingen per la poesia nel 1953, Auden continu\u00f2 a scrivere: libretti d'opera, tra cui quello per \"The Rake's Progress\" di Igor' F\u00ebdorovi\u010d Stravinskij, e raccolte poetiche, come \"Nones\" (1951) e \"The Shield of Achilles\" del 1955. Dal 1957 al 1961 insegn\u00f2 all'Universit\u00e0 di Oxford. Nel 1958 si trasfer\u00ec in Austria, nel piccolo e tranquillo paese di Kirchstetten, vicino a Vienna. Nel 1967 fu insignito negli Stati Uniti della \"National Medal for Literature\". Agli ultimi anni appartengono \"Homage to Clio\", del 1960, \"City Without Walls\" del 1969 e \"Thank you, Fog\", pubblicato postumo nel 1974.\nInfluenza culturale.\nUna delle poesie di Auden pi\u00f9 famose, \"Funeral blues\", \u00e8 contenuta nei film \"Quattro matrimoni e un funerale\" di Mike Newell, \"L'attimo fuggente\" di Peter Weir e La tigre e la neve di Roberto Benigni. La poesia \u201cThe moment\u201d viene recitata dalla ninfetta in \u201cGruppo di famiglia in un interno\u201d di Luchino Visconti.\nRiconoscimenti.\nNel 1957 gli \u00e8 stato conferito il Premio Internazionale Feltrinelli per la Letteratura, dall'Accademia Nazionale dei Lincei."}
{"id": "30792", "revid": "123354702", "url": "https://it.wikipedia.org/wiki?curid=30792", "title": "Cervo (Italia)", "text": "Cervo (\"S\u00earvu\" in ligure) \u00e8 un comune italiano di abitanti della provincia di Imperia in Liguria.\nGeografia fisica.\nIl territorio di Cervo \u00e8 ubicato nel tratto finale del torrente Cervo, lungo la valle Steria che risulta circoscritta, a nord e verso levante, dalla valle del torrente Merula, nella provincia savonese, e dal bacino dell'Evigno lungo il versante opposto. Assieme ad altri sette comuni \u00e8 compreso nel comprensorio del Golfo dianese.\nIl nucleo storico cervese, completamente ristrutturato salvaguardando le caratteristiche originarie del borgo, sorge sulle pendici delle colline di fronte al mare. Tra i rilievi collinari il Colle di Cervo (324 m) e il Colle Castellareto (211 m).\nStoria.\nSecondo alcune fonti storiche locali il toponimo Cervo deriverebbe dalla parola latina \"Servo\", ossia \"offrire servizi\", gi\u00e0 presente su alcune insegne o tavole risalenti all'Impero romano. L'attuale denominazione si ebbe nel tardo Cinquecento con il passaggio dalla lingua latina al volgare.\nAbitato dall'et\u00e0 preistorica dai Liguri Ingauni, a seguito della conquista della Liguria nel 181 a.C. da parte delle legioni romane, il primitivo borgo di Cervo divenne un importante centro storico grazie alla sua posizione elevata e alla presenza di alcune sorgenti. Caduto l'Impero romano d'Occidente nel 476, dopo vari saccheggi e devastazioni perpetrati da orde barbariche, sul territorio cervese e circostante s'insidiarono i Bizantini che incentivarono la ripresa sociale ed economica, e costruirono fortificazioni lungo i valichi e sulla costa; a questo periodo risalirebbe la torre ancora oggi visibile in cima all'abitato di Cervo.\nAssalti pirateschi saraceni interessarono questa zona del Ponente Ligure tra la fine del IX e la prima met\u00e0 del X secolo, devastazioni che costrinsero numerosi abitanti della costa a trovare rifugio presso i primi nuclei fortificati sulle colline. Nello stesso periodo il borgo di Cervo, in seguito allo smembramento dell'Impero carolingio, fu inserito nel Contado di Albenga all'interno della Marca Arduinica.\nNel 1204 si proclam\u00f2 libero comune sottoponendosi alla protezione della Repubblica di Genova e proprio quest'ultima assegn\u00f2, nel 1330, il feudo ai Cavalieri di Malta. L'anno seguente gli stessi cavalieri vendettero il borgo al marchese Lazzaro Doria. La propriet\u00e0 fu in seguito conquistata dal marchese Enrico Del Carretto, discendente della famiglia Clavesana, e soltanto nel 1384 il feudo ritorn\u00f2 a essere dominio della repubblica genovese. S\u00ec costitu\u00ec pertanto una salda alleanza tra la popolazione e Genova, tanto che nel 1425 i Genovesi concessero a Cervo il diritto di eleggere propri podest\u00e0 locali.\nSub\u00ec nel XVI secolo, come altre localit\u00e0 liguri sulla costa, improvvisi sbarchi dei pirati saraceni, attratti dai notevoli traffici commerciali cervesi del corallo; i pescatori locali si erano infatti specializzati in questo tipo di attivit\u00e0. Il corallo veniva pescato nei mari della Corsica e della Sardegna e da Cervo veniva riesportato per la lavorazione, che avveniva soprattutto a Genova e Livorno.\nCaduta la Repubblica di Genova, la nuova municipalit\u00e0 di Cervo rientr\u00f2 dal 2 dicembre 1797 nella Repubblica Ligure. Dal 28 aprile 1798 fece parte del V cantone, come capoluogo, della Giurisdizione del Capo delle Mele e dal 1803 centro principale della Giurisdizione degli Ulivi. Annesso al Primo Impero francese dal 13 giugno 1805 al 1814 fu inserito nel Dipartimento di Montenotte.\nNel 1815 Cervo fu inglobato nel Regno di Sardegna, cos\u00ec come stabil\u00ec il Congresso di Vienna del 1814, e successivamente nel Regno d'Italia dal 1861. Dal 1859 al 1926 il territorio fu compreso nel II mandamento di Diano Marina del circondario di Porto Maurizio facente parte della provincia di Porto Maurizio (poi provincia di Imperia, dal 1923).\nIl regio decreto n. 2769 del 6 dicembre 1923 stabil\u00ec la soppressione della municipalit\u00e0 cervese in favore del suo accorpamento nel comune di Diano Marina; un successivo regio decreto - il n. 1533 del 7 agosto 1925 - decret\u00f2 la ricostituzione del comune di Cervo. Al 1947 risalgono gli ultimi aggiustamenti al territorio comunale cervese con la ricostituzione dei due comuni di San Bartolomeo del Cervo (dal 1968, San Bartolomeo al Mare) e di Villa Faraldi.\nSimboli.\nLo stemma \u00e8 stato concesso con decreto del Presidente del Consiglio dei Ministri del 18 dicembre 1981. \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Cervo sono , cos\u00ec suddivisi per nazionalit\u00e0, elencando per le presenze pi\u00f9 significative:\nQualit\u00e0 della vita.\nIl comune \u00e8 stato recensito come uno dei borghi pi\u00f9 belli d'Italia.\nGeografia antropica.\nIl territorio comunale di Cervo \u00e8 costituito dal solo capoluogo per una superficie territoriale di 3,59\u00a0km\u00b2.\nConfina a nord con il comune di Andora (SV), a sud-est \u00e8 bagnato dal mar Ligure e a ovest con San Bartolomeo al Mare.\nEconomia.\nLa principale risorsa economica del comune \u00e8 l'attivit\u00e0 legata al turismo, specie nel periodo estivo, e all'agricoltura, grazie alla discreta produzione di olio di oliva. Vengono inoltre prodotti locali vini quali il Pigato e il Vermentino.\nInfrastrutture e trasporti.\nStrade.\nIl territorio di Cervo \u00e8 attraversato dalla strada statale 1 Via Aurelia che permette il collegamento stradale con Andora, a est, e con San Bartolomeo al Mare a ovest.\nFerrovie.\nCervo era dotata di una stazione ferroviaria, condivisa con San Bartolomeo al Mare, sulla linea ferroviaria Ventimiglia-Genova nel tratto locale compreso tra Ventimiglia e Savona. La fermata \u00e8 stata dismessa nel dicembre 2016 con l'entrata in funzione della variante a doppio binario tra Andora e San Lorenzo al Mare.\nAmministrazione.\nGemellaggi.\nCervo \u00e8 gemellata con:\nAltre informazioni amministrative.\nCervo fa parte dell'Unione dei comuni del Golfodianese e i suoi Borghi."}
{"id": "30793", "revid": "1305772", "url": "https://it.wikipedia.org/wiki?curid=30793", "title": "Cervo (disambigua)", "text": ""}
{"id": "30795", "revid": "298055", "url": "https://it.wikipedia.org/wiki?curid=30795", "title": "Sabotaggio", "text": "Il sabotaggio \u00e8 un atto compiuto generalmente in maniera nascosta allo scopo di recare danno a un'organizzazione politica, militare o civile attraverso manomissioni, ostruzionismo, danneggiamenti o distruzioni. Pu\u00f2 essere finalizzato anche a turbare il normale svolgimento del lavoro all'interno di un'azienda, come atto di rappresaglia contro il datore di lavoro, attraverso il danneggiamento o la distruzione dei mezzi e dei locali destinati alla produzione e, per estensione, in ambito bellico, si intende ogni azione volta a recare danno a mezzi e impianti o intralciare la gestione delle attivit\u00e0 del nemico. Per estensione si intende ogni azione volta a ostacolare o ritardare la realizzazione di un progetto o l'effettuazione di un\u2019attivit\u00e0 e in tal modo potrebbe avvicinarsi al significato di ostruzionismo. Il nome proviene dalla rivoluzione industriale, quando i tessitori licenziati danneggiavano i telai a vapore, gettando negli ingranaggi i loro zoccoli di legno (sabots in lingua francese).\nIn guerra la parola \u00e8 usata per descrivere l'attivit\u00e0 di un individuo o di un gruppo, in particolar modo quando le azioni portano alla distruzione o il danneggiamento di infrastrutture produttive o vitali come armamenti, fabbriche, dighe, servizi pubblici o magazzini. A differenza degli atti di terrorismo, le azioni di sabotaggio non hanno come primario obiettivo il maggior numero di morti, ma non lo escludono."}
{"id": "30797", "revid": "57872", "url": "https://it.wikipedia.org/wiki?curid=30797", "title": "Chiusanico", "text": "Chius\u00e0nico (\"Ciusanego\" in ligure) \u00e8 un comune italiano di 588 abitanti della provincia di Imperia in Liguria.\nGeografia fisica.\nIl territorio chiusanichese \u00e8 situato lungo il versante sinistro della valle del torrente Impero. Tra le vette del territorio il monte Torre o Pizzo d'Evigno (989 m), il Pizzo Montin (952 m), il monte Caro (842 m) e il passo di San Giacomo (769 m).\nIl borgo capoluogo di Chiusanico \u00e8 diviso nei tre nuclei storici di Castello (\"U Ca\u0161t\u00e9llu\"), (la borgata pi\u00f9 antica, che fu gi\u00e0 sede della medievale Castellania di Montarosio), che si trova pi\u00f9 a monte su un poggio, in posizione panoramica lungo il crinale del monte Scorticabecco (\"Munt\u00ecn\") la parte centrale detta Villa (\"A Villa\"), a 387\u00a0m s.l.m.., dove si trovano la chiesa parrocchiale ed il palazzo comunale, e il nucleo di Gerini (\"I Ge\u00ecn\", o \"I Ge(r)\u00ecn\"), nella zona pi\u00f9 a valle del borgo: toponimo di borgata coincidente con un cognome del luogo, per cui l'omonimia lascia almeno supporre un legame in proposito.\nStoria.\nL'attestazione pi\u00f9 antica del toponimo di Chiusanico risalirebbe al 1298 nella forma latina di \"Villa Plausaneghi\" che tramut\u00f2 poi nelle successive forme di \"Plozanechi\" (1473) e \"Plausanici\" (1594).\nSulle origini storiche del territorio chiusanichese, in mancanza di testimonianze certe e documentabili, sono state avanzate dagli storici diverse ipotesi. La prima farebbe riferimento alla fondazione del primo borgo di \"Plautianicum\" ad opera di una famiglia di origine romana, i Plautia, nei pressi dell'odierno nucleo attorno alla chiesa di San Lorenzo. Un'altra ipotesi propenderebbe invece ad una fondazione da parte dei monaci benedettini di San Colombano nel corso del VI secolo, fondatori anche del monastero di San Pietro in Carpeneto di Pieve di Teco, che, edificata la prima parrocchiale del borgo (ancora la chiesa intitolata a san Lorenzo) diedero corso negli anni allo sviluppo del paese e della zona insegnando ai popolani locali la tecnica del terrazzamento e della coltivazione dell'ulivo che avrebbe dato sostentamento nei secoli successivi.\nIn epoca medievale i territori di Chiusanico, Gazzelli e Torria rientrarono nella Marca Aleramica, successivamente nei possedimenti feudali dei marchesi di Clavesana e quindi tra le aree assoggettate alla diocesi di Albenga. Fu proprio durante la dominazione vescovile che i borghi di Chiusanico, Torria, Cesio, Chiusavecchia, Testico, localit\u00e0 minori della val Merula e l'entroterra di Andora fecero parte della Castellania di Monte Arosio (successivamente Montarosio), avente la borgata chiusanichese di Castello quale sede principale.\nCon atto stipulato il 30 gennaio 1298, presso la chiesa di Santa Maria in Fontibus ad Albenga, il vescovo ingauno Nicol\u00f2 Vaschino cedette i propri diritti feudali su Chiusanico e la valle di Oneglia ai fratelli Nicol\u00f2 e Federico Doria per la somma di 10.000 lire genovesi.\nLa propriet\u00e0 dei tre feudi fu quindi assoggettata alla famiglia Doria per oltre due secoli, con l'eccezione della borgata di Torria che agli inizi del XVI secolo divenne propriet\u00e0 dei conti Lascaris di Ventimiglia che inserirono questa parte del territorio chiusanichese nei possedimenti della valle del Maro. Nel corso del 1576 l'intera propriet\u00e0 venne venduta al duca Emanuele Filiberto I di Savoia che inser\u00ec questa parte del territorio (infeudato alla famiglia Gandolfi) nel Principato di Oneglia correlato al Ducato di Savoia. Tale affiliazione allo Stato sabaudo (ora Regno di Sardegna) perdur\u00f2 sino all'inizio dell'Ottocento quando, con gli eventi napoleonici, le costituite municipalit\u00e0 di Chiusanico, Gazzelli e Torria confluirono tra il 1801 e il 1803 nella Repubblica Ligure andando a costituire il VII cantone degli Ulivi nella Giurisdizione degli Ulivi. Nel 1804 alla municipalit\u00e0 di Torria fu unita la soppressa municipalit\u00e0 di Cesio.\nAnnessi al Primo Impero francese, dal 13 giugno 1805 al 1814 i territori furono inseriti nel Dipartimento di Montenotte sotto l'arrondissement di Porto Maurizio. Nuovamente inglobati nel Regno di Sardegna dal 1815, cos\u00ec come stabilito dal Congresso di Vienna del 1814, e con Cesio nuovamente comune autonomo da Torria, confluirono nel Regno d'Italia dal 1861. Dal 1859 al 1927 i tre comuni furono divisi in due diversi mandamenti: Torria nel I mandamento di Borgomaro; Chiusanico e Gazzelli nel IV mandamento di Oneglia, entrambi del circondario di Porto Maurizio facente parte della provincia di Porto Maurizio e, con la sua costituzione, della successiva provincia di Imperia.\nGli ultimi aggiustamenti territoriali del comune di Chiusanico risalgono al 1928 quando gli furono annessi gli ex comuni di Gazzelli e Torria che diventarono frazioni comunali.\nDal 1973 al 31 dicembre 2008 ha fatto parte della Comunit\u00e0 montana dell'Olivo e, con le nuove disposizioni della Legge Regionale n\u00ba 24 del 4 luglio 2008, fino al 2011 della Comunit\u00e0 montana dell'Olivo e Alta Valle Arroscia. Dal 2014 al 2019 ha fatto parte dell'Unione dei comuni della Val Merula e di Montarosio.\nSimboli.\n \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Chiusanico sono .\nGeografia antropica.\nIl territorio comunale \u00e8 costituito, oltre il capoluogo, dalle due frazioni di Gazzelli (\"Ga\u017e\u00e9i\" o \"Ga\u017e\u017e\u00e9lli\"), a 268\u00a0m. s.l.m.., Torria (\"T\u00fbria\"), a 437\u00a0m s.l.m.., dalle due borgate di Zebbi (\"I \u017d\u00e9bbi\") e Garzi (\"I G\u00e2rsci\"), lungo la strada statale 28 del Colle di Nava, nonch\u00e9 dalle case lungo la strada provinciale 24, prima del ponte sul rio Trexenda di San Lazzaro Reale, e dalla localit\u00e0 5 F., (\"E \u00c7inche \u00c8ffe\"), lungo la strada provinciale 95, che porta al Colle San Bartolomeo di Cesio, per un totale di 13,51\u00a0km\u00b2.\nConfina a nord con il comune di Cesio, a sud con Pontedassio, ad ovest con Caravonica, Borgomaro, Lucinasco e Chiusavecchia, e ad est con Testico (SV), Stellanello (SV) e Diano Arentino.\nEconomia.\nLa principale risorsa economica del comune \u00e8 l'attivit\u00e0 agricola, specie l'olivicoltura nelle colline circostanti il paese. Nel fondovalle, invece, si \u00e8 sviluppato negli ultimi anni una notevole attivit\u00e0 industriale e legata al commercio. Tra le realt\u00e0 economiche l'azienda produttrice di caramelle e gomme da masticare Fassi che, fondata nel 1936 a Torino e trasferitasi nel 1943 a Vallecrosia, ha trovato sede nel nuovo stabilimento di Chiusanico dal 2011.\nInfrastrutture e trasporti.\nStrade.\nIl territorio comunale di Chiusanico \u00e8 attraversato dalla strada provinciale 29 che gli consente il collegamento stradale con Cesio a nord, innestandosi con la provinciale 95, e Chiusavecchia a sud immettendosi nella principale arteria della statale 28 del Colle di Nava.\nAmministrazione.\nGemellaggi.\nChiusanico \u00e8 gemellata con:"}
{"id": "30798", "revid": "57872", "url": "https://it.wikipedia.org/wiki?curid=30798", "title": "Chiusavecchia", "text": "Chiusavecchia (\"Ciusavegia\" in ligure) \u00e8 un comune italiano di 518 abitanti della provincia di Imperia in Liguria.\nGeografia fisica.\nIl territorio di Chiusavecchia \u00e8 situato nel fondovalle del torrente Impero, alla confluenza del rio Maddalena alle pendici del monte Acquarone (650 m s.l.m.)\nStoria.\nFin dall'epoca longobarda vi operavano i monaci colombaniani dell'abbazia di San Colombano di Bobbio, attivissimo centro di evangelizzazione e di rinascita agricola sotto la protezione del Papa. Essi a partire dal vasto feudo reale ed imperiale monastico, di cui facevano parte l'abbazia di San Dalmazzo di Pedona presente nell'opera di evangelizzazione nelle valli, ed anche l'abbazia di Lerino sulla costa, diedero impulso all'agricoltura con il recupero di aree incolte o abbandonate, le bonifiche e le migliorie agronomiche con il recupero e la diffusione di oliveti (fra cui la cultivar di oliva taggiasca), vigneti, castagneti, mulini, frantoi, ecc. I monaci diedero, inoltre, un notevole apporto alimentare grazie agli allevamenti ed alla conservazione degli alimenti, proteine e grassi, come olio, burro, formaggi, salumi, grazie a sale e spezie; inoltre si adoperarono per la riapertura delle vie commerciali e delle vie del sale ed il commercio dalla marittima ligure lungo le valli appenniniche verso la pianura con scambi di merci varie come olio, sale, legname, carne, ecc. Si ebbe quindi la fondazione della chiesa di San Lorenzo di Chiusanico, dalla cui pieve dipese Chiusavecchia fino al XIII secolo.\nCome testimonia il suo toponimo Chiusa, inerente alla posizione strategica e di chiusura del borgo nella valle circostante, divenne presto a far parte dei possedimenti terrieri dei vescovi di Albenga.\nInserito nella castellania del Monte Arosio in epoca medievale, alla fine del XIII secolo fu infeudato alla famiglia Doria che, a parte una breve dedizione verso il Ducato di Milano tra il 1493 e il 1498, amministr\u00f2 direttamente il feudo di Chiusavecchia fino al 1576.\nA partire da quella data il territorio chiusavecchiese \u2014 e della valle di Oneglia \u2014 fu acquistato dal duca Emanuele Filiberto I di Savoia e questa zona del ponente ligure rimase sotto la casa sabauda fino al 1607 quando, assieme alla comunit\u00e0 di Gazzelli, oggi frazione di Chiusanico, fu smembrato dalla giurisdizione di Oneglia e infeudato a Odino Maria Sandri.\nQuest'ultimo, nel corso del 1609, vendette il territorio di Chiusavecchia-Gazzelli al mastro uditore della Camera dei Conti ducale Cesare Cernusco (nativo del borgo chiusavecchiese) che, successivamente, pass\u00f2 a Gregorio Giovannini-Brucco (segretario del duca Carlo Emanuele II) e ancora alla famiglia Tomatis dal 1675.\nTale affiliazione allo stato sabaudo (divenuto successivamente Regno di Sardegna) perdur\u00f2 sino all'inizio dell'Ottocento quando, con gli eventi napoleonici, le costituite municipalit\u00e0 di Chiusavecchia, Olivastri e Sarola confluirono tra il 1801 e il 1803 nella Repubblica Ligure andando a costituire il II cantone di Val di Maro nella Giurisdizione degli Ulivi. Nel 1804 la municipalit\u00e0 di Chiusavecchia fu soppressa e unita alla municipalit\u00e0 di Chiusanico.\nAnnessi al Primo Impero francese, dal 13 giugno 1805 al 1814 i territori furono inseriti nel Dipartimento di Montenotte sotto l'arrondissement di Porto Maurizio. Nuovamente inglobati nel Regno di Sardegna dal 1815, cos\u00ec come stabilito dal Congresso di Vienna del 1814, la comunit\u00e0 di Chiusavecchia acquist\u00f2 una nuova autonomia amministrativa che conflu\u00ec nel Regno d'Italia dal 1861. Dal 1859 al 1927 i tre principali comuni (Chiusavecchia, Olivastri e Sarola) furono compresi nel IV mandamento di Oneglia, entrambi del circondario di Porto Maurizio facente parte della provincia di Porto Maurizio e, con la sua costituzione, della successiva provincia di Imperia.\nNel 1923 il territorio chiusavecchiese raggiunse la sua massima espansione territoriale con l'aggregazione dei soppressi comuni di Arzeno d'Oneglia (ricostituito nel 1925, ma successivamente unito a Cesio), Cesio (ricostituito nel 1925), Lucinasco, Torria (nuovamente indipendente nel 1925, soppresso poco dopo e unito come frazione di Chiusanico), Olivastri e Sarola. Gli ultimi aggiustamenti territoriali dell'ente comunale di Chiusavecchia risalgono al 1958 quando si scorpor\u00f2 il neo costituito comune di Lucinasco.\nDal 1973 al 31 dicembre 2008 ha fatto parte della Comunit\u00e0 montana dell'Olivo e, con le nuove disposizioni della Legge Regionale n\u00b0 24 del 4 luglio 2008, fino al 2011 della Comunit\u00e0 montana dell'Olivo e Alta Valle Arroscia.\nSimboli.\nLo stemma ufficiale e il gonfalone sono stati approvati con l'apposito Decreto del Presidente della Repubblica datato al 14 marzo del 1955. \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Chiusavecchia sono , cos\u00ec suddivisi per nazionalit\u00e0, elencando per le presenze pi\u00f9 significative:\nGeografia antropica.\nIl territorio comunale \u00e8 costituito, oltre il capoluogo, dalle due frazioni di Olivastri e Sarola e dalle localit\u00e0 di Gombi di Ricci e Gombi della Luna per un totale di 4,09\u00a0km2.\nConfina a nord con il comune di Chiusanico, a sud con Pontedassio, ad ovest con Lucinasco, e ad est con Chiusanico e Pontedassio.\nEconomia.\nLa principale risorsa economica del paese \u00e8 legata all'attivit\u00e0 agricola, specie nelle coltivazioni diffuse dell'olivo, degli ortaggi e della frutta. Lo sfruttamento dei vigneti forniscono una discreta produzione di vini locali. Nel resto del territorio comunale sono attive inoltre alcune grandi aziende industriali, particolarmente legate all'attivit\u00e0 di trasformazione o di lavorazione degli alimenti e industria metalmeccanica specializzata nella costruzione di ventilatori per l'industria e l'agricoltura.\nInfrastrutture e trasporti.\nStrade.\nIl territorio di Chiusavecchia \u00e8 attraversato principalmente dalla strada statale 28 del Colle di Nava che permette il collegamento stradale con Chiusanico. Altra arteria del territorio comunale \u00e8 la provinciale 30 per le due frazioni di Olivastri e Sarola.\nAmministrazione.\nAltre informazioni amministrative.\nChiusavecchia fa parte dell'Unione dei comuni della Valle Impero e della Valle del Maro."}
{"id": "30802", "revid": "322321", "url": "https://it.wikipedia.org/wiki?curid=30802", "title": "Alia (Italia)", "text": "Alia (\"\u00c0lia\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nSorge sul versante sud-occidentale delle Madonie ed .\nGeografia fisica.\nSorge sul versante sud-occidentale delle Madonie. Fa parte della Diocesi di Cefal\u00f9 e dell'unione Valle del Torto e dei Feudi.\nStoria.\nIl primo insediamento nel luogo dove nascer\u00e0 Alia si ha durante l'epoca islamica. In quello che \u00e8 il feudo di Lalia, nascono i casali di Yhale', Gurfa, Ottumarrano e Kharse.\nNel 1296 viene annotato il casale di Yhale' nel censo dei feudatari.\nNel 1366 Rainaldo Crispo da Messina acquisisce il casale, l'abitato si svuota e rimane solo il feudo.\nNel 1408 il feudo di Lalia ricomincia ad essere abitato.\nNel 1537 Vincenzo Imbarbara s'investe del feudo di Lalia.\nNel 1568 Giovanni Crispo e Villarant, barone di Prizzi, s'investe del feudo di Lalia.\nNel 1600 Pietro Celestri, marchese di Santa Croce, s'investe del feudo di Lalia.\nNel 1617 Donna Francesca Cifuentes, ormai vedova del Celestri, diventa baronessa di Lalia, ottenendo dal re spagnolo Filippo III la concessione di colonizzare il feudo, edificare case, carceri, chiese, nominare il castellano, il capitano, il giudice e altri ufficiali. Nasce il comune di Alia. Gli studi recenti da parte dello storico Eugenio Guccione presso l'archivio di stato di Madrid hanno comunque portato alla costituzione di una diversa cronologia dell'evento, che va anticipato di due anni.\nNel 1820 scoppia un'insurrezione carbonara contro i borboni con assalto alla casa del giudice distrettuale e rogo dei documenti notarili.\nNel 1848 scoppia un'altra insurrezione popolare contro i borbonici. Vengono bruciati i documenti di legge.\nNel 1857 ai Celestri succede il principe di Sant'Elia.\nNel 1860 prendendo parte ai moti per la riunificazione dell'Italia, anche ad Alia sventola il tricolore italiano. Nella cappella di Santa Rosalia (detta \"la nica\") viene rappresentata la santa con in mano una bandiera tricolore.\nNel 1862, esattamente il 6 agosto, giungeva ad Alia, e vi pernottava, Giuseppe Garibaldi.\nNel 1901 l'avvocato Matteo Teresi denuncia i tristi avvenimenti che coinvolgono alcuni preti e donne aliesi. Da questi fatti Andrea Camilleri ha tratto il suo romanzo La setta degli angeli.\nNel 1946, esattamente il 22 settembre, mentre era in corso una riunione di contadini, nella casa del segretario della Camera del Lavoro, per discutere delle possibilit\u00e0 di assegnare i feudi \"Raciura\" e \"Vacco\" alle cooperative di contadini, in seguito ai decreti Gullo, ignoti lanciarono bombe a mano all'interno della casa e poi spararono colpi di lupara. I contadini Girolamo Scaccia e Giovanni Castiglione morirono sul colpo, mentre altri 13 rimasero feriti.\nStemma.\nLo stemma della cittadina \u00e8 stato concesso con regio decreto del 5 dicembre 1886 e regie lettere patenti del 2 gennaio 1887, la sua blasonatura \u00e8 la seguente:\nLa corona utilizzata (formata da un cerchio d'oro aperto da 4 porte e sormontato da 8 merli dello stesso \u2013 5 in vista \u2013 uniti da muriccioli d'argento) \u00e8 quella usata per i Comuni oltre i 3000 abitanti tra il 1870 al 1905.\nIl gonfalone civico \u00e8 un drappo di rosso.\nMonumenti e luoghi d'interesse.\nArchitetture religiose.\nSantuario di Santa Maria delle Grazie (Chiesa madre di Alia).\nIl santuario, dedicato a Maria Ss. delle Grazie, fu costruito da Francesca Cifuentes e dal figlio Giovan Battista Celestri tra il 1630 e il 1639. Il sacro tempio sorge su un unico maestoso blocco di roccia arenaria, nello stesso luogo in cui si trovava l'antica cappella del Crocifisso. L'edificio era originariamente previsto a tre navate e con due campanili, ma la mancanza di fondi arrest\u00f2 la fabbrica seicentesca alla costruzione del solo campanile di sinistra e dell'aula centrale. La navata di destra, attualmente dedicata al Sacro Cuore di Ges\u00f9, fu infatti edificata con il concorso del popolo aliese nel 1900, mentre quella di sinistra, oggi riservata al culto del Ss. Sacramento, fu costruita nel 1957 nel luogo in cui sorgeva l'antico oratorio della Madonna delle Grazie. Sotto l'abside, durante i lavori seicenteschi, venne edificata anche una cripta, attualmente chiusa per ragioni di conservazione, dove si dice che siano stati seppelliti donna Francesca Cifuentes e il figlio Giovanni Battista Celestri.\nL'edificio di culto ha subito parecchi interventi di restauro e rimaneggiamento gi\u00e0 a partire dagli anni immediatamente successivi alla sua prima edificazione: alla prima met\u00e0 del XIX secolo si datano gli stucchi dell'abside, realizzati dal Sesta e restaurati dallo stesso nel 1880; al 1861 risale la costruzione dell'altare preconciliare della navata centrale e, probabilmente, la sostituzione dell'originale scultura lignea della Madonna delle Grazie con l'attuale simulacro; del 1965 sono le undici vetrate artistiche con temi mariologici di Guido Polloni da Firenze, realizzate grazie alla cooperazione di un comitato di devoti aliesi, e la pavimentazione in marmi policromi dell'intero edificio; agli anni ottanta e novanta del XX secolo si datano le numerose tele, eseguite principalmente dal Gianbecchina, dal Bonanno e dal Garozzo, che decorano le pareti dell'abside, la volta a botte dell'aula centrale e le pareti delle navate laterali. Gli interventi artistici pi\u00f9 recenti risalgono all'ultimo ventennio: del 2000 \u00e8 il maestoso portale bronzeo con scene del Vangelo di Luca, opera del maestro Pietro Giambelluca, mentre al 2004 risalgono il magnifico altare postconciliare, frutto dell'assemblaggio di rilievi settecenteschi, e l'apparato pavimentale del presbiterio. Il Santuario accoglie anche un organo elettro-meccanico del 1974, composto da 18 registri oltre le pedaliere, per un totale di 1200 canne.\nLa chiesa parrocchiale \u00e8 stata innalzata alla dignit\u00e0 di santuario nel 1957; dal 2012 \u00e8 inoltre legata da speciale vincolo con la basilica di Santa Maria Maggiore in Roma.\nLa festa della patrona si celebra il 2 luglio, attirando, oltre che i numerosi fedeli residenti, anche moltissimi emigrati che per l'occasione ritornano al paese nat\u00eco. Gli aliesi residenti negli USA, impossibilitati per ovvie ragioni a partecipare ai festeggiamenti aliesi, hanno fatto realizzare una copia identica al simulacro conservato in Alia, che viene portato in processione in contemporanea con le funzioni liturgiche del 2 luglio.\nOpere rilevanti:\nParrocchiale di Sant'Anna.\nSorge in Via Garibaldi. L'edificio, a croce latina, \u00e8 passato attraverso numerose modifiche. L'edificio sorse nelle vicinanze di un capitello votivo dedicato alla Sant'Anna.\nLa prima fase della costruzione \u00e8 stata completata nel 1762, per volont\u00e0 del sacerdote don Luciano Cardinale, e la chiesa fu per molto tempo destinata alla sepoltura.\nAi primi dell'Ottocento, ci fu un intervento sulla facciata e sul campanile arabo-ispanico, che costituisce una grande ricchezza per la parrocchia: \u00e8 composto da mosaici colorati, tipico di molte chiese barocche siciliane.\nNella chiesa si trova il monumento funebre di Benedetto Guccione.\nChiesa di Santa Rosalia.\nSorge in Piazza Santa Rosalia, nelle vicinanze della villa comunale. Fu costruita nel 1901 in sostituzione di una cappella votiva che sorgeva al centro della villa comunale e che una frana o forse un incendio avevano distrutto. I lavori di costruzione della chiesa furono patrocinati dal cav. Gioacchino Guccione e da molti emigrati aliesi, mossi da piet\u00e0 popolare nei confronti della Santa che nel frattempo era stata proclamata compatrona di Alia. L'edificio attuale \u00e8 a pianta ottagonale, con facciata a sesto acuto.\nOpere rilevanti:\nChiesa di San Giuseppe.\nSorge in Via Garibaldi, nelle adiacenze del municipio.\nAltre chiese.\nInoltre ad Alia sono presenti, la cappella di Santa Rosalia detta \"'a nica\", il \"Calvario\". Un'altra chiesa, inaugurata il 5 marzo 2010 \u00e8 stata dedicata a Maria SS. Assunta, nel villaggio \"Chianchitelle\".\nArchitetture civili.\nArchi del quartiere Sant'Anna.\nSono legati alla potenza della famiglia Guccione. Nel 1852 don Benedetto Guccione e don Filippo Guccione fecero costruire questi archi sopra una pubblica strada allo scopo di mettere in collegamento le loro case e disporre di qualche vano in pi\u00f9. La tradizione vuole che siano stati costruiti di notte a lume delle torce perch\u00e9 il regolamento comunale ne impediva la realizzazione. Gli archi sono di asse curvilinea e realizzati in mattoni di cotto.\nPalazzo Guccione.\nNella piazza principale, dirimpetto alla chiesa Madre, sorge, su quello che era l'antico palazzo baronale, il palazzo Guccione. L'edificio risale al XIX secolo e fu fatto costruire dall'omonima famiglia, una delle pi\u00f9 facoltose di Alia, in stile eclettico con forti riferimenti al Liberty siciliano della scuola di Ernesto Basile. Le balconate dei due ordini superiori presentano inferriate in ferro fuso a motivi fitomorfi di una certa rigidit\u00e0 vicina agli stilemi ottocenteschi; l'ingresso principale presenta un portale con coronamento in ferro battuto e due colonne con capitelli corinzi. L'edificio \u00e8 sormontato da un belvedere. Di rilievo la decorazione a motivi geometrici sul soffitto del salone al primo piano, mentre le pareti sono a stucco lucido ad imitazione di varie qualit\u00e0 di marmo, ed il pavimento \u00e8 di mattonelle in cemento colorato; i vetri sono policromi e decorati con lo stemma della famiglia. Le porte e gli infissi sono ispirati dagli stilemi modernisti elaborati da Basile per il mobilificio Ducrot di Palermo.\nSiti archeologici.\nSul rilievo, a sud dell'odierno abitato, rinvenimenti fortuiti hanno portato alla luce frammenti fittili, monete e frammenti di mosaico e tessere bianche che attesterebbero la presenza di una villa rustica romana.\nSull'altura, che prese il nome di una piccola sorgente di acqua solfurea, vi \u00e8 una necropoli di tombe a fossa rivestite di pietrame e coperte da lastra litiche.\nPresso l'omonimo complesso rupestre, sono scavate delle sepolture la cui diversa tipologia permette due distinte datazioni. Ad et\u00e0 tardo romana si datano due arcosoli accostati, con altrettante fosse ciascuno, scavati in uno spuntone roccioso; questi sono quanto rimane di una necropoli che si presume scavata nei grandi massi di crollo un tempo antistanti la falesia, smantellati per dare accesso alle \"grotte\".\nAlla media et\u00e0 del Bronzo (1500-1250 a.C.) si datano diverse sepolture \"a grotticella\", sparse per l'area della riserva; la loro forma ricorda l'antico forno di campagna.\nLe grotte della Gurfa.\nLe grotte della Gurfa si trovano in Sicilia, nel territorio del comune di Alia (prov. di Palermo), si raggiungono imboccando una breve deviazione al km.182 della S.S. n\u00b0121 \u201cCatanese\u201d; con la necropoli costituiscono la \"Riserva Sub Urbana Grotte Della Gurfa\".\nLe grotte non sono naturali, sono un chiaro esempio di manufatto antropico pervenutoci attraverso aggiunte e trasformazioni che complicano l'interpretazione e la datazione.\nIl nome Gurfa deriva da quello arabo ghorfa, ricordo della dominazione musulmana, che significa stanza, magazzino. In Tunisia esistono depositi di grano detti ghorfas, alcuni divenuti meta turistica. Nella toponomastica siciliana ricorre il nome gurfi col significato di deposito, di magazzino.\nIl complesso rupestre delle grotte consta di sei cavit\u00e0 disposte su due livelli scavati in una arenaria giallastra. Al primo, a sinistra, si apre un ambiente a pianta rettangolare di m 9,59x9,15, con altezza di m 4,53, con soffitto a due spioventi un tempo nominato \u201ca saracina\u201d (alla saraceno); a destra un ambiente di forma campaniforme alto m 16,35, pianta ellittica di m 14,10x11,59, alla sommit\u00e0 un ovulo di m 0,70; entrambi gli ambienti comunicano autonomamente con l'esterno e fra loro a mezzo di un corridoio.\nUna scalinata scavata nel costone roccioso conduce al secondo livello entro cui sono scavati quattro ambienti uno a sinistra e tre a destra in successione, di forma pressoch\u00e9 quadrata e dimensioni diverse, il pi\u00f9 piccolo di circa m 6x4, il maggiore di circa m 10x6. Ciascuno ambiente \u00e8 dotato di ampia finestra aperta sulla vallata. Segue un lungo corridoio che sbocca a circa met\u00e0 dell'altezza dell'ambiente campaniforme. A quest'ultimo ambiente, qualche anno fa, \u00e8 stato dato il nome di th\u00f2los per la somiglianza formale con la th\u00f2los di Atreo a Micene.\nNel convegno \"La Gurfa ed il suo territorio\", organizzato dal Centro Nazionale delle Ricerche, a Palermo nel 2009, la maggior parte degli studiosi si \u00e8 espressa attribuendo all'odierno grande ambiente campaniforme l'originaria funzione di fossa granaria, che ampliata e con la costruzione di soppalchi lignei, presenti sino agli anni cinquanta, \u00e8 divenuto una capace pagliarola. La datazione, sempre incerta, rimane fra l'et\u00e0 tardo romana e la bizantina.\nSociet\u00e0.\nReligione.\nDal 1889 ad Alia \u00e8 stato presente un istituto della congregazione delle Suore maestre di Santa Dorotea, figlie dei Sacri Cuori.\nCultura.\nMusei.\n\u00c8 situato all'ingresso del paese, nel \"Camposanto Vecchio\". Nel 1996 sono ritrovati resti umani risalenti alle vittime del colera del 1837. Sono state oggetto di studio diretto dall'Universit\u00e0 di Firenze, nel progetto \"Alia-Trinacria\", \u00e9quipe guidata dal professore Brunetto Chiarelli, titolare della cattedra di antropologia dell'Universit\u00e0 di Firenze e dal professor Goffredo Cognetti, titolare della cattedra di biologia della Facolt\u00e0 di Scienze Naturali e Biologiche dell'Universit\u00e0 di Palermo.\nSi trova in Via San Giuseppe, \u00e8 dedicato alla cultura materiale di Alia. \u00c8 stato allestito dall'Istituto di Antropologia Culturale dell'Universit\u00e0 di Palermo. Espone attrezzi ed utensili in uso nei secoli scorsi e nel nostro secolo per la lavorazione del ferro, del grano, alla cura del bestiame, alle creazioni artigianali, alla lavorazione dei prodotti caseari.\nManifestazioni.\nOrganizzato dall'associazione culturale e teatrale \"La Fucina\" di Alia, dal 2012, premia gli autori italiani di narrativa fino ai 40 anni. La cerimonia di consegna del premio, che si tiene ad Alia alla fine dell'estate, coinvolge una giuria tecnica, che ha il compito di selezionare i tre romanzi finalisti, e 100 giurati lettori che scelgono il romanzo vincitore. Tra i vincitori del premio: Nadia Terranova, Piergiorgio Pulixi e Francesca Diotallevi.\nMedia.\nNel territorio \u00e8 presente l'emittente Radio Veritas Network.\nInfrastrutture e trasporti.\nAlia dispone di una stazione ferroviaria (vedi Stazione di Roccapalumba-Alia).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune dal 1989 sino ad oggi.\nSport.\nAd Alia, per lungo tempo, hanno giocato, prevalentemente nel campionato di terza categoria, le squadre dell'A.S.A. (Associazione Sportiva Alia, colori bianco-blu) e del Pro Alia (colori bianco-rosso).\nNell'estate del 1976 la squadra di Alia, formata da giovani nati o residenti nel comune, vinceva il combattuto Torneo delle Madonie.\nDal marzo 2013 \u00e8 nata una nuova societ\u00e0, l'U.S.D. Alia (colori sociali bianco-azzurro) attuale prima squadra del paese."}
{"id": "30803", "revid": "533647", "url": "https://it.wikipedia.org/wiki?curid=30803", "title": "Alimena", "text": "Alimena \u00e8 un comune italiano di abitanti della citt\u00e0 metropolitana di Palermo in Sicilia.\nCaratteristiche.\nSituata nella regione montuosa delle Madonie, l'abitato \u00e8 adagiato nello spartiacque del fiume Salso e del suo affluente Imera Meridionale, ai piedi della Balza d'Areddula (1007 s.l.m.). Confina con la provincia di Enna, dalla quale dista 36\u00a0km, e con la provincia di Caltanissetta, dalla quale dista 45\u00a0km (via A19 Palermo-Catania), facilmente raggiungibile tramite l'uscita Resuttano della A19 Palermo-Catania (distante 7,6\u00a0km dal raccordo autostradale). \u00c8 inoltre attraversata dalla SS290 di Alimena che collega le Petralie con Enna, costituente un percorso alternativo Palermo- Catania.Il borgo \u00e8 posto a circa met\u00e0 strada tra le due citta', 130\u00a0km da Palermo e 126,6 da Catania.oggi , tramite l'A19 \u00e8 raggiungibile da Palermo, distante 101\u00a0km in un'ora d'auto, da Catania distante 124\u00a0km in circa un'ora e 15 minuti e da Caltanissetta in 30 minuti. Agrigento dista circa 100\u00a0km.\nCostituisce di fatto la Porta meridionale delle Madonie, essendo passaggio obbligato per chi, provenendo da Caltanissetta e da Catania, debba raggiungere i comuni madoniti di Bompietro, Blufi, Petralia Soprana, Geraci Siculo e Gangi. Il comune, per la sua posizione al centro della Sicilia, \u00e8 collegato tramite autolinee con Catania e il suo Aeroporto, Enna, Caltanissetta e Palermo.\nCentro agricolo noto per la produzione di cereali, grano \"in primis\", vi sono presenti tre sementifici e un torronificio.\nMonumenti e luoghi d'interesse.\nconvento definito dal Saint-Non che vi alloggi\u00f2 \"...convento, uno dei pi\u00f9 belli della Sicilia\" fu fatto erigere dal Principe di Belvedere Vincenzo Del Bosco e dalla moglie Donna Dorotea Benso Alimena tra il 1731 e il 1738. Oggi rimane solo la chiesa, simile nella sua facciata alla Chiesa Madre.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30805", "revid": "292162", "url": "https://it.wikipedia.org/wiki?curid=30805", "title": "Altavilla Milicia", "text": "Altavilla Milicia (\"a M\u00eclicia\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nSorge su una collina a 73 , in posizione panoramica, come una terrazza sul Mar Tirreno.\nStoria.\nIl comune prende il nome dalla famiglia Altavilla (\"Hauteville\" in francese), coloni normanni che conquistarono la Sicilia nell'XI secolo e in seguito divennero la dinastia regnante dell'isola. La Baronia feudale di Altavilla pass\u00f2 successivamente nelle mani della famiglia Adragna.\nLa nascita di Altavilla Milicia si deve alla famiglia Beccadelli di Bologna. Proprietari di diversi feudi, all'inizio del Seicento acquistarono anche i feudi della M\u00eclicia. Fra il 1620 e il 1623 Francesco Maria avvi\u00f2 la richiesta e ottenne la \"licentia populandi\", cio\u00e8 l'autorizzazione dal Re di Spagna Filippo III a fondare la \"terra\" di \"Alta Villa\". L'impianto urbano fu curato da Mariano Smiriglio, architetto e scultore autore dell'urna di Santa Rosalia e dell'apparato scultoreo dei Quattro Canti di Palermo, a partire da un preesistente baglio fortificato cui era annesso il mulino della cannamela.\nMonumenti e luoghi d'interesse.\nIl paese ha una struttura urbanistica lineare, a scacchiera, con una complessiva forma a \"clessidra\" dell'abitato che si \u00e8 formata nel tempo sul calco dell'originario progetto dello Smiriglio; all'interno del centro abitato sono pochi i monumenti apprezzabili. Il belvedere e il santuario mariano costituiscono le attrattive principali del paese.\nIl belvedere \u00e8 costituito da due piazze contigue poste all'estremit\u00e0 settentrionale dell'altura su cui sorge il centro abitato, proprio di fronte al mare. Il panorama che si ammira va da Capo Zafferano a Cefal\u00f9, sino alle isole Eolie. La via principale \u00e8 stata denominata Via Loreto.\nIl santuario Mariano Diocesano, che si affaccia sul Belvedere, fondato nel XVII secolo, ospita il \"Quadro della Madonna\", opera di un artista di cultura toscana, attento alle tematiche giottesche e la cui attivit\u00e0 \u00e8 da porre entro la seconda met\u00e0 del XIV secolo. La pittura, realizzata con la tecnica della tempera all'uovo, raffigura una Madonna incoronata in trono con Ges\u00f9 Bambino in piedi sulle sue ginocchia, che tiene nella mano sinistra un plico. San Francesco, invece, con la mano destra indica una figura (che inizialmente si credeva fosse un secondo figlio di Maria o un angelo, ma in seguito si scopr\u00ec che si tratta del committente), inginocchiata ai suoi piedi in atteggiamento di preghiera. \u00c8 molto probabile che il quadro sia giunto ad Altavilla attraverso scambi commerciali, contrariamente alla miracolosa provenienza dal mare antistante sostenuta dalla tradizione popolare locale la quale racconta che il quadro sia arrivato grazie ai pirati saraceni che, avendo difficolt\u00e0 nel navigare verso Capo Zafferano, attribuirono l'impedimento all'immagine sacra che colpirono diverse volte con le sciabole prima di gettarlo in mare. Resta valida l'ipotesi che lega l'opera al marchese Francesco Maria Beccadelli di Bologna: \u00e8 infatti plausibile che egli abbia voluto collocare nella cappella annessa al proprio palazzo un'immagine di famiglia in cui erano raffigurati i suoi due santi eponimi, Maria e Francesco. Nella prima met\u00e0 del XIX secolo la figura della Madonna \u00e8 stata ricoperta da una rizza d'oro, adorna di grosse pietre preziose incastonate, tra le quali smeraldi, rubini, zaffiri e topazi, dalle dimensioni notevoli che la rese simile alla Madonna di Loreto (tale copertura \u00e8 stata rimossa anni fa durante l'opera di restauro che oper\u00f2 anche tramite radiografie, tra le quali una port\u00f2 alla luce che vi era un dipinto al di sotto delle coperture preziose). Il Santuario \u00e8 arricchito da pregiate tele del Bagnasco, i recenti affreschi del Bonanno e numerose statue. Il Santuario \u00e8 meta di pellegrinaggio, soprattutto durante la festa patronale dei giorni 6, 7 e 8 settembre.\nNel 2000 \u00e8 stata installata nel santuario una porta monumentale in bronzo di Vincenzo Gennaro.\nTra i monumenti da segnalare gli affascinati ruderi della chiesa di Santa Maria di Campogrosso, detta \"Chiesazza\" (ossia \"grande chiesa\" dalla trad. nella lingua siciliana che propone l'apparente dispregiativo come accrescitivo) posti su un'altura affacciata sul mare, della quale si conservano gran parte delle mura perimetrali e la cripta. Nel 2016, sono state portate alla luce le sepolture (circa 30) e le monete sepolte al di sotto della Chiesazza. Vi si trovava la comunit\u00e0 normanna; quindi la chiesa, gestita da dei monaci, che insieme alla popolazione del centro, venivano sepolti nella terra vicino alla chiesa come in Nord Europa.\nPi\u00f9 a valle, non molto distante dalla \"Chiesazza\", si trova il cosiddetto Ponte Normanno, sul torrente San Michele. Il ponte, ricordato per la prima volta in un documento del 1248, \u00e8 una delle ultime testimonianze rimaste della strada medievale fra Palermo e Termini Imerese, che ricalcava in buona parte la romana Via Valeria. \u00c8 a schiena d'asino e presenta un arco a sesto acuto a doppia ghiera (7,35 m), simile a quelli del Ponte dell'Ammiraglio di Palermo. Sopravvissuto ad alluvioni e intemperie, versa oggi in stato di penoso abbandono, e negli ultimi anni il suo degrado si \u00e8 sensibilmente accelerato. Scendendo fino al greto del torrente potrete osservare meglio la struttura del ponte, fatta di piccoli blocchi di calcarenite, disposti con molta cura, e i segni d'erosione lasciati dall'acqua sui piloni, che indicano come nei secoli passati il clima fosse pi\u00f9 umido, e la portata del torrente, almeno in inverno, notevolmente maggiore di oggi.\nTipiche del paesaggio altavillese sono anche le tre torri costiere di guardia spesso impropriamente considerate normanne:\nLe fortificazioni di questo tipo in realt\u00e0 risalgono a periodi pi\u00f9 tardi, aragonese le due della Milicia e del Capo Grosso e probabilmente viceregio Torre Colonna. Le torri rispondevano infatti alle necessit\u00e0 di difesa dagli attacchi dei corsari e pirati maghrebini che sempre pi\u00f9 frequentemente saccheggiavano i territori costieri siciliani fra XV e XVII secolo.\nEconomia.\nAd Altavilla Milicia, in contrada Sperone, si trova uno stabilimento di imbottigliamento di acqua minerale, inoltre, in contrada Incaria si trovano due stabilimenti di produzione di birra artigianale.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2020 la popolazione straniera residente era di 164 persone. Le comunit\u00e0 pi\u00f9 rappresentate erano:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nIl Comune \u00e8 interessato dalle seguenti direttrici stradali:\n\u00c8 servito da una stazione ferroviaria, distaccata dal centro urbano e, inoltre, da due linee di autobus, una con capolinea Palermo (Piazzale Giotto), passando per Casteldaccia, l'altra con capolinea Bagheria (Punta Aguglia), passando per Casteldaccia e Santa Flavia.\nL'aeroporto pi\u00f9 vicino \u00e8 quello di Palermo-Punta Raisi \"Falcone e Borsellino\" distante dal comune 53km.\nI porti turistici pi\u00f9 vicini sono quelli di Palermo e Termini Imerese, distanti entrambi dal comune circa 20km.\nCuriosit\u00e0.\nNel settembre del 2000, durante la festa patronale, sono state girate alcune scene della miniserie L'attentatuni - Il grande attentato, interpretata da Tony Sperandeo e Veronica Pivetti.\nAnche alcune scene del film Il 7 e l'8 del duo comico Ficarra e Picone sono state girate all'interno del comune di Altavilla Milicia.\nIl 18 gennaio 2016 \u00e8 stata conferita a Pino Maniaci, direttore di Telejato, la cittadinanza onoraria. La cittadinanza onoraria \u00e8 stata poi revocata il 23 marzo 2017, dopo le accuse di estorsione ai sindaci di Partinico e Borgetto. \nNei primi anni 80 ad Altavilla Milicia si \u00e8 recata Madre Teresa di Calcutta, per far visita al suo fratello defunto, Lazar Bojaxhiu."}
{"id": "30807", "revid": "209113", "url": "https://it.wikipedia.org/wiki?curid=30807", "title": "Bagheria", "text": "Bagheria (pronuncia ; \"Bagar\u00eca\" in siciliano, \"Baar\u00eca\" nel dialetto locale) \u00e8 un comune italiano di abitanti della citt\u00e0 metropolitana di Palermo in Sicilia.\nDetta anche \"citt\u00e0 delle ville\", dopo Palermo \u00e8 il comune pi\u00f9 popoloso della citt\u00e0 metropolitana. Il territorio comunale si affaccia sulla costa tirrenica nel tratto sud-est del golfo di Palermo e comprende la frazione marinara di Aspra.\nEtimologia.\nIl toponimo avrebbe origine nel , oppure dall'arabo \u0628\u062d\u0631\u064a\u0629 (\"ba\u1e25riyya\") sostantivo femminile che, tra le varie traduzioni possibili, significherebbe \"marina\", \"marina [militare]\" o pi\u00f9 in generale \"localit\u00e0 marittima\" (cfr. Bahariya).\nUn'altra ipotesi meno plausibile, invece, deriverebbe dall'arabo \"b\u0101b al-gerib\" \u00abporta del vento\u00bb.\nUno dei primi riferimenti al nome latinizzato risale al 1134 attraverso la forma \"Bachar\u00eca\", per poi comparire come \"Baiar\u00eca\" nel 1573. \nIl nome attuale \u00e8 il risultato dell'italianizzazione del siciliano \"Bagar\u00eca\" laddove per\u00f2 la \"g\" \u00e8 prevalente muta nella maggior parte dei dialetti interni alla Sicilia finendo cos\u00ec per prevalere nella forma e nel suono di \"Baar\u00eca\".\nStoria.\nTra il VII e il III secolo a.C. \u00e8 attestato lo strategico insediamento di Monte Porcara, situato a 3,5\u00a0km in direzione sud-ovest da Bagheria.\nLa citt\u00e0 di Bagheria sorge in una stretta piana a sud-est della citt\u00e0 di Palermo, sovrastata dal Monte Catalfano insieme al Monte Consona e alla \"Montagnola di Serradifalco\", dove si estendeva la cosiddetta \"Foresta della Bacar\u00eca\". L'origine urbanistica di Bagheria ebbe inizio dall'edificazione del \"Palazzo Butera\" ad opera del principe Giuseppe Branciforte, ultimata nel 1658 da una precedente masseria di propriet\u00e0 di Benedetto Rizzo, che Branciforti aveva acquistato nel 1595. Il tessuto urbano si svilupp\u00f2 da una serie di modeste costruzioni dove alloggiavano gli inservienti di Giuseppe Branciforti; tra il 1653 e il 1697, bench\u00e9 in assenza di \"licentia populandi\", vennero realizzate 43 abitazioni, mentre tra il 1705 e il 1723 si ebbe un incremento di 137 unit\u00e0 abitative. Nel 1769 si venne a delineare l'asse principale dell'impianto urbanistico bagherese ad opera di Salvatore Branciforti - ovvero il \"Corso Butera\", popolarmente detto \"Stratuni\" per differenziarlo dallo \"Stratunieddu\" (il \"Corso Umberto I\") - insieme alla costruzione della \"Chiesa Madrice\" che fu ultimata nel 1771. Una lapide in marmo del 1769 ricorda la realizzazione del \"Corso Butera\": \"Salvatori Brancifortio Buterae principi quod viam hanc qua ad villam elegantius compositam nobilior e regione aditus patet ad delicias perpetuis hic inde arboribus protectam veteribus contemptis diverticulis amplam rectam straverit; atque augendo colonorum censui aedem Dei Matris costruxerit, collabentem pontem restauraverit, in aridum fundum aquam per M pass. deduxerit agrumque ab amsegete venationis tuendae muro diviserit\". Importante arteria di Bagheria \u00e8 il \"Corso Umberto I\", anticamente \"Via Municipio\", che fu tracciato per met\u00e0 da Salvatore Branciforti nella seconda met\u00e0 del XVIII secolo; vi si trova il palazzo del Duca di Milazzo, dove venne ospitata la regina Maria Carolina d'Austria. A met\u00e0 sviluppo del \"Corso Umberto I\" sono presenti, inglobati nel tessuto urbano, i due alti pilastri in calcarenite che costituivano l'accesso secondario alla \"Villa Palagonia\"; raffigurano ciascuno due statue armate, con elmi piumati e scudi, tra cui la \"Giustizia\" con bilancia e spada. Altra importante arteria all'interno del tessuto urbano \u00e8 la cosiddetta \"Corsa Vecchia\", diventata successivamente \"Via Ciro Scianna\".\nMonumenti e luoghi d'interesse.\nArchitetture civili.\nVille.\nLe ville sono quasi tutte del XVIII secolo, lo stile \u00e8 barocco. Non tutte visitabili e molte in stato di abbandono, rappresentarono un tempo le pi\u00f9 pregiate residenze estive dell'aristocrazia palermitana; \u00e8 stato ipotizzato un preciso intento architettonico con stretti riferimenti alla filosofia alchemica settecentesca che sarebbe alla base dell'edificazione di alcune ville, in particolar modo Villa Valguarnera e Villa Palagonia; in molte sculture e decorazioni di tali ville compare il dio Mercurio, che nel processo alchemico presiedeva alla trasmutazione della materia dallo stato primordiale della \"nigredo\" a quello finale della \"rubedo\" attraverso l\"'albedo\". Anche l'impianto planimetrico di Villa Palagonia e Villa Valguarnera, considerato insieme ai viali d'ingresso, sarebbe ispirato alla forma della \"chiave dell'Opera alchemica\". Questo contesto fortemente simbolico deriv\u00f2 verosimilmente dalla volont\u00e0 di creare una congregazione arcadica dove gli aristocratici adepti potessero dedicarsi alle arti liberali e alla filosofia alchemica, lontani dall'ostile Tribunale dell'Inquisizione di Palermo.\nArchitetture militari.\nTorri.\nDal XV secolo, il territorio di Bagheria entr\u00f2 a far parte del \"Feudo di S\u00f2lanto\". A questo periodo risalgono le prime torri sparse per le campagne circostanti. In seguito, intorno a queste torri, nacquero masserie adibite all'allevamento del bestiame e all'agricoltura.\nSociet\u00e0.\nReligione.\nCulto molto sentito in citt\u00e0 \u00e8 la celebrazione del santo patrono, identificato in San Giuseppe. La festa del santo viene celebrata con cerimonie solenni nella prima domenica di agosto, anche se in realt\u00e0 San Giuseppe cade il 19 marzo. I festeggiamenti religiosi, svolti nel mese di agosto, vengono accompagnati da spettacoli pubblici che si svolgono per tutta la settimana precedente la domenica per culminare con i tradizionali fuochi d'artificio la sera del luned\u00ec. Altra manifestazione \u00e8 quella della festa in onore di Maria Addolorata, che \u00e8 vista come patrona della borgata marinara dell'Aspra e viene festeggiata il 15 settembre.\nCultura.\nIstruzione.\nOltre a varie scuole medie ed elementari la citt\u00e0 di Bagheria dispone di cinque istituti superiori: \"Liceo Francesco Scaduto (Classico, Scienze Umane e Linguistico)\"; \"Liceo Scientifico D'Alessandro\"; \"Liceo Artistico Regionale Renato Guttuso\"; \"IPSIA Salvatore D'Acquisto\"; \"ITET Don Luigi Sturzo\". All'interno di Palazzo Cut\u00f2 \u00e8 presente una biblioteca comunale inaugurata nel 1956 dal sindaco Silvestre Cuffaro e conta 73.250 opere cartacee oltre ad un vasto repertorio di VHS e DVD. Al suo interno vengono organizzati eventi culturali e mostre artistiche.\nMedia.\nRadio.\nRadio One;\nRadio Skitikkio;\nRadio Pianeta Musica (RPM).\nTelevisione.\nTele one\nMusica.\nCantori di Bagheria.\nSono i discendenti degli ultimi veri carrettieri ed interpretano \"i canzuna a la carrittera\", cio\u00e8 i canti della tradizione etnica dei carrettieri siciliani. I testi evocano sempre i classici temi delle canzoni romantiche; attraverso splendide metafore, i cantori parlano di amore, tradimenti, separazione e duro lavoro.\nUltimamente i \"Cantori di Bagheria\" hanno rappresentato l'Italia al \"Festival de l'Imaginaire\" di Parigi presso il \"Theatre de la Ville\" e la \"Maison des Cultures du Monde\", dove si sono esibite anche compagini di diversi paesi del mondo come Corea, Vietnam, Algeria, India, Marocco, Per\u00f9, isole Bahamas e Capo Verde.\nTra i cantori pi\u00f9 celebri Giorgio Provenzano, noto con il nome di \"Gino\" e scomparso nel 2012, famoso anche per aver interpretato un'intensa scena del film \"Baar\u00eca\" di Giuseppe Tornatore.\nInfrastrutture e trasporti.\nFerrovie.\nLa citt\u00e0 di Bagheria dispone di una stazione ferroviaria molto trafficata dai pendolari che giornalmente raggiungono Palermo per motivi di lavoro o di studio, la stazione \u00e8 inclusa nel \"Progetto Pegasus\" delle Ferrovie dello Stato, tale progetto prevede una riqualificazione della stazione aggiungendo alla stessa varie attivit\u00e0 commerciali.\nStrade.\nBagheria \u00e8 inoltre collegata alla rete autostradale siciliana grazie all'omonima uscita dell'autostrada A19 situata proprio all'interno del territorio urbano posta al chilometro 12,2. Per ovviare ai problemi di traffico e le lunghe code che si creano presso questa uscita che \u00e8 l'unica per un vasto territorio densamente popolato sono in progetto due opere. La prima opera riguarda la riformulazione dello svincolo esistente, la seconda opera consiste nella realizzazione si un nuovo svincolo situato a poca distanza dall'attuale nella zona di Ficarazzi. La periferia nord della citt\u00e0 \u00e8 attraversata dalla Strada Statale 113 Settentrionale Sicula che collega Messina a Palermo attraversando numerosi centri abitati.\nMobilit\u00e0 urbana.\nBagheria \u00e8 servita da alcune linee d'autobus dell'Azienda Siciliana Trasporti (AST). Le destinazioni sono: Palermo - Ficarazzi - Santa Flavia - Sant'Elia - Aspra e Bagheria - Casteldaccia - Altavilla Milicia. Un trasporto pubblico all'interno del capoluogo comunale, che esisteva negli anni precedenti, dal 2011 non \u00e8 pi\u00f9 disponibile.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa principale squadra di calcio della citt\u00e0 \u00e8 l'A.S.D.Bagheria Citt\u00e0 delle Ville, fondata nel 1919 col nome di \"Pro Bagheria\" e rifondata nel 1993. Dal 2015 ha cambiato denominazione da \"Citt\u00e0 di Bagheria\" in \"Bagheria Citt\u00e0 delle Ville\".\nMilita nel campionato di Promozione Sicilia 2018-2019 nel Girone B. Disputa le partite in casa allo Stadio Comunale di Bagheria.\nLa Polisportiva atletica Bagheria ha vinto diversi titoli italiani nella corsa su strada e nella corsa campestre. Proveniente da questa realt\u00e0 \u00e8 la campionessa europea di maratona Anna Incerti.\nAltri sport.\nAltri sport seguiti a Bagheria sono il basket con la squadra Pallacanestro Bagheria '92 che dalla stagione sportiva 1997/98 milita nella serie C regionale. Al C.A.S. \u00e8 aggregato anche il Centro Minibasket, al quale partecipano circa 60 mini-cestisti, di et\u00e0 compresa fra i sei e gli undici anni; la pallavolo con l'AS Volley Bagheria che ha disputato il campionato di serie B2 maschile nella stagione 2002/2003 e con le squadre A.S. Eurovolley 2002 Bagheria e G.S. Nova Volley, il Sollevamento Pesi con la Polisportiva Dynamo Club che vanta di atleti quasi tutti Campioni Italiani e che hanno partecipato a molti Campionati Europei e Mondiali; infine la pallamano \u00e8 uno sport seguito e praticato a Bagheria con la societ\u00e0 A.S.D. Valens che a 4 anni dalla sua fondazione \u00e8 riuscita a raggiungere la promozione in serie B, con un roster formato unicamente da giocatori bagheresi."}
{"id": "30808", "revid": "125701503", "url": "https://it.wikipedia.org/wiki?curid=30808", "title": "Costarainera", "text": "Costarainera (\"Costarainea\" in ligure, \"Costa di Raineii\" nella versione locale) \u00e8 un comune italiano di 782 abitanti della provincia di Imperia in Liguria.\nGeografia fisica.\nIl piccolo comune si trova in un'ottima posizione geografica, posto su un colle a mezza costa di faccia al mare ad un'altitudine di 240 m s.l.m. e dista dal capoluogo soli 12\u00a0km.\nGrazie al riparo dai venti di Tramontana offertale dal monte Saccarello, al riparo di molte perturbazioni che si scontrano sul monte Faudo a nord ovest del borgo, e all'azione del vicino mar Ligure, Costarainera gode di un microclima particolarmente salubre ed assolato. Proprio per questo venne edificato ai primi del Novecento un ospedale elioterapico, rinomato fino ad un paio di decenni fa a livello nazionale.\nCostarainera \u00e8 divisa tra il borgo antico in collina e la zona moderna (regione Paorelli) che si trova sul mare. Nella regione Paorelli, ora prevalentemente diventata residenziale-turistica, per il clima mite si \u00e8 sviluppata prima la viticoltura e poi la floricoltura. Dalla sommit\u00e0 della regione Paorelli si pu\u00f2 ammirare un panorama del mar Ligure e dal punto di osservazione pi\u00f9 alto (nel quale \u00e8 situata un'antica torre di avvistamento) nelle mattinate limpide invernali si pu\u00f2 vedere la Corsica, i monti della Toscana e la Provenza fino a Cap Camarat.\nOrigini del nome.\nIl toponimo del luogo deriva dall'antico possedimento che fu fondato intorno al XIII secolo della famiglia Raineri e che assunse inizialmente la denominazione di Costa dei Raineri, poi tramutato nei secoli in Costa Rainera e nell'attuale forma di Costarainera.\nStoria.\nAnticamente l'odierno territorio comunale fu diviso in due aree che fu amministrato nella parte pi\u00f9 orientale dalla famiglia della Lengueglia, e quindi assoggettato alla comunit\u00e0 di Lingueglietta, mentre la restante parte occidentale alla comunit\u00e0 di Cipressa; quest'ultima legata al capitaneato di Porto Maurizio, nella Repubblica di Genova. Quale \"terra di confine\" tra due importanti realt\u00e0 amministrative e politiche, il territorio di Costarainera fu spesso al centro di controversie legate ai confini e ai possedimenti; al 1467 risale, infatti, una sua prima citazione (\"villam Raineriorum\") in una vertenza di confini. E la stessa urbanistica del sempre pi\u00f9 nascente nucleo constengo si svilupp\u00f2, nei secoli, verso le principali direttrici confinanti quali Lingueglietta, a nord, Cipressa, a est, e San Lorenzo al Mare verso sudovest.\nNella seconda met\u00e0 del XVI secolo fu interessato da razzie e danneggiamenti dei pirati saraceni.\nUna divisione del territorio che, di fatto, perdur\u00f2 fino e oltre alla dominazione napoleonica di fine XVIII secolo. Nel 1797 furono create le due municipalit\u00e0 di Costarainera Orientale e di Costarainera Occidentale: la prima inserita nel cantone di Lingueglietta, la seconda nel cantone di Santo Stefano ed entrambi assoggettati nella giurisdizione degli Ulivi (capoluogo Porto Maurizio). Un primo accorpamento delle due distinte municipalit\u00e0 avvenne con la riforma amministrativa del 1802 della Repubblica Ligure, con la creazione del comune di Costarainera inserito nel cantone di Porto Maurizio della giurisdizione degli Ulivi (capoluogo Oneglia). Dal 1805, con il passaggio della Repubblica Ligure nel Primo Impero francese, rientr\u00f2 nel cantone di Santo Stefano del circondario di Porto Maurizio del Dipartimento di Montenotte.\nNel 1815 fu annesso al Regno di Sardegna, dopo il congresso di Vienna del 1814, a seguito della caduta di Napoleone Bonaparte. Facente parte del Regno d'Italia dal 1861, dal 1859 al 1926 il comune di Costarainera fu compreso nel V mandamento di Santo Stefano al Mare del circondario di Sanremo facente parte della provincia di Nizza (poi provincia di Porto Maurizio e, dal 1923, di Imperia).\nNel 1928 fu soppresso e aggregato al comune di Cipressa e solamente nel 1954 riottenne una propria autonomia amministrativa.\nSimboli.\nLo stemma ufficiale e il gonfalone sono stati approvati con l'apposito Decreto del Presidente del Consiglio dei ministri n\u00ba 3475 datato al 6 agosto del 1988. \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Costarainera sono .\nGeografia antropica.\nIl territorio comunale \u00e8 costituito, oltre al capoluogo, dalla frazione di Piani per una superficie territoriale di 2,52\u00a0km\u00b2.\nConfina a nord, sud ed ovest con il comune di Cipressa, e ad est con San Lorenzo al Mare.\nEconomia.\nSi basa principalmente sulla produzione agricola e sulla floricoltura.\nIl territorio di Costarainera \u00e8 in larga parte coltivato ad ulivi con produzione di olio extravergine di oliva.\nInfrastrutture e trasporti.\nStrade.\nIl territorio comunale di Costarainera \u00e8 attraversato principalmente dalla strada provinciale 47 che permette il collegamento stradale con la frazione cipressina di Lingueglietta, a nord, e, poi come provinciale 77, verso ovest nel comune di Cipressa. Verso meridione scorre inoltre un tratto della strada statale 1 Via Aurelia tra i due comuni di Cipressa (ovest) e San Lorenzo al Mare (est).\nPiste ciclabili.\nIl territorio comunale di Costarainera \u00e8 attraversato dalla pista ciclabile della Riviera Ligure, lunga 24\u00a0km, che da ovest verso est collega i vari comuni costieri di Ospedaletti, Sanremo, Taggia, Riva Ligure, Santo Stefano al Mare, Cipressa, Costarainera e San Lorenzo al Mare lungo il vecchio tracciato della ferrovia Genova-Ventimiglia.\nAmministrazione.\nAltre informazioni amministrative.\nCostarainera ha fatto parte dell'Unione dei comuni della Valle del San Lorenzo fino a Febbraio 2022."}
{"id": "30809", "revid": "292162", "url": "https://it.wikipedia.org/wiki?curid=30809", "title": "Baucina", "text": "Baucina (\"Bba\u0161ina\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nGeografia fisica.\nTerritorio.\nBaucina dista dal capoluogo metropolitano 35\u00a0km circa. Il territorio comunale \u00e8 facilmente raggiungibile da diverse direzioni stradali, tra le quali la statale Palermo - Agrigento (SS 121).\nLa parte montuosa del territorio \u00e8 parte integrante della Riserva Naturale Orientata di Pizzo Cane, Pizzo Trigna e Grotta Mazzamuto.\nMonumenti e luoghi d'interesse.\nArchitetture civili.\nVilla comunale.\nVilla Comunale: al suo interno si trova il Parco delle Rimembranze, realizzato agli inizi degli anni '20, ove \u00e8 collocato il monumento bronzeo ai \"Caduti in Guerra\", opera del 1925 dello scultore Vincenzo Piranio.\nInfrastrutture e trasporti.\nIl Comune \u00e8 interessato dalle seguenti direttrici stradali:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30812", "revid": "1746590", "url": "https://it.wikipedia.org/wiki?curid=30812", "title": "Blufi", "text": "Blufi (\"Maluppassu\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nGeografia fisica.\nIl paese si sviluppa su un colle del versante meridionale delle Madonie, con un'altitudine compresa tra gli 850 e i 500 metri sul livello del mare.\nIl territorio comunale si estende per 20\u00a0km\u00b2 intorno al centro capoluogo e comprende l'isola amministrativa di Casalgiordano, compreso tra i comuni di Gangi e Alimena. Le altre frazioni invece sono situate in prossimit\u00e0 del centro capoluogo: Alleri, Lupi e Ferrarello ne sono separate dal torrente Nocilla mentre Calabr\u00f2, Nero e Giaia Inferiore ne costituiscono quasi una continuazione lungo la strada che sale alle Petralie.\nIl territorio \u00e8 attraversato dal fiume Imera Meridionale e dai torrenti Nocilla e Oliva ed \u00e8 per la maggior parte adibito ad attivit\u00e0 agricole e artigiane.\nOrigini del nome.\nIl nome Blufi appare per la prima volta nel 1211 in un documento in cui la chiesa palermitana concede a Federico II, tra le altre concessioni, i \u201cProedia Buluph apud Petraliam\u201d, ovvero i possedimenti chiamati \u201cBuluf\u201d presso Petralia. In un testamento del 1482 compare il nome \u201cMorata Bufali\u201d, in altri documenti si incontrano i toponimi Belufi, Balufi, Bolufi fino ad incontrare, in un documento relativo al Santuario della Madonna dell'Olio, il nome attuale Blufi.\nAlcuni sostengono che il nome derivi dalle parole greche \u201cboos\u201d (=bue) e \u201clofos\u201d (=colle) richiamando un leggendario colle del bue.\nQualunque sia la derivazione, quel che \u00e8 certo \u00e8 che le vicende storiche blufesi sono legate a quelle della citt\u00e0 di Petralia Soprana, di cui Blufi \u00e8 stata una frazione fino al 1972.\nGeografia antropica.\nFerrarello \u00e8 la borgata pi\u00f9 grande del comune. Si pensa che il toponimo derivi dal cognome di uno dei suoi primi abitanti in quanto il cognome Ferrarello \u00e8 abbastanza diffuso nella zona. Il borgo \u00e8 diviso nei quartieri \"Cossa\", \"Signuruzza\", \"Collesano\" e \"Gatto\", che fa parte del comune di Bompietro. Durante l'estate, precisamente ogni ultima domenica di luglio, il piccolo borgo si ripopola di tutti gli emigrati nel resto d'Italia e all'estero, che ancora oggi ritornano nel luogo dove sono nati nel giorno della festa del loro santo patrono,San Giuseppe. La festa si articola in due giorni; nel giorno della vigilia una degustazione di prodotti tipici (soprattutto i biscotti tradizionali) richiama molta gente. Il giorno della festa dedicato alle celebrazioni religiose e alla processione del simulacro del santo \u00e8 molto sentito. Sia la sera della vigilia che quella della processione, la piccola piazza antistante la chiesa ospita esibizioni teatrali, danze e bancarelle. La celebrazione termina infine con un piccolo spettacolo di fuochi d'artificio. Ormai da quattro anni il piccolo borgo ha un nuovo parco per i ragazzi e bambini (utilizzabile sia come campo da calcio che da pallavolo) ed una chiesa parrocchiale completamente ristrutturata, una costruzione dalle linee moderne che da' al borgo un tocco di vita.\nLa borgata Nero, situata a meno di un chilometro da Blufi, risale alla fine del sec. XIX. Il toponimo potrebbe derivare dall'appellativo \u201cNiguru\u201d dato a uno dei suoi primi abitanti probabilmente per il colore della carnagione.\nEconomia.\nLe attivit\u00e0 principali sono l'agricoltura e la pastorizia. \nInfrastrutture e trasporti.\n\u00c8 collegata all'autostrada A19 \"Palermo-Catania\" attraverso lo svincolo Irosa, recentemente inaugurato (11 gennaio 2014) nella omonima localit\u00e0.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30814", "revid": "1516566", "url": "https://it.wikipedia.org/wiki?curid=30814", "title": "Diano Arentino", "text": "Diano Arentino (\"Dian Arentin\" in ligure) \u00e8 un comune italiano di 693 abitanti della provincia di Imperia in Liguria.\nGeografia fisica.\nDiano Arentino \u00e8 situato nell'alta valle Dianese del torrente San Pietro.\nTra le vette del territorio arentinese il monte Torre o Pizzo d'Evigno (989 m), il monte Caro (842 m), il monte Grimaldi (674 m), il monte Abrighetti (596 m), il monte Berona (313 m) e il passo Grillarine (410 m).\nStoria.\nI primitivi insediamenti di Diano Arentino e degli altri borghi e villaggi vicini sorsero molto probabilmente gi\u00e0 in epoca preromana, grazie alla presenza delle trib\u00f9 dei Liguri Ingauni, dediti soprattutto all'agricoltura e alla pastorizia. Segu\u00ec l'occupazione dell'Impero romano, attorno al II secolo a.C., dove si consacrarono i boschi della valle Dianese alla dea Diana dedicandole, probabilmente, un tempio nei pressi del villaggio.\nNel 1172 il borgo di Diano Arentino e altri borghi della valle si associarono costituendo la \"Communitas Diani\", erigendo proprie leggi locali e applicandole nei territori affiliati alla nuova comunit\u00e0 dianese.\nIl borgo divenne quindi dominio dei marchesi Clavesana, i maggiori feudatari della valle, quando nel 1228 fu venduto alla Repubblica di Genova. Da essa ottenne una sorta di autonomia locale, tipico ordinamento politico della repubblica genovese, entrando a far parte della comunit\u00e0 controllata dalla vicina Diano Castello e ottenendo propri statuti e leggi.\nCaduta la Repubblica di Genova nel 1797, le nuove e distinte municipalit\u00e0 di Diano Arentino e Diano Borello rientrarono dal 2 dicembre 1797 nella Repubblica Ligure. Dal 28 aprile del 1798 fecero parte del IV cantone, con capoluogo Diano Marina, della Giurisdizione del Capo delle Mele e dal 1803 centro principale della Giurisdizione degli Ulivi. Annesso al Primo Impero francese dal 13 giugno 1805 al 1814 fu inserito nel Dipartimento di Montenotte.\nNel 1815 i territori delle due municipalit\u00e0 furono inglobati nel Regno di Sardegna, cos\u00ec come stabil\u00ec il Congresso di Vienna del 1814, e successivamente nel Regno d'Italia dal 1861. Dal 1859 al 1926 i territori furono compresi nel II mandamento di Diano Marina del Circondario di Porto Maurizio facente parte della provincia di Porto Maurizio (poi Provincia di Imperia, dal 1923).\nAl 1923 risale la soppressione delle due municipalit\u00e0 di Diano Arentino e Diano Borello e il conseguente accorpamento al comune di Diano Marina; nel 1925 solo Diano Arentino si ricostitu\u00ec comune autonomo aggregando, come frazione, l'ex comune di Diano Borello.\nDurante le rappresaglie delle squadre fasciste l'abitato fu dato alle fiamme e quasi completamente distrutto, nel dopoguerra segu\u00ec la ricostruzione.\nDal 1973 al 31 dicembre 2008 ha fatto parte della Comunit\u00e0 montana dell'Olivo e, con le nuove disposizioni della Legge Regionale n\u00b0 24 del 4 luglio 2008, fino al 2011 della Comunit\u00e0 montana dell'Olivo e Alta Valle Arroscia.\nSimboli.\n \nSociet\u00e0.\nEtnie e minoranze straniere.\nSecondo i dati Istat al 31 dicembre 2019, i cittadini stranieri residenti a Diano Arentino sono .\nGeografia antropica.\nIl territorio comunale \u00e8 costituito, oltre al capoluogo, dalle frazioni di Diano Borello ed Evigno per una superficie territoriale di 8,33\u00a0km\u00b2. Fanno altres\u00ec parte le localit\u00e0 di Airole, Ascheri, Bonifacio, Campetti, Cava, Esie, Grillarine, Mortei, Praine, Risso, Villa Chiesa nel capoluogo di Diano Arentino; Colletta, Gallo, Macari, Messighi, Villatalla, Virgili nella frazione di Diano Borello; Villa Borghetta e Villa Costa ad Evigno.\nConfina a nord con i comuni di Stellanello (SV), a sud con Diano Castello, ad ovest con Chiusanico, Pontedassio e Imperia e ad est con Diano San Pietro.\nEconomia.\nBasa la sua principale risorsa economica sull'attivit\u00e0 agricola, specie la coltivazione e produzione di olio extravergine di oliva e vini locali come il Vermentino, che ha ottenuto il riconoscimento DOC.\nInfrastrutture e trasporti.\nStrade.\nIl territorio di Diano Arentino \u00e8 attraversato principalmente dalla strada principale 37 che permette il collegamento stradale con Diano Castello, a sud, e Pontedassio ad ovest, passando per un breve tratta il territorio comunale di Imperia, dove la provinciale prosegue con la numerazione 82; la provinciale 90 transita invece lungo la frazione di Diano Borello.\nAmministrazione.\nAltre informazioni amministrative.\nDiano Arentino fa parte dell'Unione dei comuni del Golfodianese e i suoi Borghi."}
{"id": "30815", "revid": "533647", "url": "https://it.wikipedia.org/wiki?curid=30815", "title": "Bompietro", "text": "Bompietro (\"Bompietru\" in siciliano) \u00e8 un comune italiano di abitanti della citt\u00e0 metropolitana di Palermo in Sicilia.\nStoria.\nA conclusione della guerra dei Vespri Siciliani (31 marzo 1282-1302) la Sicilia fu assoggettata agli spagnoli i quali, perpetuando il sistema feudale, la divisero in vari ducati.\nAlla famiglia spagnola dei Ferrandina nel 1400 fu donato, con molti altri feudi, il territorio di Bompietro. I Ferrandina cedevano le terre ai contadini perch\u00e9 le bonificassero e per loro fecero costruire una piccola chiesa cui donarono in dote il feudo di \"Donna Morosa\". I contadini, a quei tempi, abitavano in grotte scavate nel terreno arenario (se ne vedono ancora oggi alcune in Contrada Salerna). Verso il 1500 i contadini cominciarono a fabbricare le prime case sui terreni che lavoravano e di cui erano divenuti proprietari. Sorsero cos\u00ec le frazioni di cui si compone il Comune. Ogni frazione porta, in genere, il nome della prima famiglia che vi pose sede stabile.\nPiraino, probabilmente, porta il nome di un pero selvatico diffuso in quei paraggi. La borgata pi\u00f9 antica \u00e8 Guarraia.\n\"Bompietro\" \u00e8 il nome del quartiere centrale sorto attorno alla chiesa e che a lungo fu chiamato \"Borgata Chiesa\". La prima strada principale fu Via Madre Chiesa.\n\u00c8 incerto se il nome \"Bompietro\" sia derivato da un certo Pietro, uomo particolarmente buono che abitava a Guarraia, o dal quadro dei SS. Pietro e Paolo che si trovava sull'altare della chiesetta e che \"si dice\" sia stato donato dai Sopranesi.\nLa Chiesa Madre fu ricostruita e ingrandita, con la collaborazione di tutti, nel 1790, come attesta l'iscrizione presente in presbiterio sopra l'altare: \u2033\"DABO GRATIAM POPULO HUIC EX. 3,21 1790\"\u2033. Il cartiglio riporta la citazione da : \"Far\u00f2 s\u00ec che questo popolo trovi grazia\" .\nLa pietra, utilizzata per la costruzione della chiesa fu trasportata da Geragello e da Chiarisi, facendone trascinare da buoi i massi appositamente forati e legati con catene.\nLa campana grande, che apparteneva al monastero di Montevergini di Palermo, fu trasportata a spalla da Villalba.\nPer lungo tempo la chiesa fu cappellania della parrocchia di Petralia Soprana. Fu costituita in parrocchia da papa Gregorio XVI, con bolla del 20 maggio 1844, entrata in vigore il 12 luglio dello stesso anno.\nPrimo parroco fu Don Gioacchino Mazzola da Castelbuono. Le parrocchie nel 1818 passarono dall'arcidiocesi di Messina alla diocesi di Nicosia e nel 1842 a quella di Cefal\u00f9.\nIl campanile fu eretto nel 1900 dai Pollara di Petralia Sottana.\nL'arciprete Vincenzo Grippolidi provvide a far rinnovare il pavimento rimuovendone le sepolture sottostanti e facendo erigere l'artistico pulpito in legno nel 1916. A met\u00e0 degli anni sessanta il pavimento della chiesa fu rifatto in \"botticino\" e fu modificato il presbiterio togliendone l'inferriata che lo circondava.\nAmministrativamente Bompietro fu borgata del Comune di Petralia Soprana fino al 1820. I primi atti amministrativi archiviati risalgono al 1875, ma l'ufficio di Stato Civile funzionava gi\u00e0 dal 1\u00ba gennaio 1820. Il primo bambino registrato fu Giachino Giuseppe Pepe nato il 12 gennaio 1820. Il primo sindaco fu Giuseppe Antonio Santo.\nLo stemma fu riconosciuto con decreto del Presidente del Consiglio dei ministri in data 21 aprile 1959.\nFrazione.\nL'unica frazione \u00e8 Locati, sede, un tempo, di un carcere.\nL'origine di Locati, all'epoca territorio della Contea di Collesano, \u00e8 alquanto incerta.\nLe prime notizie storiografiche risalgono alla conclusione della guerra dei Vespri allorquando la Sicilia fu assoggettata agli Spagnoli, in particolare alla famiglia dei Ferrandina, che fece di Collesano una contea autonoma il cui territorio si espandeva dal fiume Roccella fino all'Himera meridionale e l'odierna Locati segnava il punto di confine con il territorio di Petralia Sovrana e L'Alimena.\nNotizie storiche riportano che Caterina Moncada moglie di Giuseppe Federico Alvarez Toledo duca di Ferrandina e marchese di Villafranca, figlia di Ferdinando Aragon Moncada y Moncada e nipote di Luigi Guglielmo Moncada il quale fu Presidente del Regno dal 1635 al 1637, Vicer\u00e9 di Sardegna nel 1647, Vicer\u00e9 di Valenza nel 1657; Commendatore di Belvis della Sierra, tre volte Grande di Spagna, generale della Cavalleria del Regno di Napoli e maggiordomo maggiore di re Carlo, dopo la morte del padre Ferdinando, avvenuta nel 1713, venne in incognito a Locati per verificare l'efficienza della gendarmeria doganale e, vedendo che il territorio intorno era tutto acquitrinoso e non coltivabile ne don\u00f2 ai poveri alcune parti. Quella terra incoltivabile, priva di alberi e di case venne bonificata apportando migliorie fondiarie e quindi urbanizzata. Il ricordo della sua azione in favore delle popolazioni locali \u00e8 tuttora menzionato nella denominazione di una via in suo onore: Via Ferrandina, mai modificata da allora.\nProprio per la sua posizione di frontiera, Locati era posto di dogana dove le merci venivano controllate e veniva pagato il dazio necessario per transitare sul proprio territorio attraverso la regia trazzera Catina-Thermae, da Enna a Termini Imerese, che scendendo dall'Imera Meridionale sfruttando i valloni Gangitano e Passo di Mattina, raggiungeva Alimena transitando a Nord del Castello di Resuttano. La trazzera diretta a Catania \"di Passo della Mattina\" e \"di Sagnefere\", era adoperata come grande via di comunicazione tra i paesi della fascia pedemontana delle Madonie. La trazzera attualmente \u00e8 denominata via Rampanti.\nParticolare importanza per la nascita e lo sviluppo di Locati ebbe la costruzione di un carcere, di cui esiste tuttora la medesima via, sia perch\u00e9 nei suoi dintorni vennero costruiti i primi insediamenti rurali, come residenze per le maestranze e le guarnigioni che per il sorgere di locande che offrivano ospitalit\u00e0 e ristoro a viandanti e animali che vi sostavano prima di riprendere il loro viaggio.\nTale sosta era di fondamentale importanza e si rendeva indispensabile non solo perch\u00e9 la presenza della guarnigione rendeva il luogo sicuro per custodirne le merci ma anche per evitare di attraversare, nelle ore notturne, un luogo detto \u201cmaluppassu\u201d Mal Passo in cui i briganti dell'epoca tendevano vere e proprie imboscate ai passanti derubandoli dei beni che trasportavano.\nCominci\u00f2 cos\u00ec a sorgere un vero aggregato rurale, i primi insediamenti nascono nella parte a sud del paese e la via pi\u00f9 antica \u00e8 il Largo Bisicchia larga appena 1 metro e lunga poco meno di 5.\nProprio allocare \u00e8 tuttora considerato come il pi\u00f9 attendibile derivante della denominazione Locati che a quell'epoca si soleva chiamare \"E Lucati\" cio\u00e8 \"Gli Allocati\" e oggi Locati.\nLuoghi d'interesse.\nM.A.V. Museo Archeologico Virtuale.\nA spasso nel tempo con il Museo di Archeologica Virtuale (MAV). Un viaggio tra realt\u00e0 e immaginazione, per rivivere cinquemila anni di storia archeologica delle Madonie e rendere visitabili, virtualmente, siti archeologici oggi non fruibili per colpa delle condizioni geomorfologiche e principalmente far comprendere ai pi\u00f9 piccini, giocando, l\u2019archeologia e la storia delle Madonie.\nFeste e tradizioni.\nFesta patronale di Maria Santissima delle Grazie.\nLa festa patronale di Maria Santissima delle Grazie si celebra a Bompietro piccolo paese nella citt\u00e0 metropolitana di Palermo, il 25 e il 26 di agosto. La festa \u00e8 preceduta dalla tradizionale quindicina, in cui viene portata in processione dalle donne, su una piccola vara, la statua della Madonna delle Grazie, che per quindici giorni percorre e tocca i vari quartieri del piccolo centro e viene ospitata nelle case dei fedeli, con la recita della Coroncina e del Santo Rosario e a seguire la Santa Messa. Il giorno 25 agosto \" Vigilia della Festa\" lo splendido simulacro della Madre delle Grazie viene portato in processione per le vie principali del suggestivo paesino, con la presenza delle numerose confraternite e delle autorit\u00e0 civili e religiose, insieme al pregevole simulacro ligneo del patriarca San Giuseppe, che gode di una profonda devozione e in egual modo del simulacro del Santissimo Crocifisso. Momento commovente e conclusivo della processione vigiliare \u00e8 il rientro delle statue in Chiesa Madre. Il 26 agosto, giorno della festa si svolge nuovamente la solenne processione della Madonna, in cui il simulacro percorre la maggior parte delle vie cittadine tra la commozione e le preghiere dei fedeli. Vari gli intrattenimenti e le manifestazioni, con giochi pirotecnici, banda musicale e spettacoli.\nFesta dell'Autunno.\nSi svolge l'ultimo sabato e domenica di settembre, momento molto caro ed aspettato dalla comunit\u00e0 bompietrina. In quei giorni vi \u00e8 la degustazione di prodotti tipici locali, gruppi folkloristici e sfilate equestri.\nFesta degli Emigranti.\nLa festa degli emigranti si svolge a Bompietro ogni anno, rigorosamente il 23 agosto, nei giorni antecedenti la festa patronale. Momento gioioso di incontro e di ritrovo per tutti gli emigrati sparsi nel mondo. Particolarit\u00e0 di questa festa \u00e8 la degustazione di prodotti tipici locali, tra cui fave, formaggi e dolci di ogni tipo.\nEconomia.\nLaborioso centro agricolo, oltre ai cereali e al grano, si distingue per la produzione di prodotti quali olio di oliva, legumi, frutta, mandorle e uva da mosto.\nMolto diffuso \u00e8 anche l'allevamento di bestiame.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30816", "revid": "399", "url": "https://it.wikipedia.org/wiki?curid=30816", "title": "Borgetto", "text": "Borgetto (\"Bbur\u01e7ettu\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nInformazioni generali.\nBorgetto \u00e8 un comune siciliano di circa 7.200 abitanti facente parte della citt\u00e0 metropolitana di Palermo, citt\u00e0 da cui dista circa 25\u00a0km. Situato ai piedi del Monte Crocefia, a circa 280 m sul livello del mare, occupa una zona privilegiata e centrale nel Golfo di Castellammare confinando con i comuni di Partinico, Montelepre, Giardinello e Monreale. Secondo i linguisti, il nome del paese di Borgetto deriva dalla parola greca \"burgos\" o pi\u00f9 probabilmente dalla parola araba \"burg\", che significano rispettivamente \"castello\" e torre\". Proprio per tale motivo si pu\u00f2 notare una torre sullo stemma del comune.\nUn documento ufficiale del Regno d'Italia dell'anno 1903, riferendosi ai confini del suo territorio, cita: \u00abDal punto in cui il fiume Nocella incontra il vertice dei limiti comunali di Giardinelli, Partinico e Borgetto, la linea di delimitazione segue a sud-est il corso del fiume stesso fino all'incontro collo stradale Partinico-Montelpere: indi segue questo stradale fino al confine Partinico-Borgetto. Ridiscende quindi a sud fin a 600 metri di distanza dallo stradale Partinico-Borgetto e prendendo una direzione parallela a quello dell'accennato stradale Partinico-Montelepre va a passare per le case Salomone per arrivare al mulino sul fiume Nocella\u00bb.\nStoria.\nCi sono molte leggende sulla fondazione del paese. Secondo una fonte, la prima prova dell'esistenza di esso risale al 1294. A quell'epoca, il nome del signore feudale era Simone d'Escolo. Nel 1337, il feudo pass\u00f2 nelle mani di Margherita d'Escolo, che decise di presentarlo all'abate del monastero di S. Martino delle Scale fra il 1350 e il 1360 circa.\nUna condizione di questo dono era che l'abate si sarebbe impegnato a costruire nel paese un monastero, il monastero di S. Maria delle Ciambre. Nel 1413, a causa di una nuova eredit\u00e0, i frati del monastero di S. Maria delle Ciambre dovettero costruire il monastero della Madonna del SS. Romitello. Secondo un'altra fonte, Margherita d'Escolo compr\u00f2 il feudo di Borgetto nel 1351 e nel suo testamento present\u00f2 il paese all'abate Siniso nel 1360 e lasci\u00f2 ai monaci i soldi per la costruzione del monastero di S. Maria delle Ciambre. Infine, \u00e8 sicuro che Borgetto era un feudo dei Benedettini nel tardo Medioevo.\nSimboli.\nLo stemma di Borgetto, che non risulta avere sanzione statale, \u00e8 cos\u00ec descritto all'articolo 1\u00ba dello statuto comunale:\nIn termini araldici verrebbe blasonato come:\nIl gonfalone civico \u00e8 un drappo partito di bianco e di giallo.\nCultura e tradizione.\nBorgetto \u00e8 nota anche per la festa chiamata \u00abmense di San Giuseppe\u00bb. \u00c8 una festa che mette insieme tradizione, cultura e religione. In ogni casa si prepara una stanza con delle tende bianche e cibo per tre bambini poveri. C'\u00e8 una processione che parte dalla casa pi\u00f9 antica del paese e con un asino e una Madonna che attraversano il paese. Questa festa viene descritta in un libro pubblicato nel 1906..\nOltre a questo, si svolge anche una festa per l'onomastico del paese, il giorno di Santa Maria Maddalena. Nell'anno 1775, un osservatore vi fece riferimento, dicendo: in un paese di 1.000 abitanti ce n'erano 60 che facevano parte della processione e che questo era estremamente grande e splendido.\nSociet\u00e0.\nEvoluzione demografica.\nNell'arco di sessant'anni, dall'unit\u00e0 d'Italia nel 1861 al 1921, si \u00e8 verificato un aumento della popolazione di 4.457 unit\u00e0 (6.011 nel 1861 e 10.468 nel 1921) toccando il punto pi\u00f9 alto per numero di abitanti nella storia di Borgetto. Tra il 1921 e il 1931, a sua volta si \u00e8 verificata una diminuzione della popolazione quantificabile in 4.289: la pi\u00f9 grande per il paese nel pi\u00f9 breve tempo. Tra il 1931 e il 1971, \u00e8 avvenuta un'ulteriore diminuzione di 314 che port\u00f2 il paese a 5.865 abitanti. Infine, nel censimento del 2001 ..\nL'emigrazione nel secondo dopoguerra.\nTra il 1958 e il 1968 ci fu un leggero calo della popolazione a causa del fenomeno dell'emigrazione che aveva portato i residenti di Borgetto a spostarsi dal loro paese natio soprattutto verso l'estero e il nord Italia e che arriv\u00f2 ad un forte incremento dal 1968 al 1971; solo nell'ultimo anno furono in 200 a lasciare il paese.\nIl 1980 presenta un aumento nella popolazione rispetto agli ultimi dieci anni.\nFormazione.\nConsiderando i censimenti dal 1971 al 2001, risulta inoltre che nel paese vi \u00e8 stato anche un aumento nel livello di formazione: gli sforniti di titolo di studio sono diminuiti del 66% (21% gli uomini e 26% le donne), le licenze elementari sono cresciute (del 26% gli uomini e 27% le donne), cos\u00ec come i diplomi di licenza media inferiore, un aumento di circa 37% per gli uomini e 32% per le donne. I diplomi di licenza superiore sono aumentati del 2% (15% gli uomini 14% le donne), le lauree .\nEconomia.\nOccupazione/Disoccupazione.\nEssendo stato negli anni passati un paese prevalentemente agricolo, l'occupazione principale era per l'appunto l'agricoltura o comunque la manovalanza agricola. Nel periodo a cavallo tra gli anni sessanta e settanta, con l'evolversi dei tempi anche il lavoro agricolo \u00e8 diminuito, nella misura del 52% per gli uomini e del 20% per le donne (secondo l'ultimo censimento del 2001), a favore del lavoro di tipo industriale che \u00e8 salito al 36%, con una percentuale del 20% per le donne.\nSempre nel 2001, il settore terziario \u00e8 cresciuto del 51% per gli uomini e del 68% per le donne, un'inversione di tendenza rispetto agli anni precedenti in quanto gli impiegati nel settore terziario erano maggiormente uomini. La percentuale delle casalinghe \u00e8 attualmente variabile tra il 30 e il 40% circa, molto minore rispetto al passato anche se con una flessione non notevole. I pensionati sono scesi al 2,9%-3% circa.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "30818", "revid": "533647", "url": "https://it.wikipedia.org/wiki?curid=30818", "title": "Caltavuturo", "text": "Caltavuturo (\"Cartavuturu\" in siciliano) \u00e8 un comune italiano di abitanti della citt\u00e0 metropolitana di Palermo in Sicilia.\n\u00c8 incluso nel Parco delle Madonie e nell'entroterra della valle di Himera. Sovrastato dalla Rocca di Sciara, \u00e8 un centro nato come antica roccaforte in periodo presumibilmente bizantino, che vide nel corso dei secoli svariate dominazioni. Gli abitanti prendono il nome di caltavuturesi (\"cartavutrisi\" in siciliano).\nStoria.\nIn un passo di Diodoro Siculo, parlando di scontri armati avvenuti attorno al 306 a.C. tra Agatocle e Dinocrate, si cita il monte \"Gorgium\" e il centro di \"Ambica\": il primo sarebbe identificabile con la montagna sopra Caltavuturo, mentre il secondo corrisponderebbe all'odierno centro abitato di Sclafani Bagni (entrambi centri facenti peraltro parte della valle di Himera). Interessante come, nei pressi di tale zona, vi sia una pianura chiamata dai caltavuturesi \"\"chiana chianta\",\" da alcuni studiosi tradotto come \"pianta piana\" (ossia semplicemente \"pianura\"); secondo altre interpretazioni, invece, significherebbe \"piana del pianto\", in memoria di un'antica e atroce battaglia combattuta presso tale luogo (di cui peraltro narrano anche i miti locali). Tale elemento apre spiragli alla possibilit\u00e0 di un'origine ben pi\u00f9 antica di quella risalente all'epoca bizantina, tuttavia senza alcuna prova certa.\nLa data del primo insediamento \u00e8 persa nel tempo, ma i primi reperti di certa datazione possono essere collocati nel periodo bizantino, tra il VI ed il VII secolo con il comandante bizantino Giorgio Maniace, Principe e Vicario dell'Imperatore di Costantinopoli discendente dalla famiglia Imperiale di Bisanzio.\nSecondo alcuni studiosi il nome e l'origine della citt\u00e0 vengono fatti risalire alla dominazione araba: il nome deriverebbe dalla parola araba \"Qal\u2018at Ab\u012b l-Thawr\" (roccaforte di Ab\u016b Thawr), dal nome del condottiero musulmano che se ne insignor\u00ec; tuttavia tale versione presenta incongruenze di genere storico.\nSecondo altri pareri, invece, deriva dalla parola araba \"\"qal\u2018at\" (rocca) e da quella siciliana \"vuturu / vuturuni\" (avvoltoio / grifone) andando cos\u00ec a prendere il significato di \"Rocca dell'Avvoltoio\"\", rapace endemico e tuttora presente nel territorio (avvoltoio fulvo). Facendo fede a questa seconda versione, lo stemma del paese rappresenta una torre medievale con un grifone appollaiato sulla stessa.\nDurante la dominazione normanna il paese appartenne alla famiglia del conte Ruggero; e sotto gli Svevi fu concesso ai Ventimiglia, a cui si succedettero varie famiglie sino al XVI secolo.\nNel 1550 alcuni degli abitanti si trasferirono fuori dalla cinta muraria, a quota inferiore rispetto al terrazzo roccioso della \"Terravecchia\", sede del nucleo originario.\nIl 20 gennaio 1893, durante la rivolta dei fasci siciliani 500 contadini che avevano occupato alcune terre in maniera simbolica vennero dispersi da soldati e carabinieri, tredici manifestanti furono uccisi durante gli scontri.\nCultura.\nFeste religiose.\nFesteggiamenti in onore della Patrona, Maria Santissima del Soccorso, di San Calogero, di San Giuseppe, del SS. Crocifisso.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nIl comune \u00e8 interessato dalle seguenti direttrici stradali:"}
{"id": "30819", "revid": "533647", "url": "https://it.wikipedia.org/wiki?curid=30819", "title": "Campofelice di Fitalia", "text": "Campofelice di Fitalia (\"Campafilisci\" in siciliano) \u00e8 un comune italiano di abitanti della citt\u00e0 metropolitana di Palermo in Sicilia.\nOrigini del nome.\nLa denominazione Campofelice, secondo la tradizione popolare, fu data in omaggio alla moglie del Principe che si chiamava Maria Felice, ma, invero, il toponimo composto da \"campo\" e \"felice\" indica la fertilit\u00e0 dei terreni e in questo senso assume lo stesso significato del termine greco \"fitalia\", che indica una terra fruttifera. Il principe fondatore, al fine di favorire la formazione della nuova popolazione e legarla in modo stabile al territorio, concesse in enfiteusi ai nuovi arrivati la casa d'abitazione e un appezzamento di terreno. La presa in possesso delle prime abitazioni avvenne all'inizio del 1814 e da quel momento il villaggio cominci\u00f2 ad esistere. La popolazione, per molto tempo, fu in continua crescita con un notevole sviluppo demografico, tanto che al censimento del 1861 si contavano 1017 abitanti.\nStoria.\nLe origini.\nCampofelice di Fitalia, paese del grano, comune di nuova fondazione, sorge nel territorio dell'ex Stato feudale di Fitalia che fu costituito feudo nel 1101. Difatti, quando i Normanni sconfissero gli Arabi il casale di Fitalia con tutto il suo territorio venne concesso da re Ruggero II a Goffredo di Palermo per remunerarlo dei servigi ricevuti. Da questo il feudo di Fitalia venne ereditato dal nipote, Matteo Calvello al quale l'imperatore Federico II, nel 1229, conferm\u00f2 il privilegio. Secondo alcuni storici, il casale di Fitalia si spopol\u00f2 nel periodo che va dal 1320 al 1327, per ripopolarsi nel Cinquecento e proprio agli albori del XVI secolo si suppone sia stata costruita la chiesa dedicata a san Nicola.\nEpoca medievale.\nIl territorio di Fitalia pass\u00f2 definitivamente alla famiglia Settimo nel 1482, quando donna Laura, ultima erede della famiglia Calvello, port\u00f2 in dote il feudo al marito Giovanni Antonio Settimo, barone di Giarratana, che s'investiva del titolo della Signoria di Fitalia. Nel 1590 il feudo and\u00f2 in eredit\u00e0 a Michele Settimo Calvello e Naselli il quale per lo sviluppo del territorio, avanz\u00f2 al vicer\u00e9 l'istanza per ottenere la \"licentia populandi\" per la fondazione di un nuovo centro abitato che gli fu concessa nel 1594, ma il progetto fu interrotto per la morte prematura di don Michele avvenuta l'anno successivo. Per lo sfruttamento agricolo del territorio, la cui cultura principale era quella dei cereali, continu\u00f2 ad essere concesso in gabella. Lo Stato di Fitalia, intanto, si trasform\u00f2 in principato allorquando Trajano Settimo Calvello e Averna acquis\u00ec il titolo di Principe di Fitalia. Dovevano ancora trascorrere alcuni decenni per il definitivo ripopolamento del territorio.\nEpoca moderna.\nLa fondazione di Campofelice di Fitalia si realizza soltanto agli albori del XIX secolo, quando il principe di Fitalia don Girolamo Settimo Calvello e Naselli in data 1\u00ba settembre 1810 ebbe riconfermata da Ferdinando IV di Borbone l'antica \"licentia populandi\" concessa nel 1594 al suo antenato. Il Principe di Fitalia, il 28 luglio 1811, con atto notarile, assegnava ai mastri muratori i lavori per la fondazione del nuovo centro abitato che furono subito avviati. La fondazione del nuovo centro abitato, per\u00f2, cosa tutt'altro che secondaria, coincise negli anni di transizione dal sistema feudale alla libera propriet\u00e0, cosicch\u00e9, dopo l'avvio dei lavori di costruzione, nel 1812, venne approvata la legge che sanciva la fine della feudalit\u00e0. Questi eventi, paradossalmente, pesarono sfavorevolmente sul futuro del nuovo paese.\nPiccoli centri abitati, infatti, alla fine della feudalit\u00e0, assunsero la figura di comuni in quanto sorti in tempi precedenti. Per Campofelice, invece, le cose andarono in maniera diversa. Popolatosi appena dopo la fine della feudalit\u00e0 (i primi coloni si insediarono ad inizio 1814), al signore di Fitalia vennero a mancare i poteri feudali, e al paese, di conseguenza, non fu riconosciuta l'entit\u00e0 comunale. Caso forse unico, la nuova popolazione rimase un'entit\u00e0 indefinita, amministrata dal principe fondatore fino al 1843 e dal figlio Pietro fino al 1846 per poi, addirittura, autoamministrarsi senza alcun riconoscimento giuridico, anche se nel 1848 venne istituita la carica di \"Eletto di Fitalia\" e l'ufficio dello Stato Civile. Questa situazione perdur\u00f2 fino al 1851, quando il governo borbonico decise di affidare provvisoriamente l'amministrazione di Campofelice al comune di Mezzojuso: ordine che l'amministrazione del comune accett\u00f2 con riluttanza tanto che, dopo l'unit\u00e0 d'Italia, nel 1861, il Consiglio comunale con due successive deliberazioni tent\u00f2 di svincolarsi dalla responsabilit\u00e0 amministrativa sulla borgata.\nDa qui le ragioni della travagliata vicenda di Campofelice di Fitalia che seppur fondato con l'antica \"licentia populandi\" non godette dei privilegi comunali e, non avendo, poi, una popolazione minima di 3.000 abitanti (come previsto dalla legge), dovette lottare per avere riconosciuta l'autonomia comunale.\nLo sviluppo era condizionato dalla vocazione del territorio alla cerealicoltura che costituisce ancor oggi la principale attivit\u00e0 agricola dei campofelicesi. Nella seconda met\u00e0 dell'Ottocento nel paese si deline\u00f2 una specifica cultura popolare dovuta all'integrazione e alla mescolanza di linguaggio, usi, costumi e devozioni provenienti dai vari paesi di origine dei primi abitanti generando un originale patrimonio culturale.\nElevazione a comune.\nAnche per gli aspetti politico-sociali il paese mostrava la propria identit\u00e0. L'autonomia comunale sembr\u00f2 cosa fatta nel 1922 quando fu discussa in Parlamento ma la discussione fu rinviata e non se ne fece pi\u00f9 nulla durante il ventennio fascista.\nAl termine della seconda guerra mondiale, l'antica aspirazione dei campofelicesi si impose nuovamente nella vita politica del paese (circa 1700 abitanti) che fu incentrata a sostenere la causa della libert\u00e0 amministrativa e le battaglie per raggiungere l'autonomia comunale furono molto aspre. Per questo motivo grande e commovente fu la gioia dei campofelicesi quando, finalmente, il 1\u00ba febbraio 1951, venne approvata la legge Regionale che elev\u00f2 Campofelice di Fitalia a comune autonomo.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nIl comune di Campofelice di Fitalia fa parte delle seguenti organizzazioni sovracomunali:"}
{"id": "30820", "revid": "292162", "url": "https://it.wikipedia.org/wiki?curid=30820", "title": "Campofelice di Roccella", "text": "Campofelice di Roccella (\"Kampufili\u010di\" in ) \u00e8 un comune italiano di abitanti della citt\u00e0 metropolitana di Palermo in Sicilia.\nCaratteristiche geografiche-storiche.\nNel 1699 il casale di \"Roccella\" venne fondato con apposita licentia populandi dal principe palermitano don Gaspare La Grutta Guccio (figlio di Don Vincenzo La Grutta Palmeri e Donna Isabella Guccio Bussolino, originari di Terranova, oggi Gela) su una collina dei propri possedimenti pertinenti l'antico \"castello della Roccella\" situato sul mare. Il principe, che aveva da poco ottenuto il feudo, fece costruire cento case, quattordici botteghe, una fonte e una chiesa dedicata a santa Rosalia.\nDopo poco il casale venne venduto alla famiglia Marziani, della quale rest\u00f2 in possesso per il secolo successivo.\nNegli ultimi anni vi \u00e8 stato un incremento del patrimonio edilizio destinato al turismo stagionale.\nRiferimenti letterari.\nIl casale di Roccella \u00e8 probabilmente citato all'interno di un componimento di Rambaldo di Vaqueiras, con altri centri siciliani. Si tratta di un \"vers\" rivolto a Bonifacio I del Monferrato, in cui il trovatore ricorda la spedizione in Sicilia, realizzata per volere di Enrico IV nel 1194, a cui egli stesso aveva partecipato al fianco del marchese del Monferrato:\nRoccella Music Festival.\nDal 2008 al 2012 il Comune di Campofelice di Roccella ha ospitato il \"Roccella Music Festival\", manifestazione musicale organizzata e diretta da Ignazio Dolce, che ospita all'interno della giuria Giulio Rapetti (in arte Mogol). Il premio per il primo classificato \u00e8 una borsa di studio per il CET.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune negli ultimi decenni.\nInfrastrutture e trasporti.\nStrade.\nIl Comune \u00e8 interessato dalle seguenti direttrici stradali:\nFerrovie.\nIl comune \u00e8 servito dalla stazione di Campofelice che si trova sulla linea Palermo-Messina. La stazione \u00e8 a 1,7\u00a0km dal centro del paese.\nSport.\nCalcio.\nLa principale squadra di calcio della citt\u00e0 \u00e8 \"a.s.d Real Casale\" che milita nel girone B di prima categoria."}
{"id": "30821", "revid": "533647", "url": "https://it.wikipedia.org/wiki?curid=30821", "title": "Campofiorito", "text": "Campofiorito (\"Campuciurutu\" in siciliano) \u00e8 un comune italiano di abitanti della citt\u00e0 metropolitana di Palermo in Sicilia.\nStoria.\nUn primo nucleo abitativo probabilmente risale al periodo greco. Esso in epoca romana perse importanza, tanto che quando fu occupato dagli arabi fu distrutto e ridotto al paesino di Ballan\u016bba, patria di un noto poeta arabo di Sicilia il cui Canzoniere (\"D\u012bw\u0101n\") \u00e8 stato studiato dal grande arabista Umberto Rizzitano, ordinario a Palermo nella seconda met\u00e0 del XX secolo di \"Lingua e Letteratura araba\".\nSuccessivamente la citt\u00e0 prese il nome di Bellanova. Nel XII secolo, precisamente nel 1246, l'imperatore Federico II di Hohenstaufen in seguito alla sua lotta contro i musulmani, allontano da Bellanova gli occupanti che si dispersero, e gli abitanti cristiani si spostarono verso l'odierno Campofiorito, dando origine a \"Casale Bellanova\".\nAttraverso un complesso giro di eredit\u00e0, compravendite e successioni, il Casale Bellanova pass\u00f2 al principe Stefano Reggio, a cui fu concessa l'investitura il 5 dicembre 1698. Quando, per\u00f2, dopo la met\u00e0 del Settecento, suo nipote, il principe Stefano Reggio-Gravina, pens\u00f2 di servirsi dello \"jus aedificadi\" del 1452 per costruire su quelle terre un nuovo paese, dovette fare i conti con la ferrea opposizione dei notabili di Corleone e Bisacquino, che non riuscivano ad accettare la nascita di un nuovo agglomerato urbano in concorrenza con i loro.\nReggio avrebbe potuto costruire il suo paese, pagando per\u00f2 un indennizzo alle due citt\u00e0 vicine. Lo \"jus aedificandi\", concesso da Alfonso d'Aragona tre secoli prima, quindi, consent\u00ec al principe d\u00ec avere la meglio, contro le stesse disposizioni giuridiche del tempo, che vietavano la costruzione di nuovi paesi che distassero meno di sette miglia da altri centri urbani.\nStefano Reggio-Gravina ebbe cos\u00ec via libera per realizzare l'ambizioso progetto di riunire sotto la sua propriet\u00e0 il feudo Batticani e il feudo Scorciavacche.\nIn un primo momento il principe chiam\u00f2 la cittadina in costruzione \"Santo Stefano Reggio\".I lavori di costruzione ebbero inizio nel 1768, primo giorno di primavera: una data probabilmente non casuale, che voleva avere un significato bene augurale. Le prime case, tutte di eguali dimensioni. Nell'asse culminante con la collinetta del Calvario, a circa 700 m sul livello del mare, fu costruita la piccola chiesa di Santo Stefano, protettore del paese.\nPer popolare il nuovo paese il principe eman\u00f2 un bando, promettendo la concessione gratuita del terreno dove costruire la casa e il pagamento di lievi censi per gli appezzamenti di terreno concessi in enfiteusi. Dai paesi del circondario, allora, arriv\u00f2 tanta gente, attratta dal miraggio della casa e del lavoro. Gi\u00e0 nel 1798, Campofiorito contava 775 abitanti, fino ad arrivare - negli anni '50 - a 2.500. Dopo le ondate migratorie degli anni '60, per\u00f2, gli abitanti si stabilizzarono temporaneamente ai 1700.Cifra che tuttora continua a scendere. Testimonianza della presenza del principe \u00e8 la chiesa di Santo Stefano, che sorge in via Calvario. All'interno della chiesa vi si conserva anche una lapide in marmo con iscrizioni latine, rinvenuta nel 1935, fatta incidere probabilmente dallo stesso Stefano Reggio.\nSociet\u00e0.\nTradizioni e folclore.\nCampofiorito \u00e8 riuscita a non perdere le tradizioni come tutte le citt\u00e0 siciliane dell'entroterra. Ricordiamo la festa del Patrono San Giuseppe il 19 marzo con la processione e le banda musicale. In questo giorno si allestiscono per le case tavolate e altari dedicati a San Giuseppe. \nLa festa di Maria Santissima del Rosario il 10 ottobre e inoltre la festa di Santo Stefano il 26 dicembre. \nEconomia.\nTurismo.\nArrivati in paese si nota subito la statua in bronzo dedicata ai caduti delle due guerre mondiali. Di Fronte fa bella mostra la fontana rotonda in pietra. Inoltre da visitare le due chiese e l'ex lavatoio pubblico oltre ad altre opere sparse per il paese, inoltre il primo sabato d'agosto si tiene una sagra delle fave dove per l'occasione si costruiscono delle capanne dove si distribuiscono le fave e prodotti tipici e del vino nostrano.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
