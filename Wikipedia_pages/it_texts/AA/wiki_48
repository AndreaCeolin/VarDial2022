{"id": "19209", "revid": "37401", "url": "https://it.wikipedia.org/wiki?curid=19209", "title": "Cinisello Balsamo", "text": "Cinisello Balsamo (distintamente \"Cinisell\", : , e \"B\u00e0lsom\", : , in dialetto locale) \u00e8 un comune italiano di abitanti della citt\u00e0 metropolitana di Milano in Lombardia. Si \u00e8 formato nel 1928 dall'unificazione dei due distinti comuni di Cinisello e Balsamo, che individuano ancora oggi i due principali quartieri della citt\u00e0. Fa parte del territorio del Nord Milano.\nGeografia fisica.\nTerritorio.\nIl comune sorge nell'alta pianura lombarda, a 154 m s.l.m., al margine meridionale della Brianza. Il territorio comunale \u00e8 per la quasi totalit\u00e0 urbanizzato, ad eccezione della zona sud-ovest compresa nel Parco Nord Milano e della zona agricola a nord a ridosso della Tangenziale Nord. Facente parte dell'area urbana della Grande Milano, confina con Sesto San Giovanni, Monza, Bresso, Muggi\u00f2, Nova Milanese, Cusano Milanino e Paderno Dugnano; non confina direttamente con Milano, dal quale \u00e8 separato da una sottile area di parco urbano (una parte del Parco Nord Milano) compresa fra i comuni di Sesto San Giovanni e Bresso.\nStoricamente entrambi i comuni erano caratterizzati dalla presenza di una massiccia distesa boschiva, testimoniata fra l'altro dall'intitolazione della chiesa di Sant'Ambrogio a Cinisello, detta appunto \"ad nemus\", ossia tradotto dal latino \"nel bosco\". Ancora da un censimento effettuato nel 1781 risulta che Balsamo possedesse 62 pertiche milanesi di bosco, mentre Cinisello 43.\nClima.\nIl clima di Cinisello Balsamo \u00e8 di tipo continentale, con inverni generalmente freddi ed estati calde e umide, decisamente afose e poco ventilate. Durante l'estate sono per\u00f2 possibili giornate tiepide e temporalesche (condizioni normalmente legate a peggioramenti da ovest) che attenuano temporaneamente la calura.\nDal punto di vista legislativo il comune di Cinisello Balsamo ricade nella Classificazione climatica E in quanto i Gradi giorno della citt\u00e0 sono 2404, dunque il limite massimo consentito per l'accensione dei riscaldamenti \u00e8 di 14 ore giornaliere dal 15 ottobre al 15 aprile.\nOrigini del nome.\nCinisello (in origine \"Cinixellum\") deriverebbe il proprio toponimo da \"Cinis Aelli\", traducibile come \"la cenere degli Elli\", in riferimento a un'ipotetica famiglia di origine romana, che qui avrebbe trovato sepoltura. Balsamo (in origine \"Balxamum\" e \"Balsemum\") deriverebbe invece da un'antica famiglia nobiliare milanese del X secolo, che avrebbe dato a partire dall'XI secolo il toponimo \"Balsamo\" al territorio corrispondente.\nStoria.\nDalle origini all'unificazione.\nLe origini di \"Cinixellum\" e di \"Balsemum\" risalgono a oltre 2.000 anni fa, al tempo in cui le legioni romane conquistarono la Gallia Transpadana. Le mappe antiche mostrano infatti le tracce della centuriazione romana: il cardine e il decumano massimo, i due assi principali della centuriazione, si incrociavano dove oggi sorge la Chiesetta di Sant'Eusebio. Per tredici secoli questo rimase il centro della vita civile, sociale e religiosa della comunit\u00e0 di \"Cinixellum\". Il villaggio di \"Balsemum\" si sviluppava invece circa tre miglia pi\u00f9 a sud-est di questo. A Sant'Eusebio sono state rinvenute lapidi pagane del IV secolo e nella chiesetta sono tuttora conservate testimonianze del V secolo. In epoca longobarda, dopo la morte della regina Teodolinda, probabilmente verso la met\u00e0 del VII secolo, i contadini vi costruirono la chiesetta dedicata a Sant'Eusebio, usando materiali poveri secondo la disponibilit\u00e0 del luogo: ciottoli, fango e lastre di pietra di epoca romana.\n\"Cinixellum\" e \"Balsemum\" appartenevano alla pieve di Desio, da dove giungevano i sacerdoti per celebrare la Messa e amministrare i Sacramenti. A partire dalla seconda met\u00e0 del XII secolo tuttavia i contadini di \"Cinixellum\" si iniziarono a stabilire all'incirca un miglio pi\u00f9 a sud della Chiesetta di Sant'Eusebio, costruendo le proprie case attorno a una vasta area che sarebbe poi divenuta la piazza principale.\nAlla fine del XV secolo il nuovo insediamento rurale di Cinisello si dot\u00f2 di una parrocchiale, la futura chiesa di Sant'Ambrogio, realizzata rialzata su un terrapieno per ripararla dalle acque stagnanti. Dal 1630 al 1632 la peste flagella il Ducato di Milano: a \"Cinixellum\" su una popolazione di 650 abitanti ne periscono 73. Al termine della pestilenza, il parroco don Francesco Solari e la comunit\u00e0, in segno di ringraziamento, decisero di costruire una nuova chiesa, pi\u00f9 grande, in forme barocche, al posto della precedente. Dalle risposte ai 45 quesiti della \"real giunta del censimento\" del 1751 emerge che il comune di Cinisello contava circa 1.300 abitanti; al successivo censimento (\"Statistica anime Lombardia\") del 1771 raggiungeva invece quota 1.624 abitanti. Dalle risposte ai 45 quesiti della \"real giunta del censimento\" del 1751 risulta che Cinisello fosse amministrata da un console, un sindaco e due consiglieri rappresentanti del popolo, scelti dal console e dal sindaco. Questi due rappresentanti avevano il compito di sovrintendere \"al buon regolamento di tutti li affari della comunit\u00e0\" e godevano della facolt\u00e0 di controllo, riconoscimento, sottoscrizione e vidimazione dei \"riparti delle pubbliche gravezze\". Non vi era un cancelliere, e in occasione della compilazione dei \"riparti\" veniva assunto un \"ragionatto\" da Milano, incaricato dei conti. La riscossione delle imposte in questo modo stabilite veniva affidata ad un esattore nominato ogni tre anni. Dal punto di vista della giurisdizione faceva capo al podest\u00e0 di Desio, al quale si doveva versare un apposito corrispettivo per i servizi offerti. Nel 1786, in concomitanza col nuovo compartimento territoriale della Lombardia austriaca Cinisello e Balsamo, vennero incluse nella provincia di Milano, pur rimanendo ancora nella pieve di Desio.\nNel 1805, in et\u00e0 napoleonica, secondo il nuovo censimento indetto Cinisello veniva considerato comune di III classe, contando 1.688 persone. Il 4 novembre 1809, Cinisello e Balsamo, iscritti entrambi nel Dipartimento d'Olona con capoluogo Milano, dopo essere passati dal Distretto di Desio al Distretto di Monza, vennero uniti insieme in un unico comune chiamato Cinisello, con unita frazione di Balsamo. Al momento dell'aggregazione fra Cinisello e Balsamo, il nuovo comune dato dalla somma dei precedenti raggiungeva le 2.887 unit\u00e0. Tuttavia subito alla caduta di Napoleone i balsamesi rivendicarono la propria autonomia municipale, che venne immediatamente accolta dal nuovo governo asburgico. Secondo la \"notificazione\" del 23 giugno 1853 Cinisello contava 2.609 abitanti; in concomitanza con l'unione temporanea delle province lombarde al Regno di Sardegna, nel 1859, 2.668. A partire dal censimento successivo, operato all'indomani dell'Unit\u00e0 d'Italia, nel 1861, i dati sulla popolazione vengono monitorati costantemente con cadenza decennale.\nBalsamo si dot\u00f2 di un municipio nel 1893, grazie alle donazioni di Benedetto Confalonieri, un ricco proprietario balsamese; fino ad allora erano stati infatti utilizzati per le funzioni amministrative alcuni locali privati messi a disposizione di volta in volta da assessori o sindaci. A Cinisello un municipio venne eretto invece solo nel 1911, in sostituzione delle precedenti sedi nei locali di Villa Arconati Visconti Arese prima e di Villa Ghirlanda Silva dopo. A volerlo fu il defunto sindaco Natale Confalonieri, che ne fece dono alla cittadinanza: in sua memoria gli sarebbe stata dedicata la piazza antistante.\nInteressante il raffronto nei vari censimenti operati dal 1861 al 1921 fra la popolazione di Cinisello e quella di Balsamo, considerate unitamente solo a partire dal censimento del 1931, primo dopo l'unificazione. La differenza di popolazione, inizialmente dell'ordine di qualche centinaio di abitante, a seguito della crescita demografica dei due comuni si fa nettamente maggiore per Cinisello, che subisce un maggiore sviluppo, malgrado comunque la crescita di Balsamo, favorita dalla vicinanza con Sesto e le sue industrie.\nIl 5 ottobre 1924 il sindaco di Cinisello Emilio Baj Macario in occasione della IV edizione della Coppa Baracca, al Campo di Aviazione Clerici, rinviata all'indomani per maltempo confer\u00ec la cittadinanza onoraria a Benito Mussolini.\nL'unificazione.\nCinisello e Balsamo, ancora borghi agricoli, vennero nuovamente accorpati in via definitiva il 13 settembre 1928, provvedimento formalmente preceduto dalla riunificazione delle due locali sezioni fasciste. L'unificazione venne accolta come un'imposizione dall'alto, e fu particolarmente mal tollerata dagli abitanti di Balsamo, discriminati in particolare nella sede municipale, che veniva trasferita a Cinisello. Il commissario prefettizio appena insediatosi, conte Ferdinando Lalli, si impegn\u00f2 personalmente nella causa, rivolgendosi con un appello affisso nelle pubbliche piazze a tutti i cittadini, sostenendo che l'unificazione avrebbe consentito un netto miglioramento delle condizioni sociali ed economiche dei due centri. Il conte Ferdinando Lalli assolse pienamente ai suoi compiti, per quanto si sarebbe comunque dovuto aspettare diversi decenni prima che le rivalit\u00e0 fra Balsamo e Cinisello si fossero appianate del tutto. Al commissario prefettizio subentr\u00f2 cos\u00ec Alberto Monti, gi\u00e0 podest\u00e0 di Balsamo (1926-1928); a ricordo simbolico dell'unione dei due comuni don\u00f2 alla citt\u00e0 una lapide commemorativa, posta nell'atrio del Palazzo Comunale di piazza Confalonieri. La lapide, alla caduta del fascismo, sarebbe stata distrutta dalla popolazione.\nIl 4 novembre 1931 fu una data particolarmente significativa per il neonato Comune di Cinisello Balsamo: alla presenza del podest\u00e0 Alberto Monti e del senatore Innocenzo Cappa, oratore ufficiale, venne inaugurato l'acquedotto cittadino, il campo sportivo (alle spalle dell'acquedotto, della Scuola Cadorna e del Municipio), oltre all'avvio dei lavori per la realizzazione della rete fognaria e della nuova strada comunale che avrebbe unito Cinisello e Balsamo, queste ultime inaugurate il 28 ottobre 1932, in occasione del decimo anniversario della Marcia su Roma.\nAncora negli anni trenta l'abitato cittadino dei due centri si concentra attorno ai nuclei storici di Cinisello (piazza Vittorio Emanuele e la chiesa di Sant'Ambrogio) e di Balsamo (il santuario di San Martino). Tuttavia gi\u00e0 a partire da quegli anni Balsamo, pi\u00f9 vicina a Sesto andava abbandonando il proprio carattere prettamente agricolo, ritrovandosi con una popolazione pi\u00f9 spiccatamente operaia. La realizzazione di nuovi quartieri ad opera delle cooperative costruttrici non and\u00f2 comunque ad alterare il tessuto cittadino, che si mantenne pressoch\u00e9 coerente ed omogeneo fino all'indomani della guerra. A partire infatti dall'inizio degli anni cinquanta si assistette a uno stravolgimento totale dell'identit\u00e0 e delle caratteristiche fisiche dei due borghi, dovuto alla fortissima immigrazione che interess\u00f2 Milano e tutto il territorio che la circondava.\nIl grande sviluppo edilizio.\nLa vicinanza con le grandi industrie milanesi e le grandi fabbriche di Sesto, spingeva infatti sempre pi\u00f9 persone che vi trovavano occupazione o vi cercavano lavoro a insediarsi a Cinisello Balsamo. Il tessuto cittadino, caratterizzato da architetture povere e di carattere rurale (con le tipiche vecchie case a corte), venne quasi interamente sostituito da nuove tipologie abitative. Nei piccoli appezzamenti terreni ricavati dalla lottizzazione del giardino e dei possedimenti annessi a Villa Casati Stampa si andarono a formare perlopi\u00f9 piccole palazzine e villette, analogamente a quanto stava avvenendo ancora lontano dal centro abitato nel sobborgo di Borgo Misto. Lungo l'asse di via Libert\u00e0 and\u00f2 a formarsi una cortina abbastanza omogenea di nuovi edifici da 4-5 piani, mentre tutt'attorno le vecchie abitazioni cominciavano a cedere il passo alle nuove edificazioni. Successivamente il tessuto cittadino divenne sempre pi\u00f9 disomogeneo, con una crescita abbastanza incontrollata dei nuovi insediamenti: localmente sorsero alti palazzoni assolutamente fuori scala e fuori contesto, in un tessuto ancora di tutt'altro tipo. Nuove edificazioni intensive si concentrarono lungo il viale Fulvio Testi, presso gli attuali quartieri di Crocetta e Villa Rachele; insediamenti popolari vennero realizzati ai margini settentrionali della citt\u00e0, presso Sant'Eusebio. All'edilizia libera e pubblica si affianca fortemente quella di cooperativa, che gi\u00e0 nei decenni precedenti aveva partecipato attivamente allo sviluppo edilizio in citt\u00e0.\nNel 1971 la piazza Gramsci, la piazza centrale di Cinisello, perse la storica sistemazione che le aveva dato il soprannome de \"la Perla\", per via del doppio ovale alberato da cui era caratterizzata. Al suo posto venne realizzata una nuova piazza, caratterizzata da strutture in cemento (fra cui l'anfiteatro centrale) e da giardini. Gli anni settanta furono poi contraddistinti da un'intensa attivit\u00e0 di demolizione di gran parte del vecchio tessuto cittadino, venutosi a trovare ormai sconnesso e inadeguato all'interno della citt\u00e0 (titolo di cui Cinisello Balsamo si fregi\u00f2 nel 1972). Nel 1972 venne demolita Villa Pecchio Orsini Protti a Balsamo, nel 1973 si procedette alla demolizione delle due corti fatiscenti comprese fra la via Cadorna e via Martinelli, ritardate di alcuni mesi per via delle riprese del film \"Delitto d'amore\", qui girato da Luigi Comencini. Degli stessi anni le demolizioni in via Mariani, ricordata un tempo per il fatto di poter essere percorsa interamente, da piazza Soncino a piazza Italia, passando per i solai dei vecchi edifici. A Cinisello proseguono le demolizioni cominciate negli anni sessanta, che sanciscono la definitiva scomparsa della Villa Lampugnani De Ponti.\nGli anni settanta furono tuttavia anche gli anni in cui l'amministrazione comunale, guidata dal sindaco Enea Cerquetti, intervenne nella vita sociale e amministrativa della citt\u00e0, con l'inaugurazione nel 1971 del nuovo palazzo comunale, in costruzione come ampliamento del precedente municipio gi\u00e0 dal 1969, e nel 1973 del palazzetto dello sport Salvador Allende, inaugurato il 12 novembre 1973 con uno speciale concerto dell'orchestra del Teatro alla Scala di Milano. Nel 1974 dopo una lunga contrattazione con la famiglia Cipelletti - proprietaria dell'immobile dal 1926 - il Comune ebbe la meglio su Villa Ghirlanda Silva, trasformata in centro culturale civico, acquisita insieme al suo parco, che venne reso pubblico.\nNegli anni ottanta Cinisello Balsamo continua a crescere, raggiungendo un picco massimo di oltre 80.000 abitanti nel 1981. La superficie comunale arriva a un punto di quasi totale saturazione. Le uniche due aree risparmiate sono le ex aree agricole a sud della citt\u00e0, costituitesi come Parco Nord negli anni settanta e le aree a nord, attualmente comprese nel Parco del Grugnotorto.\nA partire dagli anni novanta comincia per la citt\u00e0 una stagione di rinnovamento, caratterizzata in particolare dal rifacimento della nuova piazza Gramsci, dai progetti inerenti alla riqualificazione di Balsamo, col restauro della Villa Di Breme Gualdoni Forno e il rifacimento della piazza Soncino, e dall'arrivo della metrotramvia in citt\u00e0 (2008).\nNel 1999 il Comune aveva infatti indetto un concorso per il rifacimento della piazza Gramsci, vinto poi da Dominique Perrault. La nuova piazza, quasi interamente pedonale, si caratterizza per un'area alberata, nella sua parte centrale sud-orientale e per la particolare tonalit\u00e0 abbagliante (bianca) dei materiali con cui \u00e8 realizzata (porfido, cemento e marmo). Un rifacimento totale dell'arredo urbano accompagnato da una riconfigurazione totale degli spazi \u00e8 avvenuta inoltre lungo il percorso della nuova metrotranvia, in particolare lungo la via Libert\u00e0 e la via Frova, interamente ridisegnate e rese a traffico limitato.\nSimboli.\nLo stemma della citt\u00e0 oggi racchiude quelli dei due comuni uniti. Lo stemma \u00e8 costituito da un partito (in araldica, uno scudo diviso verticalmente in due parti uguali), alla cui destra araldica (la sinistra per chi guarda) presenta in campo rosso le figure incrociate del pastorale e della spada, simbolo di Balsamo, segno che quel territorio fin dall'XI secolo era sotto la giurisdizione degli Arcivescovi di Milano. La seconda met\u00e0 dello scudo reca in campo azzurro il leone rampante coronato e una doppia croce ospedaliera in campo azzurro, simbolo di Cinisello, stando a significare che quelle terre, gi\u00e0 propriet\u00e0 di un certo Lanfranco della Pila, erano in seguito state lasciate in eredit\u00e0 all'Ospedale di San Simpliciano di Milano.\nMonumenti e luoghi d'interesse.\nNel 2022 l'ISTAT ha dichiarato Cinisello Balsamo \"citt\u00e0 turistica\".\nArchitetture religiose.\nLe chiese cittadine.\nLa citt\u00e0 di Cinisello Balsamo conta sette parrocchie. Alle due parrocchie storiche di Sant'Ambrogio e di San Martino, rispettivamente le parrocchie di riferimento di Cinisello e Balsamo si sono affiancate a partire dalla fine degli anni cinquanta altre cinque parrocchie a servizio ognuna di uno dei vari nuovi quartieri cittadini. Esse sono la parrocchia di Sant'Eusebio, quella di San Giuseppe a Borgo Misto, quella di San Pio X al Campo dei Fiori, quella della Sacra Famiglia a Bellaria e quella di San Pietro Martire alla Crocetta.\nCiascuna parrocchia dispone di un proprio oratorio, volto ad essere un possibile modello di educazione e uno spazio di aggregazione e crescita per i bambini e di riferimento per tutta la comunit\u00e0 cattolica. I sette oratori cittadini sono quello di San Luigi a Cinisello, quello di Pio XI a Balsamo, quello di Sant'Eusebio nell'omonimo quartiere, quello di Don Bosco a Campo dei Fiori, quello di San Domenico Savio a Borgo Misto, quello della Sacra Famiglia a Bellaria e quello di Emmaus - Maria Ausiliatrice alla Crocetta.\nDal punto di vista architettonico, le chiese pi\u00f9 rilevanti di Cinisello Balsamo sono la chiesa di Sant'Ambrogio a Cinisello e il santuario di San Martino a Balsamo; a queste va poi aggiunta la chiesetta di Sant'Eusebio. Le altre chiese cittadine di riferimento per le rispettive parrocchie sono quella di San Giuseppe a Borgo Misto (1957-1958), quella di San Pio X al Campo dei Fiori (1974), quella della Sacra Famiglia a Bellaria (1976-1977), quella di San Pietro Martire alla Crocetta (1968-1973). A queste vanno poi ad aggiungersi la nuova chiesa di San Martino a Balsamo (1957-1961) e la nuova chiesa di Sant'Eusebio (1996), sorte per far fronte al considerevole aumento della popolazione, che rendeva inadeguate le precedenti strutture storiche.\nFanno infine parte della parrocchia di San Martino in Balsamo la chiesetta di San Bernardino (XVI secolo) a Robecco e la chiesa di Santa Margherita alla Cornaggia (1961), quest'ultima sorta in sostituzione di un precedente oratorio, la cui pi\u00f9 antica attestazione viene fatta risalire alla visita di Carlo Borromeo del 1579. Il piccolo oratorio campestre sopravvive ancora oggi in condizioni precarie, stretto fra un vecchio cortile e un edificio pi\u00f9 recente, da cui \u00e8 completamente nascosto. Un secondo \"oratorio\", detto invece \"di San Bernardino\" attiguo all'omonima chiesa e alla ex Villa Pallavicini Mantovani, \u00e8 stato demolito nel corso del rifacimento di quest'ultima, nel 1998. All'interno dell'omonima chiesa incorporata nella Villa Pallavicini Mantovani, invece, \u00e8 stato recentemente restaurato un dipinto del XVII secolo raffigurante la Madonna con quattro santi, ricollocato nel luglio 2008 all'interno della chiesetta. Il dipinto \u00e8 di contesa attribuzione: secondo alcuni potrebbe essere di Camillo Procaccini, secondo altri di Luigi Miratori detto il Genovesino.\nI cimiteri cittadini.\nCinisello Balsamo dispone oggi di tre cimiteri cittadini: quello di Balsamo, quello di Cinisello e il Cimitero Nuovo al confine con Muggi\u00f2.\nStoricamente gli antichi cimiteri di Cinisello e di Balsamo sorgevano nei pressi della chiesa del paese; in particolare il primo si estendeva infatti tutt'attorno la primitiva chiesa di Sant'Ambrogio, sul terrapieno che la proteggeva dalle acque stagnanti. Fu solo in seguito all'emanazione del divieto imposto dal 1743 da Maria Teresa d'Austria che imponeva la separazione fisica fra i luoghi di culto e i luoghi di sepoltura, che si dovette pensare a nuovi cimiteri. Fu cos\u00ec che nel 1787 venne realizzato il nuovo Cimitero di Cinisello, ampliato una prima volta nel 1829 ed una seconda fra il 1896 ed il 1897. Dopo le trasformazioni subite fra il 1943 ed il 1944, si presenta oggi nella sua veste definitiva ricevuta nel 1972. Dieci anni pi\u00f9 tardi, nel 1982, venne infine aperto il Cimitero Nuovo, a ridosso del confine con Muggi\u00f2. Davanti alla chiesa di Sant'Ambrogio, sul sagrato, \u00e8 ancor oggi presente una croce stazionale, fatta erigere alla fine del XVII secolo dal parroco Gio. Batta Griffanti all'interno del vecchio cimitero di Cinisello.\nUna seconda croce stazionale, risalente al XVI secolo, oggi scomparsa, sorgeva sull'area un tempo occupata dal vecchio cimitero di Balsamo, che si estendeva a sud del santuario di San Martino, nei pressi dell'attuale oratorio. Una terza croce, sempre del XVI secolo era collocata sulla strada che da Balsamo portava a Sesto: venne spostata in concomitanza con la realizzazione del sottopasso dell'autostrada Milano-Bergamo, fra gli anni sessanta e gli anni settanta e collocata nel piazzale antistante la chiesa di San Pietro Martire, soltanto nel 1973.\nArchitetture civili.\nVille storiche.\nA partire dal XVII si and\u00f2 via via diffondendo la moda delle cosiddette \"ville di delizia\", eleganti residenze campestri che i nobili del tempo si costruivano fuori citt\u00e0 (nel caso in particolare di Milano, in direzione della Brianza e lungo il corso dei navigli). Cinisello Balsamo pertanto s'arricch\u00ec di un discreto numero di queste residenze, la pi\u00f9 importante delle quali - per dimensioni, valenza storica e architettonica - \u00e8 sicuramente Villa Ghirlanda Silva, attualmente di propriet\u00e0 del Comune, che la utilizza come centro civico. Ad oggi ne sopravvivono inoltre altre cinque, per quanto abbiano nella maggior parte dei casi ormai perso ogni connotato architettonico o artistico di rilievo.\nArchitetture scomparse.\nStoricamente erano inoltre presenti sul territorio di Cinisello Balsamo altre due ville nobiliari, Villa Pecchio Orsini Protti, nei pressi dell'attuale via Cadorna a Balsamo, e Villa Lampugnani De Ponti., sull'area dell'attuale palazzetto dello sport a Cinisello. Entrambe vennero demolite nel corso degli anni settanta del Novecento.\nA queste due ville recentemente scomparse vanno aggiunti altri due edifici, registrati nel Catasto Teresiano: Palazzo Vitale e Casa Moriggia. Il primo, a Cinisello, sorgeva sul fronte occidentale dell'allora piazza comunale (oggi piazza Gramsci), occupandolo interamente. Storicamente appartenuto a Giovan Battista Vitale, si sviluppava in forme barocche seguendo uno schema irregolare a ferro di cavallo; alle sue spalle, verso est, si apriva il vasto giardino all'italiana, di dimensioni simili a quello di Villa Ghirlanda Silva. Il palazzo e l'annesso giardino risultavano gi\u00e0 scomparsi sul finire dell'Ottocento, sostituiti da successive edificazioni.\nLa seconda invece, a Balsamo, sorgeva in via Sant'Antonio 8, con annesso giardino e orto: originariamente la propriet\u00e0 si estendeva fino a quelle dei Casati Stampa di Soncino da una parte e alla strada per Sesto dall'altra. L'edificio si elevava invece per tre piani fuori terra, contando un numero complessivo di trentadue ambienti. Il suo nome \u00e8 legato al duplice soggiorno a Balsamo di Andrea Appiani, ospite di Massimiliano Moriggia, che vi avrebbe realizzato un ciclo di affreschi. Passata in seguito attraverso molteplici proprietari gi\u00e0 dagli inizi dell'Ottocento, fin\u00ec per diventare un alloggio popolare, demolito agli inizi degli anni sessanta. Alcuni frammenti degli affreschi dell'Appiani vennero salvati dalla distruzione per merito del Cipelletti, gi\u00e0 proprietario al tempo di Villa Ghirlanda Silva.\nAree naturali.\nCinisello Balsamo vanta dal 1974 fra le proprie aree verdi lo storico parco di Villa Ghirlanda Silva, collocato nel centro della citt\u00e0. Ormai consolidato nella vita comune dei suoi abitanti, \u00e8 affiancato da diverse aree verdi minori, realizzate a partire dagli anni ottanta. La citt\u00e0 \u00e8 inoltre stretta fra due parchi intercomunali, il Parco Nord Milano a sud, realt\u00e0 ormai consolidata essendo presente sul territorio da diversi decenni, e il Parco del Grugnotorto a nord, comprendente le aree agricole residue. Quest'ultimo pi\u00f9 che essere un parco vero e proprio - per quanto riguarda la porzione compresa nel comune di Cinisello Balsamo - \u00e8 un parco di carattere agricolo, tanto che al suo interno proseguono le ultime attivit\u00e0 agricole sopravvissute della citt\u00e0.\nSociet\u00e0.\nEvoluzione demografica.\nFino al censimento del 1921 Cinisello e Balsamo vengono considerati separatamente. La differenza di popolazione, inizialmente dell'ordine di qualche centinaio di abitanti, a seguito della crescita demografica dei due comuni si fa nettamente maggiore per Cinisello, che subisce un maggiore sviluppo, malgrado comunque la crescita di Balsamo, favorita dalla vicinanza con Sesto e le sue industrie.\nEtnie e minoranze straniere.\nSecondo le statistiche ISTAT al 1\u00ba gennaio 2019 la popolazione straniera residente nel comune era di persone, pari al 18% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCinisello Balsamo \u00e8 il comune metropolitano del Nordmilano con la maggiore percentuale di stranieri (il 18%, contro il 7% di Cusano Milanino e di Paderno Dugnano, il 10% di Cormano, il 13% di Bresso e il 17,5% di Sesto San Giovanni). \u00c8, inoltre, il comune metropolitano con il pi\u00f9 alto numero, in termini assoluti, di residenti stranieri, dopo Milano ( abitanti).\nTradizioni e folclore.\nTradizionalmente gli abitanti di Cinisello e di Balsamo si sono sempre chiamati vicendevolmente con dei nomignoli: i primi chiamano i secondi \"g\u00f2ss\" od \"\u00f2cch\" (ossia \"gozzi\" o \"oche\"), il primo dei due alludendo al presunto ipertiroidismo dei balsamesi; lo Scurati riporta l'aneddoto per cui i balsamesi vengano cos\u00ec soprannominati per via della loro avarizia e voracit\u00e0, tali da fargli avere sempre il gozzo pieno, nonch\u00e9 alludendo alla loro presunta stupidit\u00e0: cfr. .\nMentre i secondi, con molta pi\u00f9 finezza, chiamano i primi \"pescaluna\". Questo curioso appellativo si rif\u00e0 a una leggenda piuttosto diffusa\n, che risale ai tempi in cui la piazza di Cinisello, l'attuale Piazza Gramsci, era costituita da un terreno particolarmente acquitrinoso, per via dell'acqua che vi stagnava al suo centro e che l'attuale amministrazione non si curava di drenare. In una calda sera d'estate un contadino, svegliato dai muggiti del suo bue, avrebbe accompagnato quest'ultimo ad abbeverarsi al centro della piazza. Mentre questo beveva, il contadino avrebbe osservato la luna riflettersi nelle acque stagnanti; tuttavia una nuvola avrebbe coperto in quel momento la luna, spingendo il contadino a sgozzare il bue nella speranza che questo la risputasse. Tradito nelle sue aspettative, si sarebbe messo a cercarla muovendo l'acqua col rastrello finch\u00e9 questa non sarebbe riapparsa, spostatasi la nuvola. Soddisfatto per aver ritrovato la luna, si sarebbe messo a canticchiare \"Son content de vess de Cinisell perch\u00e9 ho pescaa la luna cont el restrell\", motivetto in seguito ripreso nella canzone \"Pescaluna\", scritta dal cantautore locale Silvio Pozzoli.\nCultura.\nIstruzione.\nBiblioteche.\nStoricamente la prima biblioteca a Cinisello - affiliata all'Unione Provinciale delle Biblioteche Popolari - venne istituita dal Comune nel 1921, trovando sede in un locale al pian terreno del palazzo comunale stesso. A partire dagli stessi anni sia Cinisello che Balsamo disponevano inoltre di altre due biblioteche pubbliche, gestite dalle sezioni locali della Buona Stampa, organizzazione di stampo religioso. Fu solo a partire dal 1970 che il Comune istitu\u00ec una biblioteca comunale vera e propria, avvalendosi di due sedi, una a Balsamo, l'altra a Cinisello. A partire dal 1975 vennero unificate in un unico organismo, con sede nell'ala settentrionale della Villa Ghirlanda Silva, acquistata l'anno precedente dal Comune. Una seconda sede distaccata, sita in via Verga, era specializzata inoltre nei materiali multimediali.\nAttualmente la biblioteca civica di Cinisello Balsamo \u00e8 inserita nel sistema bibliotecario del nord-ovest Milano ed ha la sua sede nel \"Pertini\", il nuovo centro culturale civico inaugurato nel settembre del 2012 nell'edificio della storica scuola Cadorna, di cui \u00e8 stata mantenuta a titolo storico la facciata.\nDopo sei anni di lavori, ha aperto il 21 settembre 2012 il nuovo Centro Culturale Il Pertini, sito nella ex scuola Cadorna, in piazza Confalonieri. Il centro si propone secondo le intenzioni dell'amministrazione comunale come la nuova piazza per la citt\u00e0, in grado di costituire un'occasione di aggregazione, di incontro e di scambio, che viene avvalorata dall'offerta culturale che qui trova spazio. Oltre alla biblioteca cittadina ospita spazi per mostre, laboratori e incontri, un auditorium ed una caffetteria.\nScuole.\nIn passato l'analfabetismo a Cinisello e a Balsamo era pressoch\u00e9 esteso alla quasi totalit\u00e0 della popolazione, raggiungendo ancora valori prossimi al 90% nella seconda met\u00e0 dell'Ottocento. Con l'istituzione dell'obbligo di istruzione fino alla terza elementare a partire dal 1877 entrambi i paesi dovettero dotarsi di una scuola e l'indice di analfabetismo cominci\u00f2 ad abbassarsi. Storicamente in citt\u00e0 una parte di Villa Arconati venne adibita a prima sede scolastica di Cinisello, con un corso serale per ragazzi ed uno festivo per ragazze. Successivamente le scuole cittadine vennero trasferite nell'ala meridionale di Villa Ghirlanda Silva, dove sarebbero rimaste fino al 1910, anno in cui venne eretto un apposito edificio scolastico a lato del Municipio. L'esigenza di proseguire gli studi fino alla quinta elementare cominci\u00f2 a farsi sentire solo a partire dai primi anni del Novecento, e quei pochi che decidevano di frequentarla si appoggiavano a Sesto. Con l'innalzamento dell'obbligo scolastico, avvenuto nel 1923, le due strutture scolastiche dei due paesi si adeguarono istituendo le classi mancanti.\nNel 1938 Cinisello Balsamo si dot\u00f2 della sua prima scuola di avviamento professionale, l'istituto Padre Reginaldo Giuliani. La situazione delle scuole si mantenne sostanzialmente invariata fino al dopoguerra, in seguito al quale con la netta crescita demografica che invest\u00ec la citt\u00e0, questa si dot\u00f2 di numerose strutture scolastiche, di ogni ordine e grado, in grado di rispondere pienamente alle esigenze della cittadinanza.\nIl Centro Scolastico del Parco Nord.\nSituato all'interno dell'edificio che ospita il Centro Scolastico del Parco Nord, fin dalla sua istituzione a Sesto San Giovanni, la scuola ha assunto la fisionomia che ancora conserva di punto di incontro tra Milano e l'hinterland Nord. La memoria di una componente culturale storicamente importante del territorio \u00e8 conservata nel nome di Giulio Casiraghi, partigiano sestese ucciso in Piazzale Loreto il 10 agosto del 1944.\nL'Universit\u00e0 di Milano-Bicocca (sede di Villa Forno)\nCinisello Balsamo nel cinema.\nNel corso del 1973 il centro di Balsamo venne interessato dalle riprese di \"Delitto d'amore\", film di Luigi Comencini che sarebbe poi uscito l'anno successivo. In quegli anni il centro di Balsamo stava subendo pesanti demolizioni che interessavano il suo tessuto pi\u00f9 storico: il regista Luigi Comencini si rec\u00f2 pertanto dall'allora sindaco Enea Cerquetti per chiedergli suggerimento nella scelta della pi\u00f9 adatta location che si potesse prestare al suo film. La scelta ricadde cos\u00ec sulle due corti fatiscenti che si trovavano fra la via Cadorna e la via Martinelli, la cui demolizione venne appositamente ritardata di qualche tempo per consentire le riprese del film.\nAlcune riprese del film furono girate inoltre lungo la via dei Partigiani, la via Stalingrado con la chiesa di San Pietro Martire e in piazza Gramsci, all'angolo con la via Cavour: queste suscitarono notevole interesse e curiosit\u00e0 fra gli abitanti di Cinisello Balsamo, alcuni dei quali vennero impiegati direttamente come comparse.\nMedia.\nDal 1978 \u00e8 presente sul territorio comunale il periodico d'informazione locale \"La Citt\u00e0\", a cura della sinistra locale: a cadenza quindicinale e distribuzione gratuita, conta una tiratura di 34.000 copie ad edizione. A questo si \u00e8 affiancato negli ultimi anni \"Il Diario del Nord Milano\", testata giornalistica del Gruppo Caltagirone, distribuita gratuitamente nei comuni di Sesto San Giovanni, Cinisello Balsamo, Cologno Monzese, Bresso, Cormano, Paderno Dugnano e Cusano Milanino, con periodicit\u00e0 quindicinale e una tiratura di 100.000 copie.\nStoricamente Il Cittadino di Monza dedicava alcune pagine dell'uscita domenicale (\"Il Cittadino della domenica\") alle notizie locali di Cinisello Balsamo. Il 29 aprile 1928 annunciava che per interessamento del podest\u00e0 Alberto Monti, Balsamo aveva il suo telefono pubblico, al quale sarebbe seguito nel giro di breve tempo anche quello a Cinisello. L'inserto del Cittadino della domenica tuttavia cess\u00f2 nel 1957, quando venne sostituito dal settimanale \"Luce\". Quest'ultimo, di estrazione cattolica, ebbe particolare diffusione fra il 1958 e il 1975, pur dedicando anch'esso alle notizie locali solo alcune pagine. Dal 1975 venne sostituito a sua volta da \"Citt\u00e0 Nostra\", anche questo di estrazione cattolica, che avrebbe tuttavia lasciato il posto al pi\u00f9 fortunato \"La Citt\u00e0\".\nEventi.\nLa spiga d'oro.\nIl 17 ottobre 1972 Cinisello Balsamo viene insignita del titolo di citt\u00e0. In occasione del quindicesimo anniversario di tale riconoscimento, l'amministrazione comunale decide di istituire un'apposita onorificenza da assegnare a quanti - singoli cittadini, associazioni o enti - col proprio operato hanno reso lustro alla citt\u00e0.\nGeografia antropica.\nSuddivisioni storiche.\nOltre ai principali centri di Cinisello e Balsamo, storicamente il territorio era ripartito in diverse altre frazioni, la maggior parte delle quali individua oggi alcuni dei quartieri che compongono la citt\u00e0.\nBellaria.\nGi\u00e0 frazione di Cinisello, era posta a nord-ovest dell'abitato, a met\u00e0 strada con Milanino. Attualmente indica il corrispondente quartiere posto a nord ovest del centro della citt\u00e0.\nBettola.\nGi\u00e0 frazione di Balsamo, era posta all'estrema periferia est del territorio comunale. La prima notizia storica attestata risale a un documento del 1761 della pieve di Desio, in cui viene indicata \u00abuna cascina abitata da 45 anime, distante da Balsamo circa 1000 passi\u00bb. Attualmente indica una zona dell'estrema periferia della citt\u00e0 posta a ridosso del confine con Monza.\nCornaggia.\nGi\u00e0 frazione di Balsamo, era posta alla sua periferia est, a circa un chilometro dal centro abitato. La prima notizia storica attestata risale a un documento del 1761 della pieve di Desio, in cui viene indicata \u00abuna cascina sita a circa 500 passi dal paese di Balsamo e abitata da 81 anime\u00bb. Attualmente indica il corrispondente quartiere a ridosso della statale 36. molto pi\u00f9 commerciale e industriale che residenziale.\nCrocetta.\nGi\u00e0 frazione di Balsamo, era collocata sulla strada per Sesto San Giovanni. A partire dagli anni cinquanta ha subito un notevole incremento demografico e un incontrollato sviluppo edilizio, che l'ha portata a diventare il quartiere pi\u00f9 popoloso della citt\u00e0 nel rapporto con la superficie, malgrado la posizione sfavorevole, stretta fra l'autostrada A4 e il viale Fulvio Testi.\nNigozza.\nGi\u00e0 frazione di Cinisello, era posta a nord del centro abitato, sulla strada per Nova. \u00c8 attestata gi\u00e0 dal 1291, anno in cui viene riportato un convento dell'ordine degli Umiliati in localit\u00e0 \"Ligozza\" (o \"Negozium\"). Con la crescita edilizia di Cinisello Balsamo il toponimo \u00e8 andato via via definitivamente scomparendo.\nRobecco.\nGi\u00e0 frazione di Balsamo, era posta alla sua periferia nord-est, a circa due chilometri dal centro abitato. La prima notizia storica attestata risale a un documento del 1761 della pieve di Desio, in cui viene indicato che \u00abCascina Robecco \u00e8 abitata da 81 anime e dista da Balsamo circa 1000 passi\u00bb. Attualmente indica il corrispondente quartiere a ridosso della statale 36.\nSant'Eusebio.\nGi\u00e0 frazione di Cinisello, era collocata lungo la strada per Nova, a nord del centro abitato. L'esistenza di una cascina \u00e8 attestata in documento della pieve di Desio risalente al 1788, in cui vengono indicate 43 anime; decisamente pi\u00f9 antica \u00e8 invece la chiesetta. A partire dagli anni cinquanta ha subito un consistente incremento demografico; attualmente indica il popoloso quartiere posto all'estrema periferia nord di Cinisello Balsamo.\nVilla Rachele.\nGi\u00e0 frazione di Balsamo, era posta a sud del centro abitato, a ridosso del confine con Sesto San Giovanni. A partire dagli anni sessanta ha subito un considerevole incremento demografico, malgrado la collocazione a ridosso del viale Fulvio Testi; attualmente indica il popoloso quartiere stretto fra quest'ultimo e il confine comunale.\nAltre localit\u00e0 del territorio.\nA Cinisello Balsamo sono inoltre presenti altri due quartieri, sorti in concomitanza con la crescita edilizia della citt\u00e0: si tratta del Borgo Misto e del Campo dei Fiori\nBorgo Misto.\nSi \u00e8 sviluppato spontaneamente a partire dagli anni cinquanta in un'area posta a nord-est dell'abitato di Cinisello, poco prima dell'inizio di Sant'Eusebio.\nCampo dei Fiori.\nSi \u00e8 sviluppato a partire dagli stessi anni di Borgo Misto nell'estrema periferia ovest della citt\u00e0, praticamente a ridosso di Cusano Milanino.\nEconomia.\nUna delle attivit\u00e0 storiche caratteristiche di Cinisello e Balsamo \u00e8 stata la coltivazione di gelsi, per l'allevamento di bachi da seta (qui conosciuti come \"cavalee\"), protrattasi fino agli anni venti, per scomparire definitivamente intorno agli anni quaranta. L'importanza che questa pratica aveva in questi territori pu\u00f2 essere desunta dal fatto che in passato avveniva un vero e proprio censimento delle piante di gelso: quello del 16 novembre 1750 riporta per esempio un numero di 961 gelsi presenti a Cinisello (per un imponibile di 70.195 scudi) e di 1.232 gelsi a Balsamo (per un imponibile di 61.025 scudi). La coltivazione dei gelsi era gi\u00e0 praticata nel secolo precedente: nel 1637 viene riportato che la \"piazza comunale\" di Cinisello fosse gi\u00e0 circondata da 45 gelsi.\nFra la met\u00e0 del XIX secolo e gli inizi del XX secolo si contavano sul territorio di Cinisello tre filande, una in \"contrada per Monza\" (oggi via Sant'Ambrogio), di propriet\u00e0 della famiglia Cobelli, poi subaffittata; una in \"contrada per Bresso\" (oggi via Cavour), di propriet\u00e0 della famiglia Gargantini; un'ultima nella \"piazza comunale\" (oggi piazza Gramsci), di propriet\u00e0 inizialmente della famiglia Vitali, poi della famiglia Cighera. Quest'ultima, fondata nel 1881 si sarebbe poi specializzata nella produzione di componenti per gli essiccatoi automatici, conoscendo un successo non solo nazionale col nome di A.L.E.A..\nUn'altra attivit\u00e0 che interessava in passato il territorio cittadino era quella dell'agricoltura, praticata su quasi l'intera superficie cittadina sia a Balsamo che a Cinisello. \u00c8 a partire dagli anni trenta del Novecento che la popolazione cittadina comincia ad essere attratta prima dalle fabbriche che si stavano sviluppando a Sesto San Giovanni, poi da quelle della periferia a nord di Milano. La popolazione comincia a diventare prevalentemente operaia; all'indomani della Seconda guerra mondiale comincia il fortissimo sviluppo edilizio che vede via via la citt\u00e0 gravitare sempre di pi\u00f9 attorno a Milano, di cui pu\u00f2 definirsi un quartiere satellite. L'agricoltura viene quasi del tutto abbandonata e si sviluppa un fenomeno di pendolarismo fra i luoghi di lavoro, collocati al di fuori della citt\u00e0, e la citt\u00e0 stessa, la cui funzione prevalente diventa quasi quella di dormitorio. Cinisello Balsamo stessa conosce comunque un deciso sviluppo della piccola industria e dell'artigianato: le ditte censite passano cos\u00ec dalle 341 del 1951 alle 956 del 1961, fino ad arrivare alle 2056 del 1971. Prima d'allora risultavano attive sul territorio - oltre alle gi\u00e0 citate filande - alcune industrie che lavoravano il legname e due ditte di prodotti alimentari (un pastificio e una fabbrica di prosciutti). A partire dagli anni settanta si cerc\u00f2 inoltre di sviluppare ulteriori poli di produzione locale, privilegiando l'insediamento ai margini della citt\u00e0 di alcuni distretti di produzione leggera, attivi ancora oggi sul territorio. Alla chiusura delle grandi fabbriche si assiste a una progressiva terziarizzazione degli impieghi dei cittadini.\nParticolare importanza nel tessuto sociale ed economico della citt\u00e0 di Cinisello Balsamo \u00e8 stata ed \u00e8 ricoperta - tanto in passato quanto ancora oggi - dalla presenza di numerose cooperative, di consumo ed edificatrici. Fra quelle di maggiore peso, ancora oggi attive sul territorio, si ricordano \"La Nostra Casa\", fondata nel 1911 come cooperativa edificatrice e l\"AUPREMA\", costituitasi nel 1982 con la fusione delle storiche cooperative \"Aurora\", \"Previdente\" e \"Matteotti\". La cooperativa \"La Nostra Casa\" oper\u00f2 a partire dallo storico fabbricato edificato in via Milano (oggi via Libert\u00e0), a cui seguirono negli anni subito successivi il primo spaccio alimentare e un circolo ricreativo. Dal dopoguerra \u00e8 proprietaria di Villa Arconati, divenuta sede della cooperativa, che ancora oggi opera sia nel campo dell'edilizia (con alloggi in affitto ed altri a riscatto), sia in quello alimentare, con diversi punti vendita aperti in citt\u00e0. Delle cooperative andate a formare l\"AUPREMA\", l\"Aurora\" fu la storica cooperativa di Balsamo, attiva dal 1910 in diversi campi (dell'edilizia, di consumo, ricreativo, culturale), \"La Previdente\" fu la storica cooperativa fondata dalla \"Lega dei contadini\" nel 1903, attiva anch'essa come edificatrice, di consumo, ricreativa e culturale, la \"Matteotti\", fu invece la pi\u00f9 recente, nata come cooperativa di consumo e circolo ricreativo nel 1949 e solo in seguito divenuta anche edificatrice.\nNel 1993 apr\u00ec invece il primo \"centro commerciale\" cittadino, lungo il viale Brianza: \"Citt\u00e0Mercato\" (Gruppo Rinascente), che verr\u00e0 sostituito una quindicina di anni pi\u00f9 tardi dal ben pi\u00f9 grosso nuovo \"Auchan\". Altri centri commerciali aprono in citt\u00e0 o nelle immediate vicinanze, alimentando il dibattito locale sul futuro del commercio di vicinato e sulla necessit\u00e0 di preservare un'identit\u00e0 locale di citt\u00e0, fatta anche attraverso la vivacit\u00e0 del commercio nelle sue aree centrali.\nInfrastrutture e trasporti.\nStrade.\nIl territorio comunale \u00e8 attraversato da due autostrade, la A4 Milano-Venezia (uno svincolo) e la A52 Tangenziale Nord di Milano (pi\u00f9 svincoli).\nLo sviluppo viario di viale Fulvio Testi-viale Brianza, ha assegnato alla citt\u00e0 un ruolo di snodo strategico nel traffico veicolare della zona nord di Milano che ha favorito l'insediamento di imprese e strutture industriali e produttive medio piccole.\nTranvie.\nCinisello Balsamo \u00e8 attraversata da nord a sud dalla linea 31 della rete tranviaria di Milano, che termina a Bicocca M5. La linea costeggia per un tratto il Parco Nord e corre lungo viale Fulvio Testi, fino all'altezza di Santa Monica. La linea fu inaugurata il 7 dicembre 2008 entrando pienamente a regime il 17 gennaio 2009.\nIn passato la citt\u00e0 era altres\u00ec interessata dal passaggio delle linee Milano-Cinisello, attiva fra il 1913 e il 1957 e la tranvia Cusano-Cinisello-Monza, in funzione fra il 1890 e il 1918.\nMobilit\u00e0 urbana.\nCinisello Balsamo \u00e8 servita da autoservizi eserciti dall'ATM e da \"Brianza Trasporti\" (gruppo Autoguidovie).\nAmministrazione.\nLa prima figura amministrativa che resse le sorti del neonato comune di Cinisello Balsamo nel 1928 fu il commissario prefettizio conte Ferdinando Lalli, che assolse egregiamente al periodo di transizione dovuta alla soppressione delle precedenti municipalit\u00e0 di Cinisello e Balsamo. A questo successe la figura del podest\u00e0, introdotta dal regime fascista a partire dal 1926 con le cosiddette Leggi fascistissime. Fino al 1945 gli organi democratici del comune vennero soppressi e tutte le funzioni amministrative passarono nelle mani del podest\u00e0, nominato con Regio Decreto per cinque anni e in qualunque momento revocabile. Il podest\u00e0 veniva assistito da una consulta municipali, con funzioni meramente consultive.\nIn seguito alla caduta del fascismo, l'amministrazione provvisoria dei comuni venne disciplinata con R.D.L. 4 aprile 1944, n\u00ba 111 che l'affid\u00f2, fino al ripristino del sistema elettivo, a un sindaco e a una giunta comunale, nominati dal prefetto su proposta del Comitato di Liberazione Nazionale. Il sistema elettivo venne ripristinato con D.L.L. 7 gennaio 1946, n\u00ba 1.\nSport.\nLo sport a Cinisello e a Balsamo fece la sua comparsa agli inizi del Novecento, limitato perlopi\u00f9 alla ginnastica e al ciclismo. A partire dal dopoguerra si andarono a formare molte delle associazioni sportive tuttora presenti nella citt\u00e0, che favorirono la diffusione e la pratica di diverse attivit\u00e0 come l'atletica, il nuoto, il calcio, il basket, la pallavolo e il pugilato.\nImpianti sportivi.\nIl Comune di Cinisello Balsamo dispone di due palazzetti dello sport, tre campi sportivi, quattro piscine e diverse altre strutture sportive minori. Importante, oltre al Palazzetto dello Sport \"Salvador Allende\" lo Stadio \"Gaetano Scirea\" (intitolato a Gaetano Scirea, debuttante nel locale gruppo sportivo \"Serenissima\"), che ha sostituito il precedente stadio comunale sito fra la via XXV aprile e la via Monte Ortigara, fortemente ridimensionato nel 1971 in concomitanza con la realizzazione del nuovo palazzo comunale e definitivamente chiuso e demolito nel corso del 2003. Il Centro polisportivo \"Gaetano Scirea\", pi\u00f9 volte ristrutturato, ha in dotazione oltre al campo da calcio a undici omologato FIGC, in erba naturale e illuminato (con tribuna coperta da 700 posti), una pista d'atletica, altri due campi da calcio a undici pi\u00f9 piccoli, in terra battuta, due campi da calcio a sette, un campo di hockey a rotelle, due palazzine per i servizi e un bar."}
{"id": "19210", "revid": "110157", "url": "https://it.wikipedia.org/wiki?curid=19210", "title": "Cogliate", "text": "Cogliate (\"Sandalmazi\" in dialetto brianzolo, AFI: ) \u00e8 un comune italiano di abitanti della provincia di Monza e della Brianza in Lombardia.\nGeografia fisica.\nTerritorio.\nCogliate sorge a ridosso della propaggine nord-occidentale delle Alte Groane, a circa 18\u00a0km da Como, 16\u00a0km da Monza, 27\u00a0km da Milano in linea d'aria. Dista inoltre circa 22\u00a0km dal confine Svizzero. Il suo territorio \u00e8 situato nelle prime colline della Brianza, ha un'altitudine media di e si colloca all\u2019interno del Parco Regionale delle Groane e della Brughiera Briantea. Si trova in un'area caratterizzata da sedimenti di origine fluvio-glaciale, terrazzati, con alterazioni superficiali pi\u00f9 o meno accentuate a seguito dell'evoluzione storico-urbanistica del luogo. Il comune si estende per 695 ettari, ivi comprese le frazioni di San Damiano, Cascina Clerici e una porzione di Cascina Nuova.\nIl territorio di Cogliate confina con ben otto Comuni: a nord est con Lentate sul Seveso (MB), a nord con Misinto (MB), a est con Barlassina (MB) e Seveso (MB), ad nord ovest con Rovello Porro (CO), a sud ovest con Saronno (VA), a sud con Ceriano Laghetto (MB), a sud est con Cesano Maderno (MB).\nClima.\nCogliate rientra nel classico clima continentale, spesso caratterizzato da inverni freddi. In estate invece ritroviamo un clima caldo umido con temperature che spesso avvicinano e superano i 30 gradi, creando disagio a causa dell'elevata umidit\u00e0. Non mancano comunque i temporali che, dalle vicine Prealpi Lombarde, fanno visita al territorio mediamente da aprile a settembre inoltrato.\nStoria.\nLo storico D. Olivieri riconduce il toponimo Cogliate al nome personale \"Colius o Collius\" . Non sono, tuttavia, da escludere altre soluzioni, come quella legata alla particolare posizione di Cogliate, posto su un piccolo colle (lat.: \"collis\") delle Groane.\nEt\u00e0 antica.\nA tutt'oggi non si conoscono reperti celtici o romani provenienti da Cogliate. Si pu\u00f2 invece ipotizzare l'esistenza in tutta la dorsale del pianoro delle Groane, almeno a partire dal dominio romano, di un'attivit\u00e0 umana legata allo sfruttamento di laterizi. Numerosi sono i rinvenimenti di manufatti derivati dalla cottura in fornaci, provenienti dalle localit\u00e0 confinanti con Cogliate.\nOccorre tener presente che la mancanza di reperti pre-medioevali riferentesi alla presenza di fornaci nelle Groane debba ricercarsi alla scarsa importanza che si attribuiva nei secoli scorsi ai ritrovamenti di questo genere, poco vistosi e considerati di poco conto e d'interesse esiguo.\nMedioevo.\nSul finire dell'VIII secolo, l'organizzazione ecclesiastica milanese, dopo l'influsso della presenza di una forte personalit\u00e0, come quella di Sant'Ambrogio nei secoli precedenti, era ben diffusa e delineata.\nAlla primitiva chiesa battesimale di Seveso capopieve, si rivolgevano, per la liturgia, gli abitanti dei villaggi circostanti, tra cui Cogliate, dove probabilmente esisteva, come attestato per altre localit\u00e0 finitime, un modesto oratorio.\nAll'inizio del X secolo, con il rinnovamento dell'epoca ottoniana, l'Insubria visse un momento di particolare crescita economica, sociale, politica ed organizzativa: il commercio si diffondeva, l'agricoltura e l'artigianato ricevevano nuovi impulsi.\nIl Monastero delle Benedettine di San Dalmazio.\nUn documento del 4 luglio 1184 getta uno sguardo abbastanza ampio, per i tempi che corrono, sulla realt\u00e0 politica ed economica del paese. Infatti si parla della sentenza dei Consoli di Milano in seguito ad una lite sorta tra la badessa del Monastero e \"omnes homines de loco Colliate\" rappresentati da Giovanni da Cermenate e Giovanni Gallina, consoli del luogo.\nI consoli condannarono gli abitanti di Cogliate a prestare il \"sacramentum salvamenti\", o giuramento collettivo, di salvaguardia dei beni del monastero e \".. pronuntiavit ut singuli homines de Colliate decimam dent eidem abbatisse de omni blava, et omnibus leguminibus, et vino, et lino, et rapis, et nucibus, et castaneis, et nominatim de lupinis, et vecia, et moco, et bulgara... in campo vel in area ubi ipsa elegerit, secundum illam portionem que eidem monasterio pertinet...\".\nLa sentenza dimostra che gli abitanti del borgo cogliatese avevano un rapporto di dipendenza feudale con il monastero di San Dalmazio: erano tenuti a versare alle benedettine le decime su alcuni prodotti agricoli, alla custodia dei loro beni ed all'uso del pascolo comune. Sono da mettere in evidenza i tipici prodotti della terra a larga diffusione allora.\nL'istituzione monastica di Cogliate, nel corso del XV secolo, subisce un drastico ridimensionamento, a causa della decadenza dei costumi. Nel 1466, il monsignor Giacomo Torre, delegato pontificio e vescovo di Parma, fece la prima mossa per unire il monastero benedettino di San Dalmazio, ridotto ormai a due sole monache residenti, col monastero di Santa Maria in Valle di Milano. Il Torre stese l'atto di aggregazione il 16 gennaio 1468, ma non essendosi fatta menzione di una delle due monache, Ursina, bisogn\u00f2 chiedere la sanatoria al pontefice e fu data da papa Sisto IV nel 1479 dopo undici anni. L'aggregazione a Milano e la riduzione a due sole monache non ridusse, tuttavia provvisoriamente, il peso sociale e religioso che l'ente benedettino aveva fin l\u00ec avuto sull'intero nostro villaggio.\nLa rettoria.\nLo \"Status Ecclesie Mediolanensis anni MCCCCLVI\" mette in rilievo i profondi cambiamenti intervenuti nell'organizzazione ecclesiastica plebana a quel tempo. Quasi tutte le cappelle poste nei villaggi sottoposti alla pieve di Seveso divennero rettorie. Ci\u00f2 vuol dire che alla gestione di queste cappelle sovrintendevano sacerdoti non pi\u00f9 provenienti dalla sede plebana, ma stabilmente legati alla localit\u00e0 assegnata: fra queste c'\u00e8 anche la chiesa parrocchiale di Cogliate, dedicata ai Santi Cosma e Damiano.\nPi\u00f9 tardi, con una bolla datata 28 febbraio 1543, le suore benedettine del monastero di S. Maria in Valle ottennero da papa Paolo II l'unione della chiesa parrocchiale dei Sant Cosma e Damiano e relativi beni con la chiesa di San Dalmazio (annessa precedentemente al monastero locale,) di loro giurisdizione. Le monache di Santa Maria in Valle si impegnano, in cambio di detta aggregazione, ad utilizzare le rendite provenienti dal beneficio della chiesa, denominata parrocchiale, dei Santi Cosma e Damiano a favore del mantenimento di un sacerdote, amovibile, secolare o dell'ordine dei mendicanti regolari, per fare \"esercire la Cura delle Anime di detto Popolo di Coliate\".\nLe monache, in poche parole, si sono assunte il privilegio, con relativo onere, di nominare il cappellano per la cura liturgica e pastorale del popolo. Esente da questa giurisdizione rimaneva la chiesetta rustica dedicata a San Giovanni Battista costruita attorno al 1510 o 1520, per volere di un certo Aloysius Bossius.\nEt\u00e0 moderna.\nNel 1568 la popolazione del paese ammonta a 343 persone, di cui 183 da comunione, e 50 nuclei familiari.\nTra le famiglie prevalgono i Borghi, Basilico, Campi, Grassi, Castelnovo, Beretta, Fusi e Vago. Negli anni della peste del 1576 e del 1629 si assiste ad un diminuzione della popolazione.\nLe visite pastorali.\nLe visite pastorali, iniziate in epoca tridentina, documentano lo stato in cui si trova nel XVI secolo la chiesa locale.\nA parte la descrizione materiale dei tre edifici ecclesiastici, dei loro beni, dello stato di conservazione della suppellettile religiosa, la presenza di cappelle, la tenuta dei libri anagrafici (nascite, matrimoni, morti) ed altri registri di carattere prettamente spirituale (cresimati, comunicandi, ecc.) vi sono anche notizie sulla condotta morale di alcuni personaggi pi\u00f9 o meno noti, che vengono pubblicamente richiamati a tenere un comportamento ispirato ai principi religiosi dominanti nel tempo\nDalla lettura emerge che il borgo di Cogliate viene chiamato San Dalmazio, come il titolare della chiesa di propriet\u00e0 delle monache di Santa Maria in Valle di Milano; la chiesa dei Santi Cosma e Damiano continua ad essere chiamata col titolo di parrocchiale; la situazione del clero locale \u00e8 confusa in quanto \u00e8 presente un cappellano-curato, che ha in cura d'anime anche il paese di Birago e il curato di Rovello che celebra in alcune ricorrenze messe nella cappella di Santa Maria; nella chiesa dei Santi Cosma e Damiano celebra un sacerdote mantenuto dal popolo; nella chiesetta dedicata a San Giovanni Battista \u00e8 avvenuto un fatto di sangue (di cui non si conoscono gli estremi).\nLa nuova chiesa parrocchiale.\nI primi decenni del XVI secolo la chiesa parrocchiale di S. Dalmazio, da tempo in condizioni precarie e del tutto insufficienti per l'aumentata popolazione, viene ricostruita \"ex novo\" e dedicata a San Giovanni Battista. Questa volta la richiesta della nuova costruzione passa attraverso la popolazione del luogo e l'istituzione comunale. Nel 1636 iniziano i lavori e il tempio viene ricostruito non distante dalla vecchia e fatiscente chiesa, dove ora sorge l'attuale chiesa parrocchiale. Il popolo volle che la nuova chiesa di San Giovanni Battista assumesse il titolo di parrocchiale sostituendosi a quella di San Dalmazio e che tutte le ordinarie funzioni liturgiche si svolgessero nella nuova chiesa.\nC'era poi il problema della casa parrocchiale, attigua alla vecchia chiesa di San Dalmazio, ridotta anch'essa in condizioni miserevoli. Si venne ad un accordo tra le monache, che possedevano sempre i loro diritti, il popolo e l'istituzione comunale, unitamente al benestare arcivescovile, e si stabilirono una serie di diritti ed impegni reciproci. La nuova chiesa di San Giovanni Battista prese il titolo di parrocchiale, in sostituzione di quella di San Dalmazio. Le monache mantennero gli antichi diritti sul nuovo tempio, precedentemente vantati sulla vecchia chiesa di San Dalmazio. La nuova casa parrocchiale fu costruita a ridosso della nuova chiesa con il contributo di 1550 lire imperiali da parte monache.\nLe monache rimanevano proprietarie della vecchia chiesa e della fatiscente canonica, con piena disponibilit\u00e0 all'utilizzo del materiale recuperabile in caso di distruzione o totale rovina. La scelta del vicario curato continuava a spettare alle reverende monache di San Maria in Valle di Milano.\nDominazione spagnola.\nA partire ufficialmente dal 1559, Cogliate e il Ducato di Milano passano alla corona spagnola. In questo periodo avviene una buona crescita demografica: dai circa 350 abitanti del 1568, si pass\u00f2 ai 440 del 1603, per superare quota 500 nel 1653. La popolazione era strettamente legata al lavoro agricolo, con una piccola presenza di comuni attivit\u00e0 artigiane. La propriet\u00e0 terriera era in mano a poche famiglie, in maggior parte residenti altrove. Gli abitanti di Cogliate erano composti da pochi gruppi familiari che frequentemente si incrociavano attraverso il matrimonio.\nLa mortalit\u00e0 infantile era un fenomeno assai diffuso ovunque: a Cogliate si avevano tre decessi su dieci nati vivi, nei primi sei mesi di vita. Non pochi nascevano gi\u00e0 morti o morivano nelle prime ore successive al parto.\nUn altro fenomeno di interesse generale, fu il proliferare, di feroci briganti e comuni malandrini. Famose erano state, un secolo prima, le sanguinarie gesta dei banditi Giacomo Legorino da Limbiate e Battista Scorlino da Mombello. Costoro seminarono, per lungo tempo, il panico tra coloro che viaggiavano lungo le strade del nord-ovest milanese e del\nvicino Comasco. Questi banditi d'assalto avevano i loro rifugi nei boschi della Merlata (tra il Ticino e la pieve di Bollate), nella brughiera delle Groane e nei boschi Comaschi. \nNelle cronache del tempo, intorno alla met\u00e0 del Seicento, riusc\u00ec a trovarvi spazio anche un cogliatese, certo Giovanni Battista Castelnovo, reo di aver rapinato un passante di Ceriano lungo un sentiero interno alle Groane.\nDominazione austriaca.\nNel 1706 il Ducato di Milano entra fra i domini degli Asburgo d'Austria.\nAlla morte del sacerdote Carlo Antonio Confalonieri (1717) si registra che la casa parrocchiale annessa alla chiesa dei Santi Giovanni Battista e Dalmazio, sede parrocchiale, versava in condizioni di estrema rovina. La questione fu di rilevante interesse pubblico, in quanto ancora la gestione ruotava intorno alle monache di Santa Maria in Valle. La vertenza si concluse nel 1726 scaricando sulla comunit\u00e0 di Cogliate le spese occorrenti alla riparazione.\nNel 1722 fu approntata la prima mappa catastale di Cogliate. Nel foglio VI si evidenzia una porzione di territorio, confinante con Cassina Ferrara, totalmente ad uso agricolo, denominato arativo e arativo moronato (ovvero con la presenza di fila di gelsi per l'allevamento del baco da seta). Nicola Papis e Ottavio Castelli di San Pietro risultano essere i maggiori proprietari terrieri. Nel foglio VIII viene messa in evidenza la porzione di territorio centrosettentrionale di Cogliate, lasciata soprattutto a brughiera, che ancor oggi copre buona parte della fascia orientale della superficie comunale verso Barlassina e, in misura ridotta ad aratorio moronato. I maggiori proprietari dell'area interessata risultano i Vimercati, le monache di Santa Maria in Valle di Milano ed Ottavio Castelli di San Pietro.\nLa carta topografica del tempo riproduce in modo evidente la ridistribuzione del suolo: la porzione occidentale, quasi totalmente agricola e assai fertile; il nucleo urbano; la porzione orientale, interessata dalla brughiera del pianoro delle Groane, con la presenza di piccoli corsi d'acqua a carattere torrentizio.\nL'economia locale era dunque essenzialmente agricola, con limitate iniziative artigianali e commerciali. Mais, miglio, segale, frumento e legumi erano le coltivazioni pi\u00f9 praticate.\nNel 1770, su una popolazione complessiva di 532 abitanti, i \"maschi collettabili\", aventi cio\u00e8 un'et\u00e0 compresa di cui sopra e tenuti all'imposta ordinaria, erano 163. Gli anziani di sesso maschile (ovvero di et\u00e0 superiore ai 60 anni) risultavano in numero di 11, mentre 102 erano i maschi in et\u00e0 inferiore ai 14 anni e 256 il totale delle donne. Nel comune di Cogliate erano iscritti nei rispettivi ruoli di categoria i seguenti artigiani e commercianti: un oste, un ferraio, tre falegnami, due tessitori di tela di lino e un sarto.\nOttemperando alle nuove normative del Supremo Consiglio scompariva un'altra antica consuetudine medioevale: le propriet\u00e0 comuni. L'alienazione dei beni incolti delle comunit\u00e0 di Cogliate avvenne il 12 ottobre del 1782 sulla pubblica piazza della Comunit\u00e0 dove \"si riunirono i deputati dell'estimo\". Il prezzo di stima, con base d'incanto, fu fissato in 23 lire e 8 soldi a pertica. Le offerte dei privati, convenuti per l'affare, salirono vorticosamente fino ad arrivare all'offerta definitiva di ben 29 lire e 15 soldi.\nEssendo inoltre che l'autorit\u00e0 austriaca emanava, in quel tempo, delle disposizioni volte a risolvere in via definitiva i problemi inerenti al luogo ed alle modalit\u00e0 delle sepolture, nel 1783, anche il comune provvide a costruire il cimitero sul luogo dove, in seguito, furono costruiti l'edificio scolastico e l'abitazione del coadiutore parrocchiale.\nEt\u00e0 contemporanea.\nLa dominazione napoleonica.\nI cambiamenti in atto nel resto d'Europa si abbatterono anche sul Ducato di Milano, che venne occupato da Napoleone nel 1797. Con la soppressione di matrice rivoluzionaria degli enti religiosi, i resti del monastero di San Dalmazio e l'annesso decadente oratorio, furono acquistati da un certo Isimbaldi di Ceriano Laghetto. Sul terreno dell'ex complesso monastico, l'Isimbaldi costru\u00ec un gruppo di case coloniche ed eresse una cappelletta sul luogo dell'antica chiesa di San Dalmazio. Le case e l'oratorio passarono in seguito all'opera pia Fatebenefratelli. Il Regio Decreto del 4 novembre 1809 decret\u00f2 la soppressione del Comune di Cogliate, annesso a quello di Ceriano.\nNel Regno Lombardo-Veneto.\nGli austriaci ripristirarono prontamente l'autonomia comunale di Cogliate. L'amministrazione lombardo-veneta, sotto la guida del governo austriaco, s'impegn\u00f2 a risistemare tutta la viabilit\u00e0 dell'ex-Ducato, provvedendo a dotare di una rete viaria pi\u00f9 consona ai tempi l'area gravitante intorno a Saronno Seregno e centri maggiori.\nBuona parte delle direttrici stradali che conducevano ai vicini centri di Saronno Seregno Cant\u00f9 e Barlassina, furono corretti per accorciare le distanze e facilitare la transitabilit\u00e0 di carri e pedoni. Sul finire del 1826 fu approvata l'opera di \"rettilineamento\" della vecchia strada che da Cogliate, attraverso Cassina Ferrara, portava nel Saronnese e Varesotto]. Sempre in quegli anni si era dato avvio alla sistemazione del tratto stradale che da Cogliate conduceva a Barlassina, provvedendo a ridurre l'eccessiva pendenza del vecchio percorso. In precedenza, si era provveduto a sistemare il pozzo per l'acqua potabile, ubicato nei pressi della chiesa parrocchiale. I lavori furono eseguiti tra il 1823 ed il 1824.\nNel 1828 furono avviati lavori di risistemazione dell'ormai decrepita casa parrocchiale: tra le altre opere, fu riparato il tetto del granaio, posto sopra la sacrestia dove veniva messo il grano della Chiesa.\nL'anno seguente si provvide ad acquistare tre nuove campane per la chiesa sussidiaria dei Santi Cosma e Damiano. Anche il campanile della sussidiaria fu rifatto quasi totalmente. Nel 1831 fu costruito il nuovo castello in ferro delle tre campane. Nella stessa chiesa, nell'anno 1832 il pittore De Micheli dipinse ad affresco le immagini dei santi Antonio e Sebastiano, poste sulle pareti laterali all'altare maggiore.\nAltri consolidamenti e rifacimenti si fecero negli anni seguenti come la messa in funzione del meccanismo dell'orologio pubblico, il campanile della chiesa parrocchiale, l'ampliamento del cimitero.\nLa brughiera delle Groane, con i suoi boschi, i prati, i corsi d'acqua, le alture, costituiva un ambiente ideale per scenari di guerra. L'esercito austriaco vi tenne diverse esercitazioni in molti periodi, soprattutto in estate ed autunno. Tra il primo agosto ed il 17 settembre 1842, soggiornarono centinaia di soldati che usufruirono dell'alloggio presso le abitazioni cogliatesi per la modica somma di un centesimo al giorno. La maggior parte della truppa alloggiava nelle tende da campo, ubicate tra Cogliate e Barlassina.\nVi era molta richiesta per le candele di sego, che sergenti e cadetti del collegio di San Luca consumavano in modo rilevante. Anche il facchinaggio, l'affitto di bestiame, carri da trasporto e paglia erano molto richiesti. Il 29 settembre 1842, la deputazione comunale, inviarono il conto spese di L. 336 e 83 centesimi all'Imperial Regio Commissario distrettuale di Barlassina per \"l'alloggiamento militare stazionato in questo Comune\". Un altro conto di L. 801,05 fu presentato nell'ottobre del 1844.\nServizi pubblici a Cogliate durante il Lombardo-Veneto.\nLa scuola elementare minore comunale, nel 1846, risulta essere divisa nelle due sezioni maschile e femminile:, la sezione maschile era frequentata da 125 alunni, mentre quella femminile era momentaneamente chiusa, essendo vacante il posto di maestra. L'assistenza sanitaria era garantita dal medico che, nel 1846, si occupava dei malati residenti nei comuni di Cogliate, Misinto, Ceriano Laghetto, Lazzate e Cermenate per un totale di 6.340 assistiti. Era aperto anche l'ufficio di ostetrica, per i Comuni di Cogliate, Misinto e Lazzate.\nIl servizio di farmacia era assicurato, nel distretto di Barlassina, da dottori residenti a Seregno, a Desio, a S. Pietro Martire di Seveso e a Cesano Maderno.\nTre erano gli uffici postali funzionanti, nel 1856, nel territorio distrettuale di Barlassina: a Seregno, a Desio e a Barlassina.\nTre erano le stazioni dell'imperiale regia gendarmeria, ubicate nel distretto di Barlassina:\n1) stazione di Barlassina, con 5 gendarmi a piedi, 6 stanze d'alloggio e una stanza d'arresto.\n2) Stazione di Cascina Amata di Cant\u00f9, con 5 gendarmi a piedi, 3 stanze d'alloggio e una stanza d'arresto.\n3) Stazione di Desio, con 5 gendarmi a piedi, 9 stanze d'alloggio e una stanza d'arresto.\nCogliate nel Regno d'Italia.\nNel 1859 Cogliate entra a far parte del Regno di Sardegna e quindi nel Regno d'Italia. Seguir\u00e0 poi le vicende dello stesso. Il Regio Decreto del 9 febbraio 1869 ripristin\u00f2, come in svariati altri casi, le disposizioni di quello del 1809, e Cogliate si vide nuovamente privata della propria autonomia per essere annessa al Comune di Ceriano Laghetto. Le spinte separatiste rimasero comunque forti, e sfociarono il 20 luglio 1919 nel decreto che ristabil\u00ec definitivamente il Comune di Cogliate.\nSociet\u00e0.\nEtnie e minoranze straniere.\nSecondo i dati ISTAT, al 31 dicembre 2010 la popolazione straniera residente era di 353 persone, pari al 4,19% di tutti i residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nGeografia antropica.\nFrazioni.\nCascina Nuova.\nCascina Nuova \u00e8 una localit\u00e0 popolata da circa 700 abitanti. Dal 1925 costituisce parrocchia a s\u00e9 stante, ma amministrativamente dipende per due terzi dal comune di Misinto e per 1/3 dal comune di Cogliate. A Cascina Nuova di Misinto fino a giugno 2009 era sede del Comitato Locale Alte Groane della Croce Rossa Italiana, che si \u00e8 successivamente spostata nella pi\u00f9 adatta sede situata in Misinto in Via Marconi angolo Via Zocco del Prete.\nSan Damiano.\n\u00c8 una localit\u00e0 situata tra i comuni di Ceriano Laghetto e Cogliate, in cui spicca il caratteristico Santuario della Beata Vergine dell'Annunciazione, punto focale della tradizionale festa popolare della \"Mad\u00f2na de marz\", che si affianca alla ricorrenza religiosa dell'Annunciazione, organizzata in collaborazione con l'adiacente comune di Ceriano Laghetto.\nAmministrazione.\nAndrea Basilico (Lega-Forza Italia-Lista Civica \"Per Sandalmazi\") dall'11/06/2018"}
{"id": "19211", "revid": "37401", "url": "https://it.wikipedia.org/wiki?curid=19211", "title": "Cologno Monzese", "text": "Cologno Monzese (\"Col\u00f2gn\" in dialetto monzese e in dialetto milanese IPA: , e semplicemente Cologno fino al 1862) \u00e8 un comune italiano di abitanti della citt\u00e0 metropolitana di Milano.\nIl Comune \u00e8 conurbato con Milano e da febbraio 2017 fa parte della zona Adda-Martesana.\nGeografia.\nGeografia fisica.\nLa citt\u00e0 di Cologno Monzese \u00e8 situata a nord-est del capoluogo di regione, Milano, e condivide con esso un breve confine. Confina a sud-ovest con Milano, a sud con Vimodrone, a est con Cernusco sul Naviglio, a nord-est con Brugherio e a ovest con Sesto San Giovanni.\nIl territorio del comune si estende su una superficie di circa 8,4 km2 a un'altitudine di 131 m s.l.m. A ovest \u00e8 lambito dal fiume Lambro, mentre a sud \u00e8 attraversato per un breve tratto dal Naviglio della Martesana.\nLa classificazione climatica del comune \u00e8: zona E, 2404 gradi giorno. La classificazione sismica \u00e8: zona 3.\nGeografia antropica.\nI confini di Cologno Monzese sono stati allargati pi\u00f9 volte nel corso della storia, a seguito dell'assorbimento di alcuni centri abitati limitrofi. Sono un esempio San Giuliano Monzese, Cavarossa, Metallino e Bettolino Freddo, che sono finiti per diventare dei quartieri del paese. Malnido, oggi chiamato San Maurizio al Lambro, \u00e8 diventato invece una frazione di Cologno.\nStoria.\nL'origine di Cologno Monzese risale al IV secolo, durante il periodo delle colonizzazioni romane. Chiamato originariamente \"Colonia super Lambrum,\" in quanto edificato sulla riva sinistra del fiume Lambro, Cologno era un centro rurale di pochi abitanti. Il termine \"Cologno\", usato anche per altri due comuni lombardi (Cologno e Cologno al Serio) deriva appunto dal latino \"colonia\".\nIl dominio dei Longobardi, iniziato idealmente quando cadde l'impero romano d'occidente, influenz\u00f2 molto l'organizzazione del territorio. L'antica chiesa di San Giuliano reca sulla facciata un'iscrizione che fa risalire la costruzione al 599, in onore a Teodolinda, la regina dei Longobardi.\nDurante l'alto medioevo Cologno entr\u00f2 a far parte della Corte di Monza, un'antica organizzazione clericale che sottostava all'arcidiocesi di Milano. Da questa appartenenza deriva l'aggettivo \"Monzese\", che oggi si utilizza per identificare il comune: prima del 1862, il comune veniva chiamato solamente Cologno. Il 9 dicembre 1866, quando venne emanato il regio decreto, vennero aggregati a Cologno i centri abitati di Malnido (oggi San Maurizio al Lambro) e Bettolino Freddo, fino ad allora appartenuti al comune di Moncucco.\nSuccessivamente, soprattutto a causa dell'immigrazione interna proveniente dal Sud Italia, si verific\u00f2 una crescita demografica molto rilevante che comport\u00f2 un aumento della popolazione residente tale per cui fu insignita del titolo di citt\u00e0. Oggi i flussi migratori sono cambiati, ma continuano in special modo con l'accoglienza di extracomunitari. Fino agli anni settanta si svilupparono sul territorio comunale diverse attivit\u00e0 industriali. Negli anni ottanta, inizi\u00f2 un processo di deindustrializzazione, che fu in parte sostituito da attivit\u00e0 legate al settore terziario, favorito anche dal prolungamento della metropolitana milanese, che sul territorio conta tre stazioni della linea 2.\nMonumenti e luoghi d'interesse.\nPieve di San Giuliano.\nCome gi\u00e0 introdotto, l'influenza dei dominatori Longobardi \u00e8 rintracciabile nell'antica pieve di San Giuliano, anche se la struttura della chiesa \u00e8 di stile romanico e non gotico. Questo tempio, dedicato a San Giuliano martire dalla devozione di Teodolinda regina dei Longobardi, fu fondato nell'anno 599 e restaurato nell'anno 1600.\nAll'ingresso della chiesa sono poste due acquasantiere, una con al centro un Angelo e l'altra il Buon Pastore. Nella navata centrale vi sono affreschi settecenteschi raffiguranti gli evangelisti (Matteo, Marco, Luca, Giovanni) e i Padri della Chiesa (Gregorio, Ambrogio, Girolamo e Agostino).\nAlle spalle dell'altare \u00e8 esposta una grande tela raffigurante una copia dell'Incoronazione di spine del Tiziano.\nChiesa antica dei Santi Marco e Gregorio.\nSi tratta di una chiesa di origini medioevali, nella quale abitarono dal X secolo sino al 1700 circa, i padri cistercensi del monastero di Sant'Ambrogio. L'interno \u00e8 ricco di affreschi risalenti al XV secolo e lo spazio disponibile \u00e8 spesso adibito a mostre. L'edificio risulta sconsacrato; le funzioni religiose sono state spostate nella moderna chiesa di S.S. Marco e Gregorio, adiacente a quella antica.\nVilla Casati.\nDi propriet\u00e0 della famiglia Casati, \u00e8 l'edificio in cui ha sede il consiglio comunale, la biblioteca civica e la polizia locale. Di origine medioevale, l'edificio era propriet\u00e0 del monastero di Sant'Ambrogio. Nel 1592 sub\u00ec una prima ristrutturazione quando pass\u00f2 alla propriet\u00e0 della famiglia Besozzi e solo nel 1798 entr\u00f2 in possesso della famiglia Casati.\nAree naturali.\nCon i comuni di Brugherio e Sesto San Giovanni, Cologno Monzese ospita il Parco Media Valle del Lambro. Inoltre, con Brugherio, Cernusco sul Naviglio, Vimodrone e Carugate, ospita il parco est delle cave. Il parco, caratterizzato da piccole aree boschive e piccoli specchi d'acqua, ha un'estensione di 551 ettari.\nNaviglio della Martesana.\nCologno \u00e8 l'ultimo comune che viene attraversato dal Naviglio della Martesana prima di entrare a Milano. Il percorso del Naviglio lambisce solo lateralmente il comune di Cologno Monzese, ma nonostante ci\u00f2 in passato ha contribuito allo sviluppo economico: verso la fine del 1800 l'uso delle acque favor\u00ec il balzo locale della rivoluzione industriale.\nSociet\u00e0.\nEvoluzione demografica.\nLa popolazione residente in passato a Cologno Monzese era di:\nSecondo i censimenti precedenti a quelli dell'ISTAT, effettuati presso le parrocchie del territorio.\nEtnie e minoranze straniere.\nSecondo le statistiche ISTAT al 1\u00ba gennaio 2016 la popolazione straniera residente nel comune era di persone, pari al 17% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nMedia.\nA Cologno Monzese hanno sede:\nIn passato avevano qui la propria sede Sky Italia (gi\u00e0 Tele+), gli Studi Alboran e Blue Gold Studios.\nIstruzione.\nSul territorio sono dislocate 28 scuole di ogni ordine e grado sia pubbliche che private. Si contano:\nAlcune scuole sono raggruppate negli stessi edifici delle scuole di ordine superiore, mentre altre sono convenzionate tra loro affinch\u00e9 l'alunno segua un percorso che inizi con una scuola dell'infanzia e termini nello stesso istituto, con una scuola secondaria di primo grado. Queste scuole sono dette \"Istituti comprensivi.\"\nInfrastrutture e trasporti.\nIl comune di Cologno Monzese \u00e8 attraversato dalla linea M2 della metropolitana di Milano. Su territorio ci sono 3 stazioni: Cologno Sud (nelle prime fasi progettuali era denominata \"Metallino\"), Cologno Centro e Cologno Nord (che nei progetti iniziali si chiamava \"Bettolino\").\nVarie linee di autobus gestite da ATM, collegano Cologno Monzese ai suoi quartieri e ai comuni limitrofi. Inoltre, presso la stazione della metropolitana di Cologno Nord, si trova un'autostazione che funge da capolinea per varie autolinee interurbane, gestite da NET, provenienti dall'area nord-orientale della citt\u00e0 metropolitana e dalla provincia di Monza e Brianza.\nCologno Monzese \u00e8 attraversato da sud-ovest a nord-est dalla tangenziale est di Milano ed \u00e8 lambito a ovest dalla tangenziale nord. Inoltre, il comune \u00e8 attraversato dalla strada provinciale per Imbersago, che collega Milano a Lecco (che al giorno d'oggi prende il nome di Via Milano e Corso Roma).\nSport.\nCalcio.\nLe principali squadre di calcio colognesi (una maschile e una femminile) si chiamano \"F.C. Cologno\" e partecipano entrambe al Campionato di Eccellenza Lombardo.\nRugby.\nL\"'Iride Cologno Rugby\" \u00e8 militante nel campionato nazionale C1 Elite.\nBasket.\nI \"Settembrini Basket Cologno\" militano nel campionato italiano di pallacanestro di Serie D maschile."}
{"id": "19213", "revid": "125985944", "url": "https://it.wikipedia.org/wiki?curid=19213", "title": "Giovannino Guareschi", "text": "\u00c8 uno degli scrittori italiani pi\u00f9 venduti nel mondo (con oltre 20 milioni di copie) venendo persino plagiato in Vietnam.\nLe sue opere pi\u00f9 note, anche per le trasposizioni cinematografiche, sono i racconti aventi come protagonisti il prete don Camillo ed il sindaco comunista Giuseppe \"Peppone\" Bottazzi, acerrimi rivali, le cui vicende si svolgono in un paese della bassa padana emiliana.\nBiografia.\nPrimi anni.\nNacque a Fontanelle, frazione di Roccabianca, il 1\u00ba maggio 1908, in una famiglia piccolo-borghese. Il suo nome completo era Giovannino Oliviero Giuseppe; da adulto scherzer\u00e0 spesso su come un uomo corpulento come lui fosse stato chiamato con il diminutivo \"Giovannino\". Il padre, Primo Augusto Guareschi, amico personale del sindacalista socialista riformista Giovanni Faraboli, era commerciante, mentre la madre, Lina Maghenzani, devota cattolica e fervente monarchica, era la maestra elementare del paese. Nel 1914 la famiglia si trasfer\u00ec a Parma, dove il futuro scrittore frequent\u00f2 le scuole elementari.\nFinite le scuole elementari, nel 1920 venne iscritto al convitto nazionale Maria Luigia di Parma, l'antico collegio dei nobili. Qui conobbe Cesare Zavattini, arrivato da Luzzara per fare l'istitutore nel collegio. Insieme con Zavattini, Guareschi cre\u00f2 e scrisse il giornale studentesco. La collaborazione con Zavattini, di soli sei anni pi\u00f9 grande di Guareschi, fu decisiva per lo sviluppo della sua tecnica e della sua arte. Nel 1925, l'ultimo anno di Ginnasio, l'attivit\u00e0 del padre fall\u00ec; la famiglia lo ritir\u00f2 dal collegio e Giovannino dovette frequentare i tre anni di liceo da esterno. Ottenuta la maturit\u00e0 classica (luglio 1928), Guareschi si iscrisse all'Universit\u00e0 di Parma. \nStudente di giurisprudenza, Guareschi lavor\u00f2 saltuariamente come correttore di bozze al \"Corriere Emiliano\" (nome assunto dalla \"Gazzetta di Parma\" nel periodo 1927-1941), chiamato da Zavattini, caporedattore del quotidiano. Nel 1931 entr\u00f2 in redazione come aiuto-cronista con un contratto di collaborazione fissa. Alla fine dell'anno and\u00f2 a vivere da solo, in Borgo del Gesso. Aveva ventitr\u00e9 anni. In poco tempo fu promosso cronista, poi capo-cronista: scrisse articoli, novelle e rubriche, oltre a fare disegni (anche su temi politici).\nConseguita la laurea, l'8 novembre 1934 part\u00ec per il servizio militare a Potenza, dove frequent\u00f2 il corso allievi ufficiali. L'anno dopo i proprietari del \"Corriere Emiliano\" lo licenziarono per esubero di personale. Nello stesso periodo Guareschi ricevette un'altra proposta da Cesare Zavattini, che nel frattempo si era trasferito a Milano alla Rizzoli Editore: quella di entrare in un giornale umoristico che stava per vedere la luce. In attesa del varo del nuovo giornale, Guareschi invi\u00f2 disegni e articoli ad altre riviste Rizzoli: \"Il Secolo Illustrato\" e \"Cinema Illustrazione\". Un suo disegno comparve sulla \"Domenica del Corriere\" (\u201cLe Cartoline del pubblico\u201d).\nDa febbraio a luglio del 1936 svolse il servizio di prima nomina al Sesto Reggimento di Corpo d'Armata di Modena col grado di sottotenente di complemento.\nIl \"Bertoldo\" (1936-1943).\nLa nuova rivista che Zavattini stava creando doveva essere pungente (pur nell'ambito del regime) e diretta agli strati sociali medio-alti, in concorrenza con il popolarissimo bisettimanale romano \"Marc'Aurelio\". Vi avrebbero collaborato importanti giornalisti e illustratori del tempo. Il primo numero del \"Bertoldo\", quindicinale di satira diretto da Zavattini, apparve nelle edicole il 14 luglio 1936, giorno dedicato a San Camillo de Lellis. Guareschi vi collabor\u00f2 inizialmente in qualit\u00e0 di illustratore. Poi, quando giunse l'offerta da parte di Andrea Rizzoli di un posto da redattore, Guareschi colse al volo l'occasione. In settembre si trasfer\u00ec a Milano, andando a vivere con la fidanzata Ennia Pallini (1906 - 1984) in un monolocale in via Gustavo Modena (nel 1938 la coppia trov\u00f2 un appartamento pi\u00f9 grande in via Ciro Menotti).\nNel 1937 Cesare Zavattini lasci\u00f2 la Rizzoli. La direzione del \"Bertoldo\" venne affidata a Giovanni Mosca, con Giovannino Guareschi caporedattore (febbraio 1937). In capo a tre anni la rivista divenne settimanale, con tirature di 500-600\u00a0000 copie, e prima tra tutti i giornali umoristici. Fedele al suo carattere di \"bastian contrario\", Guareschi, contrapponendosi alla dilagante moda del momento che voleva, anche sul \"Bertoldo\", illustrazioni in gran quantit\u00e0 di seducenti figure femminili, inizi\u00f2 a disegnare la serie delle \"vedovone\", donne che curavano poco l'aspetto fisico e la sensualit\u00e0.\nIl protrarsi della seconda guerra mondiale port\u00f2 alla chiusura del \"Bertoldo\" nel settembre 1943, dopo un bombardamento anglo-americano che semidistrusse la sede della Rizzoli.\nLa guerra.\nDurante la guerra Guareschi - carattere ribelle, pronto ad attaccare senza paura o riverenza i bersagli che pi\u00f9 gli sembravano meritevoli di critica - sotto l'effetto di una sbornia, procuratasi a causa della disperazione per la notizia (poi rivelatasi falsa) della scomparsa di suo fratello sul fronte russo, insult\u00f2 e inve\u00ec a lungo contro Benito Mussolini: venne arrestato a causa di una delazione fatta da un convinto fascista che voleva farlo passare per le armi. Riconosciutegli le attenuanti, nel 1943 venne condannato al richiamo nell'esercito.\nQuando, l'8 settembre 1943, fu dato l'annuncio dell'armistizio dell'Italia con gli Alleati, egli si trovava in caserma ad Alessandria. Come ufficiale, col grado di tenente di artiglieria, rifiut\u00f2 di combattere per la Repubblica Sociale: fu arrestato dai Tedeschi il 9 settembre e imprigionato nella Cittadella di Alessandria. Venne quindi inviato nei campi di prigionia tedeschi di Cz\u0119stochowa e Beniamin\u00f3w in Polonia e poi in Germania, a Wietzendorf e Sandbostel, dove rimase due anni assieme agli altri Internati Militari Italiani. Qui compose \"La favola di Natale\", racconto musicato di un sogno di libert\u00e0 nel suo Natale da prigioniero. Riguardo al duro periodo di prigionia, disse: \u00abNon abbiamo vissuto come i bruti. Non ci siamo rinchiusi nel nostro egoismo. La fame, la sporcizia, il freddo, le malattie, la disperata nostalgia delle nostre mamme e dei nostri figli, il cupo dolore per l'infelicit\u00e0 della nostra terra non ci hanno sconfitti. Non abbiamo dimenticato mai di essere uomini civili, con un passato e un avvenire\u00bb. Torn\u00f2 dal lager che pesava 40 chili. In seguito, descrisse il periodo di prigionia nel \"Diario clandestino\".\n\"Candido\" (1945-1957).\nDopo la guerra Guareschi fece ritorno in Italia e fond\u00f2, con Giovanni Mosca e Giacinto \"Giaci\" Mondaini, una rivista indipendente con simpatie monarchiche, il \"Candido\". Condirettore della rivista con Giovanni Mosca fino al 1950, Guareschi rimase poi unico direttore fino al 1957, anno in cui gli subentr\u00f2 Alessandro Minardi. Nella rivista, insieme ad altre famose penne della satira italiana, curava numerose rubriche, tra cui quella a firma \"Il Forbiciastro\" che spigolava nella cronaca spicciola italiana.\nGuareschi era rimasto un irriducibile monarchico e non lo nascose. In occasione del referendum istituzionale del 2 giugno 1946 sostenne apertamente la monarchia e denunci\u00f2 i brogli che secondo lui avevano ribaltato l'esito del voto popolare.\nOltre a fare satira, Guareschi denunci\u00f2 gli omicidi politici compiuti dai partigiani comunisti nel cosiddetto \"triangolo della morte\":\nDon Camillo.\nNel 1948 usc\u00ec il primo romanzo su \"Don Camillo e Peppone\". Fu il primo episodio di una serie ventennale in 346 puntate e 5 film conosciuta in tutto il mondo. Il nome del paese, Ponteratto, \u00e8 presente solo nel primo racconto della serie, \"Don Camillo\". Negli altri racconti viene sostituito con un pi\u00f9 generico \"borgo\"; i film tratti dall'opera di Guareschi sono stati invece girati a Brescello e Boretto, cosicch\u00e9 Brescello \u00e8 divenuto universalmente noto come \"il paese di Don Camillo\".\nIn quegli anni lo scrittore non abbandon\u00f2 i luoghi in cui era cresciuto: viveva nella sua Busseto; solo due volte alla settimana si recava a Milano per dirigere la fattura del \"Candido\".\nI \"trinariciuti\".\nLa profonda fede cattolica, l'attaccamento alla monarchia e il fervente anticomunismo fecero di Guareschi uno dei pi\u00f9 acuti critici del Partito Comunista Italiano. Famosissime le sue vignette intitolate \"Obbedienza cieca, pronta, assoluta\", dove sbeffeggiava i militanti comunisti che lui definiva \"trinariciuti\" (\"vedi sopra\"), i quali prendevano alla lettera le direttive che arrivavano dall'alto, nonostante i chiari errori di stampa, poi corretti con la frase \"Contrordine compagni!\".\nPer la celebre prima vignetta del compagno con tre narici, Togliatti lo insult\u00f2 con l'appellativo di \"tre volte idiota moltiplicato per tre\" e definendolo \"l'uomo pi\u00f9 cretino del mondo\", durante un comizio a La Spezia. Per tutta risposta, Guareschi scrisse sul \"Candido\" di ritenerlo un \"ambito riconoscimento\".\nNelle elezioni politiche del 1948 Guareschi s'impegn\u00f2 affinch\u00e9 fosse sconfitto il Fronte Democratico Popolare (alleanza PCI-PSI) che in un racconto definisce \"Fronte Pecorale Democratico\". Molti slogan, come \"Nel segreto della cabina elettorale Dio ti vede, Stalin no\", e il manifesto con lo scheletro di un soldato dietro i reticolati russi, che dice \"100.000 prigionieri italiani non sono tornati dalla Russia. Mamma, votagli contro anche per me\", furono coniati da lui.\nAnche dopo la vittoria della DC e dei suoi alleati, Guareschi non abbass\u00f2 certo la sua penna: anzi critic\u00f2 anche la Democrazia Cristiana, che a suo parere non seguiva i principi cui si era ispirata.\nI processi Einaudi e De Gasperi.\nNel 1950 una vignetta pubblicata sul \"Candido\" (n. 25 del 18 giugno), disegnata da Carletto Manzoni, cost\u00f2 a Guareschi, all'epoca condirettore del settimanale, la prima condanna per vilipendio al Capo dello Stato, Luigi Einaudi. La vignetta, intitolata \"Al Quirinale\", raffigurava una doppia fila di bottiglie con, sul fondo, la figurina di un uomo col bastone, come un grande ufficiale che passava in rassegna due schiere di corazzieri (\"I corazzieri\" era la didascalia della vignetta). \"Candido\" aveva messo in risalto il fatto che Einaudi, sulle etichette del vino di sua produzione (un Nebbiolo), permetteva che venisse messa in evidenza la sua carica pubblica di \"senatore\". Condannato ad otto mesi di carcere, l'esecuzione della condanna fu sospesa in quanto Guareschi era incensurato.\nIl 15 aprile 1954 Guareschi venne condannato per il reato di diffamazione a mezzo stampa su denuncia di Alcide De Gasperi, capo del governo per oltre sette anni dal dicembre 1945 all'agosto 1953. Guareschi venne in possesso di due lettere (poi rivelatesi false) del politico trentino risalenti al 1944. In una di esse De Gasperi avrebbe chiesto agli Alleati anglo-americani di bombardare i centri nevralgici della capitale \u00abper infrangere l'ultima resistenza morale del popolo romano\u00bb nei confronti dei fascisti e degli occupanti tedeschi.\nSebbene molti colleghi - come Indro Montanelli, che si rivolse ad Angelo Rizzoli, l'editore di \"Candido\" - avessero cercato in ogni modo di dissuaderlo dal proposito di pubblicarle, per Guareschi le missive - che egli aveva ricevuto da Emilio De Tonna, sottotenente della Guardia Nazionale Repubblicana della RSI - erano autentiche. Prima di diffonderle aveva sottoposto le lettere a una perizia calligrafica affidandosi a un'autorit\u00e0 in materia, il dottor Umberto Focaccia. Il 24 e il 31 gennaio 1954 le missive uscirono sul \"Candido\". Al processo afferm\u00f2 di aver agito in buona fede. Focaccia, perito dello stesso Tribunale di Milano, afferm\u00f2 in aula di avere effettuato un \"\u201clungo, attento e scrupoloso esame di confronto con molti altri scritti sicuramente autentici del De Gasperi\u2026\u201d\", per poi dichiarare \"\u201cin piena coscienza, di riconoscere per autentiche del De Gasperi la scrittura del testo e la firma di cui sopra\u201d\", con riguardo alla seconda lettera, e di riconoscere per autentica anche la firma apposta in calce alla prima. Sul piano probatorio, mentre la prima lettera era dattiloscritta e risultava autografa solamente nella firma, la seconda era integralmente autografa, risultava di pochi giorni successiva alla prima ed era strettamente connessa alla precedente, anche sotto il profilo contenutistico. Il fatto che, a differenza del primo documento, fosse qui peritabile non solo una firma, ma un manoscritto interamente vergato a mano, avrebbe potuto potentemente comprovare, o al contrario demolire, le tesi di Guareschi.\nDa parte sua, lo statista trentino, che aveva dapprima concesso la pi\u00f9 ampia facolt\u00e0 di prova in ordine alla genuinit\u00e0 dei documenti in contestazione, in seguito si sment\u00ec a pi\u00f9 riprese attraverso il proprio difensore, l'avvocato Delitala. A giudizio del penalista, non aveva infatti senso\u00a0\u2013 questa la chiave di volta del processo\u00a0\u2013 effettuare perizie sui documenti. Delitala fece il possibile per eludere ogni verifica sulle lettere: ben pi\u00f9 del giudizio di altri periti, afferm\u00f2 l'avvocato, rilevavano, sul piano processuale, il giuramento dello stesso De Gasperi e le prove - di cui una chiara, l'altra, di contro, equivocabile - fornite dai graduati inglesi che avevano sostenuto la tesi dell'onorevole democristiano. \"Se il Tribunale proprio ritiene di non poterne fare a meno, faccia pure, ma una perizia\" - peror\u00f2 Delitala, appellandosi \u201calla coscienza\u201d dei magistrati milanesi \u2013 \"sconta pur sempre il rischio di un errore peritale\", ma soprattutto l'avvocato di De Gasperi si oppose alla perizia per evitare ritardi nel processo che si svolgeva per direttissima.\nGuareschi, di contro, mise argomentatamente in dubbio l'attendibilit\u00e0 delle dichiarazioni di provenienza britannica, facendo presente di essere sgradito al Governo inglese per la sua polemica sulla contesa di Trieste fra l'Italia e la Jugoslavia di Tito; evidenzi\u00f2, \"ex adverso\", che De Gasperi era un vecchio, fedele alleato degli angloamericani.\nIl Tribunale di Milano non diede alcun peso a queste deduzioni e accogliendo senz'altro le richieste formulate dal difensore di De Gasperi non mostr\u00f2 neppure alcuna curiosit\u00e0 per i documenti agli atti: neg\u00f2 a Guareschi l'effettuazione della perizia calligrafica e della perizia chimica; neg\u00f2 persino la possibilit\u00e0 di escutere le testimonianze potenzialmente favorevoli allo scrittore in ordine alla provenienza e all'attendibilit\u00e0 dei documenti attribuiti a De Gasperi, tra cui anche quelle di persone vicine allo stesso De Gasperi, come Giulio Andreotti.\nLa motivazione del Collegio giudicante in ordine alle perizie, fu la seguente: \u00able richieste perizie chimiche e grafiche si appalesano del tutto inutili, essendo la causa sufficientemente istruita ai fini del decidere\u00bb.\nIl 15 aprile Guareschi fu condannato in primo grado a dodici mesi di carcere. De Gasperi comment\u00f2: \u00abSono stato in galera anch'io e ci pu\u00f2 andare anche Guareschi\u00bb. Quest'ultimo non present\u00f2 ricorso in appello poich\u00e9 riteneva di avere subito un'ingiustizia:\nPrese la via della galera, cos\u00ec come, \u00e8 lui stesso a dirlo, aveva preso quella del lager per non avere voluto collaborare con il fascismo e il nazionalsocialismo.\nCommentando la condanna, Guareschi si affid\u00f2 ad una citazione di dantesca memoria, \"\u201cE il modo ancor mi offende\u201d\".\nDopo il primo processo, un altro collegio, che doveva pronunciarsi per il reato di \"falso\", decise la distruzione del corpo del reato, cio\u00e8 delle lettere originali.\nDivenuta esecutiva la sentenza, alla pena fu accumulata anche la precedente condanna ricevuta nel 1950 per vilipendio al Capo dello Stato.\nNel 2014, studiando i documenti rimasti con l'esperta Nicole Ciacco, lo storico Mimmo Franzinelli ha concluso che le lettere erano sicuramente dei falsi (anche se probabilmente Guareschi ne fu ingannato, cos\u00ec come Focaccia). Lo confermano la presenza di errori grossolani: il protocollo indicato nella lettera del 12 gennaio 1944 (297/4/55) non corrispondeva ai criteri di protocollo della Segreteria di Stato Vaticana; il colonnello inglese Bonham Carter e il generale britannico Harold Alexander avevano escluso categoricamente che quelle presunte lettere fossero mai pervenute agli inglesi; infine, De Gasperi non lavorava pi\u00f9 alla Segreteria Vaticana dal luglio 1943 ed \u00e8 dunque impossibile che abbia protocollato lettere nel 1944.\nSuccessivamente al processo, l'ideatore della campagna diffamatoria contro De Gasperi e della produzione delle false lettere fu individuato nel tenente Enrico De Toma, di simpatie neofasciste, che riusc\u00ec a sfuggire all'arresto nel novembre 1954, scappando in Sud America dall'aeroporto parigino di Orly. De Gasperi era ormai morto lo stesso anno, poco dopo la fine del processo.\nIl 26 maggio 1954 Guareschi venne recluso nel carcere di San Francesco del Prato a Parma, dove rimase per 409 giorni. Lo scrittore usc\u00ec dal carcere il 4 luglio 1955. Ottenne per buona condotta il beneficio della libert\u00e0 vigilata per sei mesi, con l'obbligo di risiedere presso la sua abitazione di Roncole. Sempre per coerenza, rifiut\u00f2 in ogni momento di chiedere la grazia. Dalla nascita della Repubblica, Guareschi \u00e8 stato il primo e unico giornalista italiano a scontare interamente una pena detentiva in carcere per il reato di diffamazione a mezzo stampa.\nNel 1956 era segnato nel fisico e nell'animo dalla reclusione nel carcere di Parma. Le condizioni di salute di Guareschi si erano deteriorate ed egli inizi\u00f2 a trascorrere lunghi periodi al Kurhaus di Cademario, in Svizzera, per curarsi.\nDopo il \"Candido\".\nNel 1957 Guareschi si ritir\u00f2 da direttore del \"Candido\", rimanendo tuttavia collaboratore della rivista. \nNel giugno 1961 fu colto da un infarto, da cui si riprese con fatica. Il 7 ottobre dello stesso anno usc\u00ec il quarto film della famosa serie di don Camillo: \"Don Camillo monsignore... ma non troppo\". Il film era prodotto dalla Cineriz di Angelo Rizzoli, che era anche editore del \"Candido\". Lo scrittore giudic\u00f2 la sceneggiatura lontanissima dallo spirito del romanzo. Ne nacque una dura discussione con Rizzoli. Il dissidio non si ricompose: pertanto Guareschi decise di interrompere definitivamente la collaborazione al \"Candido\". Successivamente Rizzoli chiuse il settimanale.\nDopo la chiusura del suo settimanale, Guareschi ebbe difficolt\u00e0 nel trovare delle nuove collaborazioni. Si fece avanti solo Nino Nutrizio, direttore del quotidiano milanese del pomeriggio \"La Notte\". Guareschi rispose favorevolmente alla sua proposta di lavoro:\nAccett\u00f2 anche la proposta di collaborare al settimanale \"Oggi\", sul quale tenne una rubrica di critica televisiva, intitolata \"Telecorrierino delle famiglie\" (1962-1966). Dal 1963 inizi\u00f2 a collaborare con \"Il Borghese\" di Mario Tedeschi con disegni e articoli. \nNegli stessi anni Papa Giovanni XXIII chiese a Guareschi di collaborare alla stesura del nuovo Catechismo della Chiesa Cattolica. Guareschi declin\u00f2 cortesemente l'invito non ritenendosi degno di tale onore. Prese una radicale posizione di contrariet\u00e0 verso i governi di centrosinistra, ovvero verso quell'alleanza tra DC e PSI detta centro-sinistra \"organico\" che, a partire dalla met\u00e0 degli anni sessanta, doveva improntare per oltre un ventennio la politica italiana.\nGuareschi realizz\u00f2 anche, con l'aiuto di Gianna Preda, caporedattrice del \"Borghese\", il film \"La rabbia\". L'opera era divisa in due parti: la prima curata da Pier Paolo Pasolini, la seconda dallo stesso Guareschi. Film molto particolare, fu essenzialmente un documentario in bianco e nero, montato con materiale di repertorio tratto dai cinegiornali e con fotografie su un preciso interrogativo: \"Perch\u00e9 la nostra vita \u00e8 dominata dalla scontentezza, dall'angoscia, dalla paura della guerra, dalla guerra?\". Il film venne travolto subito dalle polemiche, Pasolini ritir\u00f2 la firma, il film fu rapidamente tolto dalla circolazione per poi essere dimenticato per decenni. Comment\u00f2 Guareschi: \"Se la figura del fesso l'avessi fatta io, quel film avrebbero fatto in modo di proiettarlo anche ai pinguini dell'Alaska\".\nLa scomparsa.\nNel 1968 gli fu riproposta la direzione del \"Candido\" da parte di Giorgio Pisan\u00f2; prima di poter ricominciare, tuttavia, mor\u00ec improvvisamente, a causa di un secondo fatale attacco cardiaco, la mattina del 22 luglio, nella sua piccola residenza estiva a Cervia, all'et\u00e0 di 60 anni. I funerali di Guareschi, svoltisi con la bara avvolta dalla bandiera monarchica con lo stemma di Casa Savoia, furono disertati da tutte le autorit\u00e0 ufficiali del mondo politico e intellettuale, a parte Angelo Tonna, il sindaco socialista di Fontanelle di Roccabianca, il paese natale di Guareschi. A rendere l'estremo saluto furono, oltre ai figli Alberto e Carlotta (la moglie Ennia non se la sent\u00ec) e agli amici di paese, c'erano pochi personaggi noti: il direttore della \"Gazzetta di Parma\" Baldassarre Molossi, Giovanni Mosca, Carlo Manzoni, Nino Nutrizio, Enzo Biagi, Enzo Ferrari. Fu sepolto nel camposanto di Fontanelle di Roccabianca (PR). A Guareschi, scrittore italiano tra i pi\u00f9 letti al mondo, la Rai dedic\u00f2 pochi secondi; i giornali relegarono notizie e servizi nelle pagine interne, mentre \"l'Unit\u00e0\" si distinse per un commento velenoso: scrisse di \"melanconico tramonto dello scrittore che non era mai nato\". Unica voce controcorrente la \"Gazzetta di Parma\": parl\u00f2 di \"Italia meschina e vile\".\nGuareschi e il potere.\nIl conflittuale rapporto di Guareschi con il potere costituito, in qualsiasi forma esso fosse rappresentato, ha sempre scatenato controversie. Il suo carattere irriverente e sanguigno gli procur\u00f2 svariati dissidi con le istituzioni. Anticomunista, conservatore (anzi, come preferiva definirsi, \"reazionario\"), cattolico praticante, monarchico e fervente patriota, Guareschi polemizz\u00f2 anche con la politica economica repubblicana, a suo avviso eccessivamente statalista, difendendo posizioni economiche improntate all'iniziativa privata, in contrapposizione alle idee pi\u00f9 diffuse in materia nella Democrazia Cristiana, e pi\u00f9 in generale prendendosela con la sempre crescente diffusione del conformismo nella societ\u00e0 italiana, anticipando di alcuni anni talune critiche al Sessantotto. Negli ultimi anni, quelli della collaborazione al \"Borghese\", Guareschi critic\u00f2 le innovazioni in campo religioso introdotte dal Concilio Vaticano II e pi\u00f9 in generale il progressismo religioso, difendendo la tradizione cattolica da quella che defin\u00ec ironicamente \"depacellizzazione\", in riferimento alla destalinizzazione sovietica ed a Papa Pio XII, al secolo Eugenio Pacelli. Sempre dalle pagine del \"Borghese\" Guareschi lanci\u00f2 critiche sferzanti verso Amintore Fanfani, Aldo Moro e la DC in generalen, accusata di connivenza con le sinistre. L'umorista critic\u00f2 egualmente la cultura del comunismo sovietico e quella dell'eccessivo consumismo capitalista americano, mentre elogi\u00f2 al contrario la \"Chiesa martire\", ossia quella dell'Europa orientale, vittima delle persecuzioni comuniste, esprimendo grande ammirazione per il cardinale ungherese J\u00f3zsef Mindszenty e attirandosi addosso numerose critiche di parte cattolica-militante, anche per giudizi ironicamente negativi sulle alte autorit\u00e0 della gerarchia ecclesiastica. \nNon c'\u00e8 dubbio che egli dovette sopportare da un lato l'ostracismo prevedibile della sinistra, data la sua dichiarata ostilit\u00e0 alle idee e alla visione politica; dall'altro \u00e8 evidente l'assoluta mancanza di riconoscenza da parte di chi la sua penna aveva numerose volte enormemente favorito, ovvero il centrismo cattolico, rappresentato in Italia dalla DC. I rapporti con il fascismo furono ugualmente alternanti e dibattuti; probabilmente, gestire uno spazio satirico sotto un regime autoritario avrebbe in ogni caso richiesto un sottile gioco di compromessi per sopravvivere.\nUmberto II di Savoia dall'esilio lo insign\u00ec dell'onorificenza di Grand'Ufficiale della Corona d'Italia."}
{"id": "19217", "revid": "123911945", "url": "https://it.wikipedia.org/wiki?curid=19217", "title": "Colturano", "text": "Colturano (\"Colturan\" in dialetto locale, : ) \u00e8 un comune italiano di abitanti della citt\u00e0 metropolitana di Milano in Lombardia.\nStoria.\nColturano \u00e8 una localit\u00e0 agricola di antica origine.\nIn et\u00e0 napoleonica (1809-16) Colturano fu frazione di Mediglia, recuperando l'autonomia con la costituzione del Regno Lombardo-Veneto.\nSociet\u00e0.\nEtnie.\nAl 31 dicembre 2014 gli stranieri residenti nel comune di Colturano sono 155 e costituiscono il 7,46% della popolazione totale. Tra le nazionalit\u00e0 pi\u00f9 rappresentate troviamo:\nGeografia antropica.\nSecondo l'ISTAT, il territorio comunale comprende il centro abitato di Colturano, la frazione di Balbiano e le localit\u00e0 di Industrie e Municipio."}
{"id": "19222", "revid": "15756", "url": "https://it.wikipedia.org/wiki?curid=19222", "title": "Cornate d'Adda", "text": "Cornate d'Adda (\"Cornad\" in dialetto brianzolo, e semplicemente Cornate fino al 1924) \u00e8 un comune italiano di abitanti della provincia di Monza e della Brianza, dal cui capoluogo Monza dista 30 chilometri.\n\u00c8 l'unico comune della provincia di Monza che confina con la provincia di Bergamo.\nFa parte del territorio del Vimercatese e del Parco Adda Nord.\nFanno parte del territorio comunali le frazioni di Colnago, Porto d'Adda e Villa Paradiso.\nLa piazza di Cornate \u00e8 denominata XV Martiri, come rievocazione dei 15 partigiani fucilati a Milano, in Piazzale Loreto, il 10 agosto 1944 dai nazifascisti.\nOrigini del nome.\nL'origine del nome \u00e8 incerta: potrebbe derivare dal latino \"cornus\" (corniolo) per la presenza di questo genere di alberi in zona. Potrebbe anche derivare da \"corona\", ossia margine di un terreno, con l'aggiunta del suffisso \"-ate\". Secondo alcuni si lega al nome di persona \"Coronus\" con l'aggiunta del suffisso \"-ate\".\nSecondo le credenze popolari.\nSi crede che il nome \"Cornate\" possa derivare dal fatto che qui fu forse incoronata una regina longobarda: infatti \"Cornate\" deriverebbe dallo storpiamento di \"Coronate\".\nUn altro possibile significato \u00e8 quello che dice che il nome Cornate sia preso dalle cornate dell'Adda (cio\u00e8 un tratto con delle curve nelle quali la corrente \u00e8 molto potente), che si trovano in questo luogo.\nStoria.\nPreistoria.\nLe popolazioni che abitavano la Brianza non risalgono pi\u00f9 in l\u00e0 del Neolitico. L'et\u00e0 del bronzo \u00e8 rappresentata dagli stanziamenti di palafitticoli delle zone lacustri. L'et\u00e0 del ferro \u00e8 rappresentata dalle numerose necropoli sparse qua e l\u00e0 anche nelle zone pianeggianti. Si trattava di popolazioni che, abbandonato il nomadismo, si organizzarono in comunit\u00e0 dedite alla caccia e all'allevamento.\nL\u2019agricoltura venne introdotta molto lentamente; gli strumenti di pietra levigata furono sostituiti da strumenti di metallo. Anche gli usi e i costumi funerari cambiarono dell'inumazione dell'incinerazione. Le necropoli vennero edificate ancor prima dei centri abitati.\nGli oggetti ritrovati durante gli scavi erano di uso comune e appartenenti a una popolazione dedita al lavoro della terra, molto meno alle armi di cui rimangono pochissimi esemplari.\nAlle primitive popolazioni lombarde si suol dare il nome di Liguri, che in principio sconfinavano largamente dall'odierna Liguria; Si trattava di popolazioni appartenenti ad un'epoca precedente all'et\u00e0 romana almeno di otto, nove secoli.\nCelti.\nL'invasione celtica avvenuta in un periodo non ben calcolabile pose fine all\u2019et\u00e0 preistorica. Una delle pi\u00f9 grandi invasioni celtiche avvenne nel IV secolo a.C.; il culto delle divinit\u00e0 materne era praticato nelle culture agricole e cos\u00ec era anche tra i celti, il quale dal X secolo a.C. inizi\u00f2 una serie di migrazioni verso diverse regioni europee. Il grosso della popolazione celtica si stabil\u00ec nel Nord Italia, e una trib\u00f9 in particolare, gli Insubri, si stabil\u00ec nell'area di Milano-Brianza intorno al III secolo a.C.\nEt\u00e0 romana.\nCornate fu centro di battaglie tra romani e galli: durante le guerre puniche, il comandante Annibale, riusc\u00ec a \u201cconvertire\u201d alla sua causa tutti i popoli che avevano fatto degli accordi con il popolo Romano, cio\u00e8, con la scusa di essere un liberatore convinse tutti i popoli barbari ad attaccare la potenza italiana. I Galli riuscirono a conquistare Piacenza e Cremona ma nel 222 a. C. l\u2019esercito romano mosse verso la Gallia Cisalpina; i Galli resistettero sulle rive dell\u2019Adda tra Cornate e Trezzo. Inizialmente il popolo Gallo ebbe il sopravvento ma poi la situazione si ribalt\u00f2 con l\u2019arrivo dei rinforzi dei cenomani, un popolo bresciano.\nVenne istituito poi un fitto groviglio di strade ora del quasi tutto scomparse o risultanti da qualche toponimo che si riferisce ad antichi collegamenti. Queste strade erano collegate con le principali arterie a traffico intenso.\nL'antico villaggio di Cornate si trovava nella centuriazione romana, una suddivisione del territorio agricolo pubblico. Le sue origini sono testimoniata da un\u2019iscrizione romana rinvenuta nella parte inferiore del campanile della chiesa di San Giorgio essa \u00e8 stata scritta in diversi modi e consiste in una dedica di un tale Sesto o Sesticio, \"Matronis et Vicanis\". Le Matrone erano divinit\u00e0 femminili di origine celtica.\nLe loro lapidi si trovano in luoghi che rivestivano una certa importanza nell'organizzazione sociale delle popolazioni rurali l\u2019interpretazione del termine \"Vicanis\" sembra indicare gli abitanti del vicus (villaggio):la dedica verrebbe cos\u00ec chiamato il vincolo sacrale che lega la popolazione alle sue divinit\u00e0, le matrone.\nLa presenza del fiume Adda dovette rivestire un\u2019importanza rilevante nella storia e nell'economia di Cornate. Di qui passava una strada romana che dal Veneto conduceva in Liguria e da Medolago risaliva a Porto, dirigendosi poi verso Cornate anche se non esistono documenti attestanti l\u2019entit\u00e0 dei traffici convergenti in questo punto, essi, grazie all'agibilit\u00e0 del guado, dovettero essere consistenti ed il ritrovamento intorno a cornate di monete romane di epoca Imperiale sembra comprovarlo.\nI Longobardi.\nLa prima notizia storicamente fondata su Cornate risale alla fine del VII secolo, intorno al 690, anno in cui si scontrarono Alachis, Duca di Trento e di Brescia, ed il re Longobardo Cuniberto, costretto a difendere con le armi la sua sovranit\u00e0, dopo che il duca aveva cercato di usurpargli il trono.\nL\u2019esito della battaglia fu positivo per Cuniberto che, per immortalare l\u2019impresa, fece costruire un edificio sacro, dedicandolo a San Giorgio, venerato nel Medioevo come protettore delle milizie.\nAlcuni storici sostengono che Cuniberto avesse fatto erigere a Cornate un vero e proprio monastero, altri pensano che il termine \u201cmonasterium\" si riferisse a un chiostro di sacerdoti secolari viventi in comune sotto l\u2019arciprete, con l\u2019obbligo di officiare la chiesa di Cornate.\nSecondo gli studi di monsignor Ambrogio Palestra a Cornate venne costituita da un nobile, una vera canonica regolare.\nQueste canoniche ricevettero un notevole impulso dal Concilio Lateranense secondo nel 1179, al quale si devono le none circa la limitazione del numero dei canonici.\nI religiosi che ne facevano parte era obbligati ad accettare una vita comunitaria che implicava l\u2019officiatura corale e l\u2019adempimento di tutti i doveri connessi al ministero parrocchiale.\nA differenza dei monaci, essi, erano presenti nella vita attiva cio\u00e8 si impegnavano nella costruzione di chiese, nel restauro di chiese abbandonate, il mantenimento del decoro degli altari, la celebrazione della messa cantata quotidiana, la recitazione preghiera liturgica e la correzione dei costumi dei fedeli.\nLe canoniche regolari (come San Giorgio) non ebbero lunga vita.\nLa canonica di Cornate dovette cessare di svolgere le sue funzioni gi\u00e0 prima del 1466 e nel secolo successivo San Carlo ne decret\u00f2 la definitiva soppressione assegnando dignit\u00e0 e redditi alla chiesa Collegiata di San Lorenzo Maggiore di Milano.\nIl Medioevo.\nLa crisi imperiale del III secolo a.C. diede vita ai primi tentativi barbarici di assalire l'Italia. I primi a muoversi furono i Franchi, Alemanni e Goti. Dopo Costantino e Teodosio l'impero si divise, ma sull'Impero d'Occidente si apr\u00ec una nuova epoca di invasioni. Dopo le numerose invasioni l'Impero d'Occidente fin\u00ec. Iniziarono cos\u00ec le dominazioni barbariche. Nel 568 scesero i Longobardi e l'Italia rimase divisa in due parti. Il loro dominio dur\u00f2 due secoli.\nI Longobardi furono in deciso contrasto con l'elemento latino cattolico. Per i Longobardi ci volle una lentissima conversione al cattolicesimo.\nChe Campus Coronatae fosse un importante centro longobardo si desume dal ritrovamento, avvenuto tra il 1976 e il 1978 in localit\u00e0 San Martino, cinque tombe che risultano essere appartenute a personaggi di alto ceto sociale, se si considerano gli oggetti ritrovati al loro interno (crocette dorate, anelli marchiati. La lavorazione dell\u2019oro era abbastanza praticata dai Longobardi).\nSi svolgeva quel fenomeno dell'et\u00e0 Alto Medioevo del feudalesimo in cui la societ\u00e0 rimase divisa in rigide classi sociali: una nobilt\u00e0 feudale mantenuta dai redditi agrari provenienti dai loro possedimenti terrieri, un\u2019attiva borghesia che faceva di tutto per liberarsi dai vincoli feudali, i servi legati al padrone da un vincolo personale. A soffrire soprattutto erano i contadini costretti ad una vita grama con pericoli tra cui pestilenze, carestie, malattie endemiche. Tutta questa serie di sciagure e malanni causavano una mortalit\u00e0 infantile altissima che comprometteva lo sviluppo demografico.\nGli abitanti di Coronate dovevano partecipare a queste condizioni di vita. A Cornate e a Colnago sorgevano numerose torri e castelli. Il campanile della chiesa di San Giorgio pu\u00f2 essere stato costruito sulla torre del castello, il quale includeva anche la chiesa. Il Castrum Rauca (rocca) pu\u00f2 essere identificato con la costruzioni difensive della Rocchetta. Tali costruzioni furono edificate al tempo dei Visconti, quando l'Adda divenne confine tra Milano e la repubblica veneziana. Fortezza e Chiesa era destinate ad un lento deperimento, finch\u00e9 furono inclusi nella parrocchia di Cornate.\nNel X secolo probabilmente Cornate era un villaggio di notevole importanza, in quanto vi troviamo edificati due castelli: il primo che racchiudeva la Chiesa di San Giorgio, il secondo chiamato Rauca cio\u00e8 rocca.\nUn noto simbolo dell'epoca medievale all'interno del comune di Cornate \u00e8 la torre medievale di via Castello a Colnago.\nLe istituzioni feudali - lo stato di Milano.\nNel cinquecento furono nove i maggiori centri abitati lombardi, designati col nome di citt\u00e0. Il centro urbano principale era Milano, con 120.000 abitanti circa, venivano poi Cremona, Pavia, Como e Lodi.\nLe istituzioni politiche.\nPoliticamente lo stato di Milano era, dal 1277 lo stato territoriale-dinastico dei Visconti e poi, nel 1450, degli Sforza. Nel 1535 era definitivamente di propriet\u00e0 di Carlo V d'Asburgo. Francesco II Sforza conferm\u00f2 le riforme di Francesco I di Francia, e neppure la dominazione spagnola rec\u00f2 innovazioni sostanziali. L'Imperatore non comp\u00ec infatti nessun tentativo di centralizzare il potere ma concesse una certa autonomia al Senato, simbolo della classe dirigente lombarda. Le nuove Costituzioni -opera di giuristi milanesi- lasciarono sostanzialmente inalterato l'Editto di Vigevano (che elimin\u00f2 i consigli ducali, istituiti da Gian Galeazzo Visconti). \nLimitando l'autonomia del governatore, l'imperatore sfruttava l'antagonismo tra le due parti, per presentarsi sempre come arbitro ultimo tra i due poteri.\nIl feudo di Cornate nel XVI secolo.\nDurante il cinquecento e il seicento, Cornate costituiva il contado della Bazzana ed era un villaggio rurale che si estendeva per circa quindicimila pertiche di superficie. La maggior parte della popolazione era dedita all'agricoltura. La condizione di vita di quest\u2019ultimi era scarsa, povera e indigente. Costretti ad una vita di quotidiane miserie, tutti i membri delle famiglie si dedicavano completamente al lavoro, spesso trascurando gli obblighi morali imposti dalla Chiesa, come la partecipazione alle sacre funzioni e la separazione del marito dalla moglie. Erano anche soggetti a carestie, particolarmente gravi per l\u2019agricoltura. I contadini dovevano far fronte al pagamento di carichi fiscali sempre pi\u00f9 onerosi, a cui si aggiungeva il pericolo \u00e8 il peso dell'alloggiamento dei militari. La popolazione cornatese speriment\u00f2 gli effetti deleteri dello stanziamento dei soldati nel suo territorio nei primi decenni del seicento.\nIl 18 ottobre 1538 il feudo di Cornate venne acquistato da Pagano d'Adda direttamente dalla Camera Regia.\nIl feudo di Cornate nel XVII secolo.\nNel XVII secolo il feudo di Cornate doveva conservare immutata la configurazione precedente. Tale feudo comprendeva il comune di Cornate, composto da circa 40 case strette intorno alla chiesa parrocchiale, e da qualche cascina sparsa. In paese non vi erano osterie n\u00e9 panetterie o altri negozi alimentari. Anche nei dintorni non c\u2019erano abitazioni di pubblici ufficiali, o carceri, o conventi o aziende. Quasi la totalit\u00e0 della popolazione era dedicata all'agricoltura. Lungo il fiume e la preghiera era possibile cacciare, ma la pesca nell'Adda era permessa solo alla famiglia Airoldo, abitante della cascina della Resega, per lire 80 di fitto all'anno.\nTutto il territorio del feudo era diviso in 500 appezzamenti di terreno variamente coltivato, di cui il pi\u00f9 vasto si estendeva per circa 900 pertiche; gli altri appezzamenti erano divisi fra numerosi proprietari, per lo pi\u00f9 residenti in citt\u00e0. Vi si coltivava ogni tipo di pianta ad eccezione del riso, ma particolarmente importante era la produzione del vino. Il gelso per la produzione del baco da seta non era ancora molto diffuso. L'economia della zona, basata all'agricoltura, aveva favorito il mantenimento del feudo, che si adattava ad una vita di mantenimento contadini e patriarcale. Cornate aveva mantenuto le sue istituzioni feudali, mentre altri, avevano approfittato della vendita dei feudi, avvenuta nel 1652, per redimersi dall'infeudazione. \u201cRedimersi dall'infeudazione\u201d voleva dire sottrarsi definitivamente dal controllo di un feudatario venendo cos\u00ec a dipendere direttamente dallo Stato.\nLa redenzione comportava il pagamento di una tassa che veniva divisa per il numero delle famiglie della comunit\u00e0. L'essere liberi dal feudatario non comportava n\u00e9 la riduzione delle imposte n\u00e9 cambiamenti di qualche rilievo.\nI contadini generalmente non erano interessati alla redenzione, al contrario fautori della redenzione erano i proprietari di terreni che speravano, tolto il feudatario, di estendere la loro autorit\u00e0 sulla Comunit\u00e0.\nLe condizioni economiche di molti feudatari nella seconda met\u00e0 del XVI secolo erano spesso molto precarie e vicina al fallimento. Pur di mantenere il loro prestigio questi feudatari erano ricorsi a numerosi prestiti, impegnati a pagare anche i relativi interessi. \nLa popolazione del feudo di Cornate nel 600 era in notevole aumento. Dai 538 abitanti del 1619 erano aumentati, nel 1686, a 670 abitanti e a 715 nel 1696, con un incremento annuo dello 0,3%.\nQueste cifre per\u00f2 comprendono anche gli abitanti di Porto che, ecclesiasticamente, appartenevano alla parrocchia di Cornate. Si \u00e8 comunque calcolato che essi fossero meno della met\u00e0 del totale. In quanto all'organizzazione politica Cornate aveva un Consiglio Generale della comunit\u00e0 che consisteva in tre deputati, un sindaco e un console. \nLa presenza del sindaco e del console anche nella seconda met\u00e0 del 600 \u00e8 comunque testimoniata da numerosi documenti che riportano persino nome e cognome di entrambi.\nIl Settecento.\nIl settecento \u00e8 caratterizzato dal dominio, prima spagnolo e poi austriaco, sull'Italia. \nIl passaggio dal dominio spagnolo a quello austriaco favor\u00ec molti miglioramenti in campo culturale, scientifico ed economico, continuante fino al Risorgimento.\nL\u2019attivit\u00e0 di Cornate era quasi esclusivamente agricola e poco progredita. Non molti proprietari terrieri si dividevano le terre di Cornate. La maggior parte della propriet\u00e0 terriera apparteneva al Capitolo di San Lorenzo di Milano, anche se nel 1607 aveva concesso alcune terre ai Monaci Agostiniani. Possedevano qualche terreno anche i Padri Gesuiti, come per esempio . Anche le famiglie Sormani e Cicogna. Successivamente caddero le grandi propriet\u00e0 fondiarie: quella dei Cicogna e quella dei Gesuiti, dopo la soppressione della Compagnia nel 1773.\nL'Ottocento.\nNel corso del Settecento e nella prima met\u00e0 dell'Ottocento c'\u00e8 stato un notevole incremento della coltura dei bachi da seta, principalmente nell'Italia settentrionale e soprattutto in Lombardia. Specialmente i brianzoli erano considerati maestri nell'allevamento dei filugelli. Nel 1870 il paese, con le due frazioni di Colnago e Porto, venne istituito come municipio e contava 3.973 abitanti.\nIl Novecento.\nL'attivit\u00e0 prevalente della popolazione cornatese fu, dunque, l\u2019agricoltura, fino all\u2019inizio del Novecento quando cambi\u00f2 in maniera significativa grazie alla costruzione di due centrali idroelettriche (Bertini ed Esterle) e allo sviluppo dell'industria a Milano che permise a molti di diventare operai. Prima della guerra una parte dei cittadini di Cornate viveva di rendita, tirando a campare meglio che poteva, mentre il potere rimaneva nelle poche famiglie ricche: Nava, Biffi, Manzini e Barbieri. Nonostante tutto ci\u00f2 i responsabili del comune dovevano provvedere ai cittadini i beni di prima necessit\u00e0, come pozzi comunali, lavatoi, assistenza ai poveri e agli ammalati. \nGli edifici religiosi venivano ricostruiti o ristrutturati pi\u00f9 sollecitamente che quelli civili per i quali le leghe burocratiche si mettevano volentieri di mezzo.\nLe guerre mondiali che colpirono l\u2019Italia non risparmiarono il Comune di Cornate che fu notevolmente colpito e perse, nelle due guerre, 180 giovani: un numero notevole se si considera che la popolazione era di 6000 abitanti.\nCornate d\u2019Adda vanta la presenza di alcuni partigiani tra cui Dino Giani.\nDurante l'ultimo periodo della seconda guerra mondiale presso la Cascina dei Preti si consum\u00f2 un grave fatto avvenuto nel comune di Cornate d\u2019Adda.\nDurante il periodo bellico a Ponte San Pietro, in provincia di Bergamo, era situato un campo di concentramento per i prigionieri di guerra.\nDopo l'8 settembre 1943 a causa della confusione che ne segu\u00ec, i militari di guardia scapparono lasciando incustodito il campo. I prigionieri fuggirono cercando un nascondiglio nei paesi limitrofi.\nAnche nella avevano trovato rifugio prigionieri di guerra, che contraccambiavano l\u2019ospitalit\u00e0 aiutando le famiglie contadine nei lavori dei campi e nella gestione degli animali.\nErano presenti soldati tedeschi e fascisti della Repubblica Sociale Italiana.\nFascisti e tedeschi sfondarono la porta ed entrarono nella stalla, individuando in Luigi Porta il maggior autore della resistenza.\nI nazifascisti misero a soqquadro le povere abitazioni delle sei famiglie che vi abitavano, asportando le poche cose in esse contenute, compresi i generi alimentari. Assunsero a pretesto di queste azioni il fatto che secondo i fascisti, i contadini della cascina aiutassero i partigiani locali, i quali, per\u00f2, non vennero individuati.\nNel giorno della Liberazione i cittadini cornatesi distrussero il ponte costruito dai tedeschi per potersi ritirare.\nNegli anni Cinquanta cominci\u00f2 un progetto di innovazione che ha prodotto un salto di qualit\u00e0 a Cornate e nei paesi brianzoli: \nalle scuole elementari che gi\u00e0 c\u2019erano si aggiunse la scuola media.\nSimboli.\nSi pensa che lo stemma di Cornate che derivi dalla grande famiglia lombarda dei Vimercatesi, che dal 1681 era stata sotto il feudo di Cornate d'Adda. L'azzurro dello scudo si dice \"cucito\" sul rosso per indicare la sovrapposizione di colore su colore, e le due spade incrociate, in araldica si dicono \"in croce di sant'Andrea\".\nSociet\u00e0.\nEtnie e minoranze straniere.\nSecondo i dati ISTAT, al 1\u00ba gennaio 2013 la popolazione straniera residente era di 935 persone, pari all'8.9% di tutti i residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nAmministrazione.\nDal 1995 al 2004 fu sindaco Mario Parma, con una lista di centrosinistra.\nNel 2004 viene eletto sindaco Giuseppe Ripamonti, con una lista di centrosinistra.\nNelle elezioni del 25 maggio 2014, il sindaco Fabio Quadri, eletto nel 2009, \u00e8 stato riconfermato, sostenuto dalla lista \"Lista civica di centrodestra\".\nEventi e feste.\nStoria.\nDai tempi di san Carlo Borromeo, la storia di Cornate d'Adda, fu segnata da una profonda impronta religiosa. quando si tratta di restaurare la chiesa o di edificarne una nuova tutta la parrocchia si univa in una organizzazione che continuava per parecchi anni. Il capitale necessario veniva raccolto in gran parte attraverso la raccolta dei soldi e d'oggetti vendibili, pesche di beneficenza, lotterie, donazioni e lasciti. Contadini e operai prestavano gratuitamente mano d'opera, attrezzi da lavoro, mezzi di trasporto: Questo era possibile perch\u00e9 sentivano come proprio quello che stavano costruendo. Alla parrocchia si offrivano primizie dei bachi da seta, del granoturco e del frumento. C' era un clima di solidariet\u00e0 e unit\u00e0 che si esprimeva nelle varie occasioni; se un contadino si ammalava il suo campo non rimaneva incolto, ma i vicini la lavoravano al posto suo. le feste erano vissute e preparate con entusiasmo da tutta la popolazione. Il parroco era attento che la festa non cadesse in un momento di gravoso impegno per i contadini, come la raccolta del grano o la fienagione al fine di permettere la partecipazione di tutti. Nel pomeriggio c' era la scalata all'albero della cuccagna, ricoperto da un altro strato di grasso con in cima una ruota da cui pendevano leccornie come salami, prosciutti e formaggi.\nAttualit\u00e0.\nA Cornate d'Adda si festeggiano le normali feste nazionali come il Natale, la Pasqua, Festa della Repubblica. Si festeggia anche la Festa degli alpini. Un'altra festa importante \u00e8 quella dedicata al patrono san Luigi, che viene celebrata la seconda domenica di settembre, perch\u00e9, essendo il giorno di San Luigi il 21 giugno, fino a tardo '900 l'estate era tempo di raccolta, e dunque la festa veniva celebrata in un momento in cui i contadini potessero partecipare. Sebbene il patrono ufficiale sia san Giorgio martire, non viene festeggiata nessuna particolare festa in suo onore."}
{"id": "19223", "revid": "125876734", "url": "https://it.wikipedia.org/wiki?curid=19223", "title": "Correzzana", "text": "Correzzana (\"Curesci\u00e0na\" in dialetto brianzolo) \u00e8 un comune italiano di abitanti della provincia di Monza e della Brianza in Lombardia.\nComune tra i pi\u00f9 piccoli della Provincia si trova nel verde della campagna brianzola e negli ultimi anni ha visto un incremento demografico importante a fronte di un trasferimento di persone sia dai comuni limitrofi che dalle citt\u00e0 di Milano e Monza. \u00c8 da considerarsi come il primo comune dell'area brianzola denominata Vimercatese.\nSi trova tra i comuni di Lesmo a sud, Besana in Brianza a nord Triuggio a ovest ed il primo comune della Provincia di Lecco ovvero Casatenovo a est.\nIl territorio comunale accoglie parte del Parco regionale della Valle del Lambro.\nStoria.\nPotrebbe derivare il toponimo dal latino CORRIGIA, da intendere come 'striscia di terra'. Non si hanno molte notizie sulla storia di questo borgo che, citato col nome di Corrozziana in un documento del XIII secolo, appartenne alla pieve di Agliate, di cui segu\u00ec le sorti, venendo pertanto sottoposto alla famiglia degli Albuzzi, i cui diritti feudali, dagli inizi del 1200, si estesero su tutti i possedimenti di tale pieve. Per il periodo delle signorie viscontea e sforzesca sul ducato di Milano mancano riferimenti ad eventuali investiture feudali concernenti questo territorio che, col feudo di Agliate, verso la met\u00e0 del XVII secolo fu concesso ai Crivelli, i quali poco dopo ottennero da Filippo IV di Spagna il titolo di marchesi. \nOltre agli Albuzzi e ai Crivelli, altre nobili famiglie hanno avuto un peso nelle vicende di questa comunit\u00e0; si ricordano in particolare quelle degli Strazza, dei Pulici, dei Rosa, dei Nova, dei Rocca e dei Lamberti. \nNel 1811, per volere di Napoleone, fu inserito nell'unione, con Montesiro e Tragasio.\nPovera la presenza di monumenti, rilevabili tutt'al pi\u00f9, nelle vecchie cascine e caseggiati di corte, tra i quali possiamo annoverare:\nA partire dagli anni Sessanta del XX secolo si \u00e8 registrato un consistente incremento demografico, tuttora in atto, che ha portato la popolazione a raddoppiare, nel periodo compreso tra il 1991 e il 2021.\nSociet\u00e0.\nEtnie e minoranze straniere.\nSecondo i dati ISTAT, al 31 dicembre 2010 la popolazione straniera residente era di 135 persone, pari al 5,09% di tutti i residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:"}
{"id": "19224", "revid": "1543377", "url": "https://it.wikipedia.org/wiki?curid=19224", "title": "Corsico", "text": "Corsico (\"C\u00f2rsich\" in dialetto milanese) \u00e8 un comune italiano di abitanti della citt\u00e0 metropolitana di Milano in Lombardia.\nStoria.\nCorsico nacque intorno al 1200 nel territorio che sarebbe stato percorso dal canale del Naviglio Grande, la cui costruzione inizi\u00f2 intorno al 1259 ad opera di Martino della Torre. La famiglia dei Torriani venne sconfitta dai Visconti nella battaglia di Desio (1277) e i Visconti divennero i padroni di Milano per oltre due secoli. Corsico, che faceva parte del ducato di Milano, aveva sul proprio territorio la Tenuta Torriani (poi Visconti) e la villa del condottiero Niccol\u00f2 Piccinino (1380-1444), guerriero al servizio di Filippino Maria Visconti. Nel 1525 a Corsico venne fondata l\"Opera Pia Vimercati\" per la distribuzione del pane alle famiglie povere. Il 2 novembre 1584, l'arcivescovo san Carlo Borromeo, di ritorno da una visita pastorale sul Lago Maggiore, sceso dal Barchett di Boffalora, sost\u00f2 in localit\u00e0 Guardia di Sotto: qui venne eretta un'edicola in ricordo. Oggi l'edicola e l'adiacente chiesetta sono colpevolmente in completo abbandono e degrado. Portato a Milano su una lettiga, mor\u00ec il giorno seguente.\nNel 1706 Corsico fu quartier generale dell'esercito di Eugenio di Savoia, agli ordini di Giuseppe I d'Asburgo, Imperatore del Sacro Romano Impero, che sconfisse l'ultimo governatore spagnolo, Carlo Enrico di Lorena.\nMilano e il territorio limitrofo, con i 771 abitanti di Corsico, passarono dunque dal dominio spagnolo a quello austriaco (1706-1859), interrotto dalla parentesi francese. In et\u00e0 napoleonica (1811-16) furono aggregati a Corsico i comuni di Assago, Bazzana, Bazzanella, Buccinasco, Gudo Gambaredo, Loirano, Romano Banco, Rovido, Trezzano e Terzago; tutti recuperarono l'autonomia con la costituzione del Regno Lombardo-Veneto (1815).\nDal 1827 al 1853 Corsico fu sede del distretto II della provincia di Milano. Nel 1841 fu aggregato a Corsico il comune di Lorenteggio, aggregato poi nel 1923 alla citt\u00e0 di Milano.\nAll'unit\u00e0 d'Italia (1861) l'economia di Corsico \u00e8 ancora prevalentemente agricola e zootecnica, con la nascita delle prime aziende casearie. Nel 1863 Corsico (che aveva un territorio maggiore di quello attuale) contava circa 1600 abitanti, di cui 23 con diritto di voto. Alle elezioni amministrative del 30 luglio 1905 avevano diritto di voto 194 abitanti per sei consiglieri amministrativi.\nAgli inizi del Novecento iniziarono ad essere aperte le prime industrie (della carta e della vetroceramica). Durante la Prima guerra mondiale diversi giovani corsichesi vennero chiamati alle armi: 90 furono i caduti. Alle elezioni del 1921 Corsico vot\u00f2 comunista mentre i fascisti ottennero il 20% dei voti. I fascisti utilizzarono anche a Corsico la violenza e propagarono il terrore e mentre nelle elezioni del 1924 in Italia conquistarono la maggioranza con il 66,3% dei voti, a Corsico vennero sconfitti con meno del 40% dei voti. Gli anni trenta videro una forte immigrazione verso Corsico dal Veneto e dal Bergamasco, tanto che all'alba della Seconda guerra mondiale la popolazione raggiungeva gli 8.000 abitanti. La guerra ebbe effetti terribili sulla popolazione che sub\u00ec, oltre alla miseria, anche i bombardamenti. Dopo l'armistizio del 1943 a Corsico il Movimento di liberazione era gi\u00e0 organizzato nella 113\u00aa brigata Garibaldi, nelle formazioni \u201cMatteotti\u201d e \u201cGiustizia e Libert\u00e0\u201d. L'insurrezione popolare del 25 aprile 1945 pose fine all'occupazione tedesca e Corsico fu in festa quando il 29 aprile le forze alleate entrarono nel Milanese.\nL'amministrazione che si insedi\u00f2 alla fine della guerra deriv\u00f2 direttamente dai rappresentanti del Comitato di Liberazione Nazionale. Corsico si mobilit\u00f2 per la ricostruzione. Nelle elezioni del 1946 vinsero i comunisti e i socialisti col 71,5% dei voti. Il 2 giugno 1946 Corsico espresse il suo \u201cs\u00ec\u201d alla Repubblica col 73,8% dei voti. Con gli anni cinquanta inizi\u00f2 la migrazione verso il nord dei cittadini del Meridione.\nTra la seconda met\u00e0 degli anni sessanta e i primi anni settanta, facilitati dall'inaugurazione nel 1961 della strada statale Nuova Vigevanese, sorsero i quartieri Lavagna e Giorgella. I nuovi quartieri presero il nome dalle cascine presenti in quel territorio sin dal 1700.\nI nuovi quartieri edificati furono realizzati con la tipologia costruttiva della prefabbricazione e dal punto di vista della dimensione demografica si equivalgono.\nA oggi Corsico \u00e8 una citt\u00e0 di medie dimensioni e di notevole importanza per l'industria e il commercio, collegata a Milano da una fitta rete viaria e ferroviaria.\nDa uno studio realizzato nel 2006 dalla Provincia di Milano, Corsico risulta il comune pi\u00f9 urbanizzato del Milanese (87% contro una media del 44,6%).\nFin dagli ultimi decenni del XX secolo Corsico \u00e8 inoltre divenuta nota a livello nazionale in quanto considerata (insieme alle vicine Buccinasco, Cesano Boscone, Trezzano sul Naviglio e Gaggiano) uno dei territori del nord Italia a pi\u00f9 elevata infiltrazione della criminalit\u00e0 organizzata, segnatamente delle 'ndrina calabresi Papalia (alleata dei Barbaro), Sergi e Trimboli, tutte originarie del comune di Plat\u00ec (RC). Tali gruppi si dedicano principalmente ad attivit\u00e0 di traffico di droga (cocaina ed eroina) e alla gestione di appalti e subappalti nel campo dell'edilizia. Negli anni ottanta si resero anche protagonisti di estorsioni e sequestri di persona. Negli anni novanta l'operazione di polizia denominata \"Nord-Sud\" condusse all'arresto dei fratelli Rocco, Antonio e Domenico Papalia, leader della relativa 'ndrina familiare.\nA questo riguardo, la Relazione sul secondo semestre 2018 di attivit\u00e0 della DIA (Direzione Investigativa Antimafia) cita espressamente Corsico come sede di una Locale ('ndrangheta) di 'ndrangheta\nUna matrice mafiosa \u00e8 anche riconducibile all'omicidio del fruttivendolo Pietro Sanua, ucciso a colpi di pistola nei pressi del mercato corsichese di via Di Vittorio il 4 febbraio 1995. Egli ricopriva la carica di presidente zonale dell'Associazione Nazionale Venditori Ambulanti (affiliata a Confesercenti) ed era membro della commissione comunale milanese sul commercio ambulante: nell'esercizio di tali funzioni aveva denunciato l'esistenza di un sistema di tangenti nella definizione delle graduatorie per il posizionamento dei venditori di fiori presso i cimiteri dell'hinterland milanese e all'interno dell'Ortomercato di Milano. Sebbene egli avesse sub\u00ecto pressioni e minacce e si fosse scontrato personalmente con Salvatore Morabito (esponente di spicco della omonima 'ndrina basata a Buccinasco) non aveva desistito dal proprio impegno. Le indagini ufficiali tuttavia ipotizzarono (contro il parere del figlio, Lorenzo Sanua, che fin dall'inizio denunzi\u00f2 la natura mafiosa del gesto) una pista passionale, che rimase senza riscontri e port\u00f2 il fascicolo all'archiviazione senza procedimenti contro alcuno.\nSimboli.\nLo stemma della citt\u00e0 di Corsico, riconosciuto con D.P.C.M. 8 gennaio 1954, \u00e8 cos\u00ec blasonato: d'argento, alla croce di rosso. Esso \u00e8 cimato da una corona muraria del rango di citt\u00e0, a seguito della concessione del titolo avvenuta con D.P.R. 22 luglio 1987.\nSempre nel 1954 venne concesso anche il Gonfalone ai sensi del D.P.R. 16 ottobre 1955.\nSociet\u00e0.\nEtnie e minoranze straniere.\nSecondo le statistiche ISTAT al 1\u00ba gennaio 2018 la popolazione straniera residente nel comune metropolitano era di persone, pari al 15% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano al 2018:\nCultura.\nIstruzione.\nIl comune ospita l'Istituto Comprensivo G. Galilei, che comprende:\nInoltre, a Corsico \u00e8 situato il Liceo Scientifico e delle Scienze Umane \"Giambattista Vico\" e l'Istituto di Istruzione Secondaria \"Giovanni Falcone \u2013 Augusto Righi\" (nato dalla fusione avvenuta nel 2013 tra l'Istituto Tecnico Commerciale \"Giovanni Falcone\" e l'Istituto Tecnico Industriale \"Augusto Righi\").\nInfrastrutture e trasporti.\nLa citt\u00e0 \u00e8 attraversata dalla strada statale 494 Vigevanese e dalla Tangenziale Ovest di Milano.\nLa stazione di Corsico (attivata nel 2009 in sostituzione della vecchia fermata edificata nel 1870) \u00e8 posta sulla linea Milano-Mortara ed \u00e8 servita dalla linea S9 del servizio ferroviario suburbano di Milano svolto da Trenord nell'ambito del contratto di servizio stipulato con la Regione Lombardia.\nFra il 1884 e il 1966 la citt\u00e0 fu servita da una fermata della tranvia Milano-Corsico-Abbiategrasso, della quale costitu\u00ec il capolinea provvisorio nei primi anni d'esercizio.\nIl servizio di trasporto pubblico urbano e suburbano \u00e8 svolto mediante collegamenti automobilistici eserciti da ATM e STAV, nonch\u00e9 dal servizio di navigazione fluviale operato da Navigli Lombardi. Il canale viene per\u00f2 usato nella maggior parte dei casi da atleti dell'Istituto Canottieri Olona, limitando la presenza di un vero e proprio organo di trasporti su acqua. Grazie alle linee di autobus 321, 325 e 351 del servizio ATM e il servizio ferroviario Trenord, Corsico riesce a collegarsi facilmente alla metropoli Milanese e a tutti i suoi servizi, inclusa la metropolitana Linea Rossa da Bisceglie e la Linea Verde, da Romolo e Porta Genova. La sera il collegamento \u00e8 per\u00f2 sporadico e quasi inesistente, trasformando la fiorente cittadina in una meta difficoltosa da raggiungere con il servizio di trasporti pubblici."}
{"id": "19225", "revid": "2205319", "url": "https://it.wikipedia.org/wiki?curid=19225", "title": "Cuggiono", "text": "Cuggi\u00f2no (\"Cuggi\u00f2nn\" in dialetto milanese, : ) \u00e8 un comune italiano di abitanti della citt\u00e0 metropolitana di Milano in Lombardia.\nGeografia fisica.\nTerritorio.\nIl territorio di Cuggiono confina con a nord con il comune di Buscate, a sud con l'abitato di Casate (frazione di Bernate Ticino), ad est con il comune di Inveruno e ad ovest con la frazione di Castelletto, grazie alla quale il territorio cuggionese giunge al Naviglio Grande e poi al Ticino. Fa inoltre parte del territorio del Parco del Ticino in Lombardia, confinante ad ovest col Piemonte, dal quale \u00e8 separato dal fiume Ticino.\nGeologia e idrografia.\nIl territorio del comune di Cuggiono \u00e8 situato a 157 m s.l.m. mentre degrada di circa 10 m in presenza della frazione di Castelletto, giungendo sino alle rive del Naviglio che attraversa l'abitato. Il Ticino \u00e8 il principale corso d'acqua al quale il territorio comunale giunge.\nSismologia.\nDal punto di vista sismico Cuggiono presenta un rischio molto basso ed \u00e8 stata classificata come il comune zona 4 (bassa sismicit\u00e0) dalla protezione civile nazionale.\nClima.\nIl clima \u00e8 quello caratteristico delle pianure settentrionali italiane con inverni freddi e abbastanza rigidi ed estati che risentono di elevate temperature; la piovosit\u00e0 si concentra principalmente in autunno e in primavera. Il paese appartiene alla zona climatica E.\nEtimologia.\nIl termine Cuggiono \u00e8 di origine celtica. Esso deriva da \"cuslono\" che \u00e8 composto dalla radice \"cus\" che in celtico significa \"bosco, macchia\", e da un suffisso \"ono\" che significa \"luogo\". Letteralmente quindi, Cuggiono indica un luogo accanto ad un bosco. Nel corso dei secoli il nome Cuggiono ha subito diversi cambiamenti passando da \"Cusonum\" a \"Cucionum\" e \"Cuzono\" ed infine acquisendo la grafia attuale.\nStoria.\nLe origini dell'abitato ed i ritrovamenti archeologici.\nLe prime tracce di insediamenti umani nel territorio di Cuggiono risalgono a tempi antichissimi come prova il ritrovamento, in prossimit\u00e0 dell'agglomerato urbano attuale, di interessanti reperti archeologici, ora raccolti nel museo archeologico di Legnano: in localit\u00e0 \"Scansioeu\" sono stati rinvenuti un vaso alto circa 20\u00a0cm formato da zone tronco-coniche alternativamente colorate in rosso ed in nero, vari bicchieri a calice, bronzi e fittili di epoca gallica, oltre a fibule a forma di sanguisuga, tintinnambuli, anelli, pinzette, ornamenti a forma di lucertola, braccialettini, vasi per alimenti, coppe, ciotole. I fittili gallici hanno la caratteristica tipica di essere realizzati con una terra molto fine (talvolta scura) e di essere levigati a semilucenza esterna; presentano inoltre, notevoli variet\u00e0 di tonalit\u00e0 dovute a disuguaglianza di colore nella cottura. Dagli scavi in localit\u00e0 \"Galizia\" provengono due teste leonine con disco traforato destinate, forse, ad un astuccio in cuoio. Dalla presenza di questi reperti si pu\u00f2 dedurre dunque che i primi abitanti della zona siano stati i galli insubri, i quali erano totemisti e come tali pensavano che all'origine delle varie trib\u00fa vi fosse un animale od una pianta, da qui la loro venerazione di acque, pietre e piante e l'origine etimologica stessa dell'abitato di Cuggiono.\nIl periodo medievale.\nLa storia di Cuggiono \u00e8 strettamente legata a quella dei Crivelli, una famiglia nobile di origine antichissima della quale si hanno notizie storiche a partire dal 337 d.C. anno in cui il nome dei Crivelli fu inscritto nella Chiesa Metropolitana di Milano. La famiglia fu per lungo tempo feudataria di Cuggiono e diede a Milano il suo ventottesimo arcivescovo, Ausano di Milano, che mor\u00ec nel 567, alla vigilia della conquista longobarda dell'Italia settentrionale. Dopo la conquista franca dell'VIII secolo, Cuggiono divenne parte di uno dei cinque contadi in cui era divisa la campagna milanese: il Seprio.\nNel 1098 si trova un \"Ottone da Cuciono\" che figura testimone in un contratto di vendita tra Algerio fu Valone e Ariberto, prete, fu Ambrogio da Castano; nel 1149 si riscontra invece che Giovanni d'Arzago, abate di Sant'Ambrogio, invest\u00ec Domenico, Pietro, Pastore e Guala Crivelli, tutti figli di altro Guala, delle rive, ghiaie e boschi di Brinate (ora Bernate) e Cusonno (ora Cuggiono), affinch\u00e9 le ritenessero a nome di feudo del monastero di Sant'Ambrogio. Nel 1150 Guala Crivelli era feudatario di Cuggiono e dei dintorni. Suo figlio Uberto sal\u00ec al soglio pontificio nel 1185 col nome di Urbano III; egli resse i destini della chiesa per due anni nel periodo caotico e turbolento della lotta fra il papato e l'impero per la supremazia politica in Europa.\nDal Cinquecento ad oggi.\nNel 1533 Cuggiono, che faceva parte della pieve di Dairago, divent\u00f2 feudo di Castellano Maggi. Nel 1559 il feudo di Dairago fu venduto agli Arconati. Nel 1648 la Real Camera sottrasse il feudo agli Arconati, dietro la restituzione della somma che essi avevano pagato ai Maggi al momento della compravendita e ne vendette una parte alla famiglia Della Croce.\nCuggiono, che era rimasta libera da ogni vincolo feudale, decise di acquistare la redenzione impegnandosi a pagare 10.475 lire milanesi per evitare di essere nuovamente infeudato.\nNel 1672 una parte di Cuggiono, detta Cuggiono Minore, accett\u00f2 di divenire feudo della famiglia Piantanida: i suoi abitanti infatti pur di essere sollevati dai debiti contratti per l'acquisto della redenzione, decisero di rinunciare alla propria indipendenza. Nel 1676 i Piantanida si offrirono di acquistare anche la restante parte di Cuggiono, ma la Real Camera la cedette alla famiglia Clerici ai quali rimase sino al 1768, anno in cui a causa della mancanza di eredi, Cuggiono ritorn\u00f2 alla Real Camera. Curioso \u00e8 il fatto di questa successione che coinvolse Carlo Ludovico Clerici, uno dei personaggi pi\u00f9 importanti della Milano spagnola del suo tempo. I Clerici, infatti, da qualche tempo avevano posto la loro attenzione sulla terra di Cuggiono, il cui borgo era diviso in Cuggiono Maggiore e Cuggiono Minore. Con l'intento di scalzare la famiglia concorrente dei Piantanida per ottenere l'intero feudo, il Clerici fece comunque un'offerta molto bassa per gli oltre 200 \"fuochi\" (famiglie) presenti in paese, sperando di poter contare sull'influenza della sua famiglia, ma proprio per questo motivo il Magistrato Straordinario che a Milano si occupava dei feudi ai nobili, decise di concedere l'intero possedimento ai Piantanida. Carlo Ludovico mise quindi sul piatto della bilancia l'influenza della sua famiglia e riusc\u00ec ad ottenere che il Magistrato Straordinario non solo riaprisse l'infeudamento per Cuggiono Maggiore, ma anche per Cuggiono Minore che gi\u00e0 i Piantanida avevano acquistato nel 1673. Favorito in questo da Carlo II di Spagna, il Clerici riusc\u00ec ad ottenere il feudo di Cuggiono Maggiore ma addivenne ad un accordo coi Piantanida, consentendo loro di possedere la parte di Cuggiono Minore.\nMonumenti e luoghi d'interesse.\nArchitetture religiose.\nChiesa parrocchiale di San Giorgio.\nCuggiono fu da sempre un rilevante centro religioso dell'area del Naviglio Grande e si ha ragione di credere che la dedicazione della chiesa a San Giorgio, sia da ricondursi ad una tradizione di origine longobarda.\nIl primo nucleo della chiesa sorse probabilmente attorno all'VIII secolo, ma si ha ragione di credere che essa non fosse che una piccola cappella dedicata perlopi\u00f9 al culto dei defunti, subendo in seguito radicali trasformazioni che mutarono radicalmente l'assetto della struttura originaria, mantenendo per\u00f2 inalterati l'orientamento del tempio (rivolto con l'abside a est) e la posizione del campanile sulla facciata.\nSan Carlo Borromeo, giunto in visita pastorale a Cuggiono nel 1576, aveva ravvisato la necessit\u00e0 di ampliare la chiesa parrocchiale in quanto non corrispondente al sempre crescente numero di fedeli della borgata, ma fu solo con Federigo Borromeo nel 1605 che venne presa la decisione di costruire una nuova chiesa parrocchiale, grazie all'opera del parroco, Don Melchiorre Galizia che si avvalse del famoso architetto Francesco Maria Richini per la realizzazione del progetto. La prima pietra del nuovo edificio venne posta in loco il 25 aprile 1606 e la struttura venne gi\u00e0 aperta al culto nel 1633. La precedente chiesa parrocchiale assunse il ruolo di chiesa sussidiaria e venne demolita solo nel 1960 per far spazio a nuove unit\u00e0 abitative.\nLo scultore Carlo Garavaglia, forse nativo di Cuggiono, si preoccup\u00f2 di realizzare tra il 1654 ed il 1659, l'altare maggiore in legno (di cui rimane solo il tabernacolo) e tra il 1650 e il 1660 uno splendido coprifonte battesimale, oltre alla balaustra dell'organo.\nAll'interno della chiesa, nel 1648 Galeazzo Arconati-Visconti (famoso per aver donato il Codice Atlantico di Leonardo da Vinci alla Biblioteca Ambrosiana), fece completare la cappella della Madonna del Carmine, mentre l'architetto e scultore ticinese Francesco Calone venne incaricato della costruzione dell'altare maggiore, la cui pala principale \u00e8 opera di Carlo Francesco Nuvolone. La cappella di San Benedetto martire \u00e8 decorata con una tela si scuola leonardesca rappresentante \"San Giorgio che offre al Bambino la testa del drago\"\nLe quattro enormi statue in marmo presenti all'interno della chiesa parrocchiale risalgono invece al XVIII secolo e sono opera dei fratelli Pozzi di Milano che le avevano originariamente create per la Chiesa di San Francesco Grande di Milano.\nNel 1802, su disegno di Leopold Pollack, venne costruito un nuovo altare maggiore in marmo, che and\u00f2 a sostituire quello ligneo di Carlo Garavaglia. Nel 1817 venne ricostruito anche un nuovo organo (quello precedente, un Vavassori, risaliva al 1643) ad opera di Eugenio Biroldi, ampliato poi tra il 1864 ed il 1865 dai fratelli Prestinari di Magenta.\nAl termine dei lavori interni rimaneva per\u00f2 ancora incompleta la facciata, che venne terminata solo nel 1845 su progetto dell'architetto Giovanni Battista Bossi e nel 1889 venne realizzato il concerto di campane per la torre.\nAltri affreschi vennero realizzati tra il 1908 ed il 1910 da Luigi Morgari e Aristide Secchi, tra cui spiccano la \"Gloria di San Giorgio\" dipinta sulla volta posta all'incrocio tra il transetto e la navata principale della chiesa, e l'\"Assunzione di Maria\" sul catino absidale.\nIl campanile \u00e8 alto 65 metri alla croce e possiede un concerto di 8 campane in Sib2 Pruneri del 1889 (il Sib2 \u00e8 stato rifuso da Mazzolla nel 1951)\nChiesa di San Rocco.\nLa chiesa di San Rocco venne costruita dalla \"Schola di San Rocco\" di Cuggiono nel XVI come voto di questa confraternita se la citt\u00e0 fosse stata liberata dalla peste e dalla sifilide. A partire dal 1524, dunque, con la diminuzione degli ammalati, la fratr\u00eca diede inizio alla raccolta di fondi per la costruzione dell'edificio, mentre l'appezzamento di terreno venne donato dal nobile Ugone Crivelli, proprio sul bivio tra le strade che conducevano a Castano Primo ed a Castelletto.\nSebbene l'opera fosse stata fortemente voluta nell'anno della sua istituzione, dopo poco il progetto si blocc\u00f2 per lo scarso consenso di cui la confraternita godeva in paese, a vantaggio della Confraternita dell'Assunta sua controparte. Dopo quasi vent'anni dall'inizio del progetto, questo venne abbandonato per l'impossibilit\u00e0 dell'esecuzione e pertanto la confraternita propose ai frati domenicani della grangia di Castelletto di Cuggiono (dipendente dal monastero di Sant'Eustorgio in Milano) di acquisire la parte di immobile costruita e tutti il terreno gi\u00e0 donato dai Crivelli per il progetto, con l'unica clausola di portare a termine il progetto. I domenicani accettarono il contratto e lo sottoscrissero il 10 giugno 1542 col notaio Dionigi De Magistris, presso il quale controfirm\u00f2 anche il rettore della comunit\u00e0 milanese e la donazione venne confermata nel 1566 da papa Pio V e nel 1585 da papa Sisto V. Il progetto venne portato avanti ora grazie ai finanziamenti della famiglia Della Croce, feudatari della Pieve di Dairago, i quali consentirono la trasformazione della chiesa adiacente alla chiesa a residenza con due monaci e un converso. Sempre i Dalla Croce richiesero alla comunit\u00e0 dei frati che comparisse il loro stemma sopra il portale centrale e sopra l'affresco dell'altar maggiore rappresentante la Vergine Addolorata, ritrovato durante alcuni restauri negli anni '80 del Novecento ed ancora oggi presente nella chiesa.\nLa confraternita, sempre pi\u00f9 legata ai domenicani, fin\u00ec per cambiare dedicazione e passare dal patronato di san Rocco a quello della Madonna del Santo Rosario, in linea con la teologia domenicana, fondata il 29 ottobre 1570 presso Sant'Eustorgio a Milano, per firma di frate Filippo Biglia, maestro generale dei domenicani.\nQuando, con la bolla \"Instaurandae\" di Innocenzo X, il 10 dicembre 1652, vennero soppressi i conventi e gli insediamenti religiosi poco numerosi, i domenicani dovettero abbandonare anche la grangia di Castelletto, pur mantenendo la propriet\u00e0 di tutti i terreni e gli immobili realizzati in loco.\nLa chiesa venne ampliata nuovamente nel XVIII secolo con la realizzazione del coro nel 1717 ad opera dei fratelli Giovanni Battista, Andrea e Gerolamo Provino, aiutati dai loro figli, che abbatterono anche l'antico abside seicentesco. Al termine di questi lavori, la confraternita si impegn\u00f2 anche per l'acquisizione di un nuovo altar maggiore che venne affidato nel 1743 al marmista Carlo Antonio Giudici di Viggi\u00f9. Al 1773 \u00e8 invece ascrivibile il campanile che svetta a breve distanza da quello della chiesa parrocchiale, dotato di un concerto di quattro campane. L'organo \u00e8 settecentesco.\nLa confraternita decadde nel 1786 quando, sulla base delle disposizioni dell'imperatore Giuseppe II, la confraternita dovette fondersi con quella del Santissimo Sacramento gi\u00e0 presente in paese e molto pi\u00f9 numerosa. La chiesa venne restaurata nel 1864 per mano della Confraternita del Santissimo Sacramento.\nEx Chiesa di Santa Maria in Braida.\nLa chiesa di Santa Maria in Braida venne costruita nell'attuale posizione tra via San Rocco e via Santa Maria (dal nome appunto delle chiese che vi si trovano attorno) nel 1777, dopo la demolizione della precedente struttura risalente al XIII secolo, che sorgeva a circa 50 metri dalla chiesa attuale e che era stata lentamente incorporata in una casa colonica (poi abbattuta nel 1997).\nLa costruzione nel Settecento venne promossa dai fratelli Antonio, Ambrogio e Vincenzo Carisi nei pressi della loro abitazione e realizzata su progetto del capomastro locale Antonio Lualdi sotto la cui direzione, nel tempo record di quattro mesi, la struttura venne eretta interamente e benedetta quindi dal canonico milanese nobile Antonio Piantanida che apparteneva per l'appunto alla famiglia che era feudataria di \"Cuggiono minore\".\nIl nome caratteristico di Santa Maria in Braida \u00e8 un chiaro rimando per\u00f2 ad un termine ancora pi\u00f9 antico, di origine longobarda, col quale appunto si definiva una pianura, un'area pianeggiante e poi un campo, ovvero un'area agricola asciutta coltivata pur trovandosi all'interno del centro abitato.\nNell'Ottocento, pur rimanendo in gran parte ad uso pubblico anche se costruita da privati, la chiesa venne largamente utilizzata dalla parrocchia per le proprie processioni oltre che come oratorio femminile dal 1846 sino al 1894. Alla morte degli eredi Carisi, la villa, la chiesa e tutte le propriet\u00e0 della famiglia passarono ai parenti pi\u00f9 prossimi, gli Oltrona Visconti e poi da questi ai Lurani ed infine ai Mapelli. Questi ultimi decisero di vendere l'intera propriet\u00e0 e la chiesa negli anni '80 del Novecento ad una societ\u00e0 immobiliare che inizi\u00f2 il frazionamento degli ambienti per ricavarne degli appartamenti da vendere. A causa del fallimento dell'impresa costruttrice, ad ogni modo, il fabbricato e la chiesa vennero messi all'asta.\nQuando le case vennero riscattate, si scopr\u00ec che la chiesa era stata accatastata dalla fallita impresa come \"edificio commerciale\" con l'area destinata a negozio nella navata e l'abside come magazzino. Fondamentale risult\u00f2 a questo punto l'intervento dell'Ecomuseo della Valle del Ticino che si ripropose di utilizzare la chiesa per scopi pubblici, esattamente come quando era stata costruita. Il contratto comprese un accordo trentennale rinnovabile di comodato gratuito in cambio della ristrutturazione e del mantenimento della struttura, in gran parte condotto da volontari locali. Attualmente ospita il Centro di Studi sull'Emigrazione di Cuggiono per lo studio della storia dei migranti italiani all'estero tra Ottocento e Novecento.\nArchitetture civili.\nVilla Annoni.\nVilla Annoni (passata poi per propriet\u00e0 alla famiglia Cicogna), \u00e8 una maestosa villa neoclassica, risalente all'epoca napoleonica, edificata nel 1809 dall'architetto milanese Zanoja. L'edificio presenta una tipica pianta a \"U\" il che fa supporre che sia stata edificata su un edificio preesistente, risalente quasi certamente al Settecento. Il corpo centrale era destinato ad abitazione, mentre i corpi laterali svolgevano la funzione di locali di servizio, stalle e scuderie: l'intera superficie coperta supera i 4000\u00a0m\u00b2\nLa villa \u00e8 decorata con pregevolissime ed imponenti colonne di granito di Baveno, che coronano una piccola scalinata anch'essa in granito, ai lati della quale si trovano due sculture rappresentanti due leoni araldici in marmo bianco. Il portone \u00e8 in ferro battuto e lastroni di cristallo ed \u00e8 andato probabilmente a sostituire un pi\u00f9 antico portale in legno. La villa, passata dai proprietari al senatore Pietro Bellora, \u00e8 oggi di propriet\u00e0 comunale ed ospita il municipio cittadino.\nDi grande rilevanza \u00e8 anche l'immenso parco di 230.000 m\u00b2, realizzato in stile romantico con tratti all'inglese, ricco di piante indigene ed esotiche, che ancora oggi si distingue come il secondo parco recintato pi\u00f9 grande della Lombardia dopo quello di Monza.\nLa villa e il suo parco sono stati scelti nel 2015 e nel 2016 come ambientazione della terza e della quarta edizione del programma televisivo Bake Off Italia.\nVilla Clerici di Rovellasca.\nVilla Clerici \u00e8 un edificio risalente al Settecento che si trova ancora oggi nel centro storico di Cuggiono. Esso venne commissionato dalla famiglia dei Clerici di Rovellasca (da non confondere coi Clerici feudatari di Cuggiono) all'architetto Lurani.\nLa villa dispone di un cortile doppio con un colonnato ed un ampio parco interno retrostante la villa, contenente diverse specie arboree centenarie. All'interno della villa \u00e8 presente anche una cappella privata con aree destinate alla servit\u00f9, oltre ad una ghiacciaia del XVIII secolo.\nL'interno della villa venne parzialmente ridecorato negli anni '20 del Novecento quando la famiglia raggiunse un nuovo picco di splendore grazie all'acquisizione della propriet\u00e0 della societ\u00e0 \"Industrie Elettriche di Legnano\".\nAttualmente la propriet\u00e0 \u00e8 dell'ex-vicepresidente della Regione Lombardia, Mario Mantovani.\nVilla Piazza.\nPosta presso l'attuale omonima strada, la villa si presenta come una struttura realizzata appena fuori dal tessuto cittadino antico di Cuggiono.\nLa villa \u00e8 nota in quanto fu la casa di nascita dei fratelli Luigi e Camillo Piazza, martiri della rivolta di Milano del 1853.\nMonumento ai Caduti.\nNel mezzo della piazza della Vittoria sorge il monumento dedicato ai cuggionesi caduti nella Grande Guerra; si pose la prima pietra nel 1923, fu inaugurato l'anno successivo e venne a costare circa 110\u00a0000 lire. \u00c8 costituito da una figura di donna alata, in bronzo, avvinta per i piedi ad un pilone di ponte nell'atto di compiere lo sforzo finale per liberarsi dalla stretta. Rappresenta la \u201cVittoria\u201d della guerra 1915\u00a0\u2013 1918, \u201cincatenata al Piave\u201d, secondo l'espressione di Gabriele d'Annunzio. Sul pilone diroccato spicca la dedica: \u201cCuggiono agli Artefici della Vittoria\u201d e l'acqua che lo circonda vuole rappresentare quella del famoso fiume Veneto. Artistica e pregevole \u00e8 la statua opera dello scultore Arrigo Manerbi. Altri due esemplari simili, eseguiti dallo stesso autore, si possono trovare nella citt\u00e0 di Ferrara e all'ingresso principale del Vittoriale di Gardone Riviera, dove spicca su un'alta colonna di Granito.\nPalazzo Clerici (Castelletto).\nCon il termine Castelletto si definisce ora un'area frazione del comune di Cuggiono, ma un tempo esso era identificativo dell'unico edificio di grande rilievo presente nell'area: il grandioso Palazzo Clerici.\nSorto lungo la sponda sinistra del Naviglio Grande, probabilmente sulle vestigia di un antico fortilizio medievale posto a guardia del Ticino, l'agglomerato locale viene gi\u00e0 citato in un documento del 988 d.C.\nQuando inizi\u00f2 la costruzione del Palazzo Clerici nel 1685, l'assetto del borgo venne totalmente rivoluzionario e ancora oggi esso rimane intatto.\nLa struttura della villa \u00e8 imponente: essa si affaccia sul Naviglio da uno sperone naturale ed \u00e8 caratterizzata da un grande corpo chiuso a cortili e caratterizzato dalla presenza di due torri con servizio di piccionaia.\nRilevante \u00e8 la grandiosa scalinata barocca che scende dalla villa sino alle acque del Naviglio Grande e che un tempo veniva utilizzata come imbarcadero per i nobili che vi attraccavano per poi giungere comodamente sino alla villa, evitando di passare attraverso il borgo.\nL'ospedale.\nL'ospedale di Cuggiono \u00e8 uno dei pi\u00f9 antichi dell'area dell'ovest milanese, essendo stato eretto nel XVIII secolo grazie ad un lascito testamentario del possidente terriero Benedetto Gualdoni, nato e residente a Milano, ma con case e terre a Cuggiono. Nel suo testamento redatto il 4 aprile 1762, sottoscrive:\nFu probabilmente gi\u00e0 il medico condotto Domenico Zucchetti, scomparso nel 1730, a suggerire al Gualdoni l'idea di devolvere il proprio discreto patrimonio alla costruzione di un ospedale da chiamarsi Luogo Pio San Benedetto, oltre naturalmente al triste spettacolo degli ammalati cuggionesi portati all'Ospedale Maggiore di Milano su carretti malfermi o barchetti lungo il Naviglio Grande.\nMorti sia il Gualdoni che la moglie usufruttuaria, nel 1790 il lascito appariva per\u00f2 insufficiente per l'apertura e la gestione dell'auspicato nosocomio e pertanto si rese necessaria la creazione di un'associazione per seguire i malati a domicilio che rimarr\u00e0 tale sino al 1807 quando in essa vennero riunite le Congregazioni di Carit\u00e0 che facevano capo allo Stato. Tutto cambi\u00f2 nel 1825 quando, con la morte della cuggionese Geltrude Beolchi, questa per testamento lasci\u00f2 tutti i suoi beni alla Congregazione di Carit\u00e0 perch\u00e9 realizzasse questa finalmente la volont\u00e0 del Gualdoni. L'eredit\u00e0 comprendeva tra le altre cose un palazzetto di famiglia che venne trasformato in ospedale, grazie all'operato del valente architetto Luigi Canonica. L'opera ebbe inizio il 30 aprile 1835.\nLa struttura rimase tale sino alla Prima guerra mondiale quando, di pari passo coi progressi della medicina, si render\u00e0 necessario espandere ulteriormente l'ospedale. Il nuovo ospedale venne riprogettato e inaugurato l'8 dicembre 1929 a servizio, oltre che del comune di Cuggiono, anche di quelli di Arconate, Bernate Ticino, Buscate, Castano Primo, Inveruno, Nosate, Robecchetto con Induno e Turbigo.\nLa struttura dell'ospedale vecchio pass\u00f2 di propriet\u00e0 al municipio di Cuggiono che dapprima lo affitt\u00f2 ad alcuni artigiani e poi, dal 1948, lo vendette all'Istituto Mater Orphanorum (in origine fondato a Castelletto nel 1945), per l'accoglienza di giovani orfane.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2016 i cittadini stranieri residenti a Cuggiono erano 782. Le nazionalit\u00e0 maggiormente rappresentate erano:\nLingue e dialetti.\nNel Comune \u00e8 molto diffuso il dialetto cuggionese, variante dell'insubre. Esso \u00e8 in buona sostanza una lingua romanza derivata dal latino di cui all'interno ancora si risentono gli influssi.\nReligione.\nLa maggioranza della popolazione \u00e8 cattolica e nell'abitato sono presenti due parrocchie cattoliche, parte dell'arcidiocesi di Milano. Inoltre c'\u00e8 una parrocchia ortodossa di lingua rumena.\nEconomia.\nL'agricoltura \u00e8 senza dubbio una delle attivit\u00e0 economiche primarie di Cuggiono: le colture di mais, frumento, orzo, segale e avena sono largamente diffuse e accanto ad esse sono presenti numerosi allevamenti di bovini, suini e ovini. Oltre ad un artigianato molto fiorente, particolarmente sviluppata \u00e8 l'industria tessile che nel secondo dopoguerra ha soppiantato le filande preesistenti e la lavorazione del baco da seta, grazie alla sua pi\u00f9 moderna tecnologia.\nInfrastrutture e trasporti.\nIl comune \u00e8 collegato, tramite le uscite Cuggiono nord e Cuggiono sud, con la bretella autostradale inaugurata nel 2008 che collega direttamente Malpensa con l'autostrada A4 Milano-Torino, con Magenta e Castano Primo.\nIl comune \u00e8 collegato con i comuni del magentino, del legnanese e con Milano attraverso un servizio di autolinee gestito da Movibus.\nFra il 1879 e il 1952 la localit\u00e0 era servita altres\u00ec dalla tranvia Milano-Castano Primo altres\u00ec nota con il soprannome di \"Gambadelegn\".\nAmministrazione.\nGemellaggi.\nIl 17 luglio 2015, presso la sala consigliare del comune di Cuggiono e la Town Hall di Herrin, viene ufficializzato il gemellaggio tra Cuggiono ed Herrin con la firma dei sindaci Flavio Polloni e Steve Frattini."}
{"id": "19226", "revid": "1543377", "url": "https://it.wikipedia.org/wiki?curid=19226", "title": "Cusago", "text": "Cusago (\"Cusagh\" in dialetto milanese, : ) \u00e8 un comune italiano di abitanti della citt\u00e0 metropolitana di Milano in Lombardia.\nGeografia fisica.\nTerritorio.\nIl territorio comunale ha forma quadrangolare e confina a ovest con Cisliano, a sud con Trezzano sul Naviglio, a est con Milano e infine a nord coi comuni di Bareggio, Cornaredo e Settimo Milanese.\nStoria.\nDalle origini al medioevo.\nLe prime tracce storiche presenti sul territorio cusaghese risalgono al III-II millennio prima di Cristo e questo lo si pu\u00f2 desumere dal ritrovamento di un'ascia di pietra rinvenuta nel 1943 in localit\u00e0 Cascina Felice, presso il bosco di Cusago.\nIl comune di Cusago \u00e8 posto oggi come un tempo lungo un'antica strada che, uscendo da Milano nei pressi di Porta Vercellina, passa per Baggio e prosegue in direzione di Cisliano, Albairate e Abbiategrasso e quindi fin dall'epoca romana esso rappresent\u00f2 un punto focale per i percorsi da Milano verso le sue campagne nel contado.\nProprio all'epoca dei romani sembrerebbe risalire l'origine del nome di Cusago che, secondo lo studioso Olivieri, sarebbe da legare al nome latino \"Cusiacus\", a sua volta dal nome personale \"Causius\"\nChe l'abitato avesse gi\u00e0 ottenuto in epoche antiche una conformazione di villaggio, lo apprendiamo dal \"Liber Notitie Sanctorum Mediolanensis\" di Goffredo da Bussero, il quale cita per Cusago la presenza di una chiesetta dedicata a Sant'Agnese di cui ad oggi non si hanno tracce ma la cui dedicazione farebbe pensare all'epoca longobarda. A conferma di questo fatto sembra intervenire un \"placet\" del 902 celebrato davanti a Sigifredo, conte palatino durante il regno di Berengario I, al cui cospetto vennero chiamati Urso del fu Angilberto, Boniperto figlio del fu Angelfredo, Hildefredo, Luvefredo, Bonifredo, Iseberto presbitero, Lupo figlio del fu Pietro, Giseverto figlio del fu Rodemundo, Magno figlio del fu Dominicone, tutti abitanti nel villaggio di Cusago e con nomi di chiara derivazione longobardo-germanica.\nCusago di Sotto e Cusago di Sopra.\nIl nucleo pi\u00f9 antico del paese va individuato nella localit\u00e0 detta Cusago di Sotto, menzionata nelle carte d'archivio come Cusago Vecchio: era probabilmente la villa medioevale, il villaggio privo di strutture difensive, destinato a subire la forza centripeta dell'attiguo \"castrum\", quello che verr\u00e0 denominato in seguito castello e che risalir\u00e0 nelle sue forme attuali all'et\u00e0 di Bernab\u00f2 Visconti. Questi due poli, attorno ai quali si raccoglie la comunit\u00e0 locale e che sono un costante riferimento per una decina di insediamenti rurali che costellano il territorio, accentuano le loro differenze in et\u00e0 ducale. Cusago Vecchio si irrigidisce nella propria struttura curtense, risalente se non all'et\u00e0 romana, certo all'et\u00e0 longobarda e franca.\nCusago di Sopra (ma poi per antonomasia solo Cusago) assume invece la struttura urbanistica del villaggio rurale, per quanto condizionata dal castello. Attorno a questa imponente costruzione il paese fissa il proprio aspetto definitivo e l'origine tardomedioevale di tale insediamento spiega perch\u00e9 solo alla fine del Trecento si menzioni una chiesa qui, un tempio cristiano dedicato a S.Ambrogio voluto dai Signori di Milano ma destinato poi anche al culto pubblico, cos\u00ec da interrompere la dipendenza anche religiosa di questo pi\u00f9 recente centro rispetto a Cusago Vecchio. Quando alla fine del Seicento si dovr\u00e0 edificare la chiesa parrocchiale essa nasce di fronte al castello, e con la forza coagulante che tale istituzione pu\u00f2 avere su una comunit\u00e0 Cusago di Sotto \u00e8 ormai irrimediabilmente periferia: l'area che separa e unisce le facciate e le torri dei due edifici principali del paese diviene una maestosa piazza, al cui completamento contribuir\u00e0 in epoca recente l'edificazione del palazzo comunale. La preminenza del castello non \u00e8 solo urbanistica ma si rispecchia anche nella storia di Cusago: dall'et\u00e0 ducale all'et\u00e0 moderna si pu\u00f2 affermare che l'intero territorio comunale ha da sempre costituito un'unica, sconfinata pertinenza del castello.\nDal XIV secolo al Cinquecento.\nL'abitato di Cusago prosper\u00f2 largamente, come si \u00e8 visto, grazie all'influenza urbanistica e culturale del castello che rese il villaggio non solo un centro focale dell'attivit\u00e0 ducale, ma anche una attrattiva di particolare pregio per tutta l'\u00e9lite milanese legata in qualche modo alla corte.\nLa storia del paese, seppur essenzialmente costellata da avvenimenti di carattere agricolo e produttivo locali, conobbe numerose visite ed interessamenti da parte di personaggi di grande rilievo tra cui il duca Filippo Maria Visconti che predilesse particolarmente questa residenza di campagna e che favor\u00ec largamente lo sviluppo anche dell'abitato cittadino attorno alla sua residenza, col fine ultimo di crearsi una piccola \"corte di campagna\".\nUguale splendore conobbe l'abitato all'epoca di Ludovico il Moro che fece del castello e del villaggio di Cusago poli di attrattiva culturale di gran pregio per la corte sforzesca a Milano, facendo conoscere il piccolo borgo a principi ed ambasciatori stranieri che attraverso l'ammirare la residenza di campagna del duca milanese rimanevano stupiti dalla ricchezza dell'intero ducato.\nIl borgo inizi\u00f2 a decadere dal tradizionale e consolidato splendore con la vendita del castello alla famiglia Stampa di Soncino che divenne feudataria del borgo e lo mantenne per i quattro secoli successivi, trattandolo sempre pi\u00f9 come centro produttivo agricolo, riportandolo al livello medio dei borghi di campagna del Cinquecento lombardo, facendosi forte anche del fatto di possedere quasi 12.000 pertiche delle circa 15.000 del comune.\nNel 1572, quando su esortazione di San Carlo Borromeo vengono compilati i primi registri delle anime, la \"villa\" di Cusago ha complessivamente 525 anime di cui 273 abitanti nel paese e 252 nelle cascine circostanti.\nStoria recente.\nNel 1771 Cusago (comprendente anche le sue frazioni) aveva 892 abitanti ed una superficie di 14.944 pertiche milanesi e 21 tavole di cui erano proprietari tra gli altri anche diversi rappresentanti della nobilt\u00e0 milanese come i marchesi Busca ed i conti Imbonati. Nel 1781 gli abitanti erano scesi a 838.\nNel 1809 il governo napoleonico annesse al comune di Cusago anche quelli di Assiano e Monzoro, e nel 1811 anche Cisliano. Gli austriaci annullarono tutto nel 1815, ma nel 1841 riconobbero la definitiva annessione della minuscola frazione di Monzoro. Nel 1859 Cusago contava 1148 anime.\nAncora dopo la proclamazione del Regno d'Italia, i proprietari terrieri sono pochissimi, con in testa la contessa Cristina Morosini, vedova Stampa di Soncino. Il cardinale Andrea Carlo Ferrari visita il borgo di Cusago ben quattro volte (1897, 1904, 1910, 1914) ed ha l'occasione di rilevare come il paese si attesti attorno alle 1600 anime.\nMonumenti e luoghi d'interesse.\nArchitetture religiose.\nChiesa Parrocchiale dei Santi Fermo e Rustico.\nSino al XVII secolo, il borgo di Cusago dipendeva spiritualmente dalla Pieve di Cesano Boscone, non avendo in loco un luogo di culto stabile, se non una piccola cappella dedicata a Sant'Antonio (risalente al XIV secolo e distrutta a fine Settecento), annessa al castello e dedicata al culto privato dei Visconti, la quale veniva aperta alla pubblica venerazione solo nei periodi estivi in cui i duchi milanesi si recavano in queste aree della Lombardia per la caccia.\nL'edificazione della nuova chiesa parrocchiale sub\u00ec l'impulso della visita di Carlo Borromeo del 1580 e gi\u00e0 a partire dal 1602 si diede ordine per una nuova costruzione che per\u00f2 sub\u00ec continue interruzioni che portarono con tutta probabilit\u00e0 a completare le mura gi\u00e0 alla visita vicariale del 1648, ma che protrassero la decorazione interna sino alla met\u00e0 del Novecento, per opera del pittore Natale Penati. Nella chiesa sono oggetto di particolare venerazione le reliquie (\"corpo santo\") di un martire di nome Vincenzo, donate dal cardinale Ottoboni (poi Papa Alessandro VIII) nel 1685, provenienti dalle catacombe romane, le quali vengono esposte regolarmente in chiesa nel giorno della festa patronale, la prima domenica di maggio.\nAll'interno della struttura si possono ravvisare ancora oggi dei pregevoli affreschi ottocenteschi e novecenteschi, oltre ad un organo originale del 1854 realizzato presso la bottega Carcano.\nL'altare maggiore della chiesa parrocchiale venne ufficialmente consacrato solo il 9 maggio 1978.\nChiesa di Santa Maria Rossa.\nDetta anche Santa Maria del Bosco, la piccola chiesa sorge nel borgo di Monzoro, frazione del comune di Cusago. Essa \u00e8 ad oggi l'ultima parte rimasta dell'antica abbazia che un tempo sorgeva attorno a questo tempio sacro e che l'ha contraddistinta per diversi secoli, assumendo l'aspetto di una sala per concerti e serate culturali.\nLa chiesa di Santa Maria Rossa venne edificata nel 1359 del Generale degli Olivetani, Ippolito da Milano, e pass\u00f2 in seguito ai monaci Eremitani di Sant'Agostino, i quali provvedettero nel XV secolo alla struttura dell'edificio, che venne ampliato sino a divenire una vera e propria abbazia.\nLa struttura si presenta come una costruzione semplice, caratterizzata da una facciata in laterizio con una struttura a capanna dotata di due monofore laterali ed un rosone centrale che danno luce all'interno della chiesa. L'unica navata centrale accoglie un piccolo presbiterio di forma quadrangolare, nel quale si trova ancora uno degli affreschi originari rappresentante Cristo e gli evangelisti, mentre gran parte degli altri affreschi murari \u00e8 stata rimossa ed esposta nei musei del Castello Sforzesco di Milano.\nOratorio dei Santi Antonio e Teresa.\nL'oratorio dei santi Antonio e Teresa sorge nel territorio di Cusago, annesso alla cascina Robaione. La chiesa venne edificata, secondo quanto risulta da una lapide murata in loco, nel 1656 per volere della famiglia Ceva (di origini spagnole), come ex voto per aver avuta salva la vita durante l'assedio di Pavia da parte dei francesi. In quello stesso anno la famiglia Ceva ospit\u00f2 in questo oratorio le prime statue mai realizzate raffiguranti il miracolo della Madonna di Caravaggio, risalenti al 1432. Questo simulacro, che era conservato nel primitivo santuario di Caravaggio, vennero qui conservate sino alla fine dei lavori di rifacimento per poi esservi nuovamente trasferite.\nNel XVIII secolo l'oratorio pass\u00f2 di propriet\u00e0 al conte Giuseppe Imbonati per poi passare dal 1879 all'ingegnere Luig Tarantola che nel 1904, secondo il desiderio della moglie, la fece restaurare con l'aggiunta di un pronao a colonne ancora oggi visibile davanti all'ingresso. La stessa famiglia Tarantola rinvenne le lapidi con la commemorazione del passaggio del simulacro della Madonna di Caravaggio e per questo durante quello stesso periodo vennero fatte realizzare delle nuove copie delle antiche statue che vennero poste sotto teca sull'altare dove ancora oggi si trovano a ricordo delle originali.\nAll'interno della cappella si trovano anche due dipinti seicenteschi raffiguranti \"Tobiolo e l'angelo\" e un \"Matrimonio della Vergine\" che sembrano da attribuirsi al pittore comasco Francesco Carpano.\nAltre chiese.\nLe altre chiese del territorio di Cusago sono San Francesco di Monzoro (edificato nell'ultimo trentennio del XVI secolo e poi ricostruito in stile neoclassico agli inizi dell'Ottocento), mentre anticamente era parte del territorio comunale anche la chiesa di San Martino di Assiano (oggi localit\u00e0 inglobata nel comune di Milano); scomparse sono invece le chiese campestre di Sant'Agata e San Rocco.\nArchitetture civili.\nCastello Visconteo.\nIl castello fu costruito su volere di Bernab\u00f2 Visconti tra gli 1360 e il 1369, erigendolo sopra quanto rimaneva di una fortificazione longobarda.\nVenne costruito per fungere da residenza durante le battute di caccia nella riserva viscontea che si estendeva nella campagna a sud di Milano fra la citt\u00e0 e Vigevano, successivamente Filippo Maria Visconti per raggiungerlo pi\u00f9 comodamente fece scavare una derivazione del Naviglio Grande, chiamata Naviglietto, a partire da Gaggiano.\nNel corso della peste del 1398 il castello divenne un rifugio dal morbo fino a quando fu trasformato in lazzaretto. La sua funzione di villa di campagna signorile, per caccia, feste e luogo d'incontro con amanti venne ripristinata da Ludovico il Moro, che infine la don\u00f2 a Beatrice d'Este sua moglie. La propriet\u00e0 poi pass\u00f2 a Lucia Marliani, un'amante di Ludovico. I cambi di propriet\u00e0 proseguirono fino al conte Massimiliano Stampa e quindi alla di lui famiglia Casati-Stampa di Soncino.\nNel 1973, il castello, ormai da tempo in decadenza e trasformato in una grande cascina agricola abitata da circa trenta famiglie, assieme ai terreni circostanti venne acquistato da Silvio Berlusconi che, tramite Edilnord, costru\u00ec su alcuni appezzamenti il quartiere \"Milano Visconti\". Il castello, ormai malridotto, fu quindi venduto a una societ\u00e0 formata da un gruppo di imprenditori \"Il Castello di Cusago s.r.l\" nel 2003 con l'ipotesi di farne una scuola floro vivaistica legata al Parco agricolo Sud Milano, progetto sfumato per le difficolt\u00e0 riscontrate. Si tent\u00f2 successivamente nel 2008 la vendita a un'altra societ\u00e0 immobiliare, la \"Kreiamo s.r.l\", ma anche questa trattativa, non and\u00f2 in porto per vicende giudiziarie in cui la Kreiamo fu coinvolta. A tutt'oggi il castello, che permane in uno stato di grave abbandono, rimane propriet\u00e0 privata della societ\u00e0 \"Il Castello di Cusago s.r.l.\".\nSociet\u00e0.\nEtnie e minoranze straniere.\nSecondo le statistiche ISTAT al 1\u00ba gennaio 2018 la popolazione straniera residente nel comune metropolitano era di 160 persone, pari al 4% della popolazione. Al 2018, nessuna delle nazionalit\u00e0 presenti nel comune superava le 20 unit\u00e0."}
{"id": "19227", "revid": "890623", "url": "https://it.wikipedia.org/wiki?curid=19227", "title": "Cusano Milanino", "text": "Cusano Milanino (\"Cusan\" in dialetto locale, IPA: e semplicemente Cusano fino al 1862) \u00e8 un comune italiano di abitanti della citt\u00e0 metropolitana di Milano in Lombardia. Il comune fa parte del territorio del Nord Milano.\nGeografia fisica.\nTerritorio.\nIl comune sorge nell'alta pianura lombarda, a 152\u00a0m\u00a0s.l.m., lungo il corso del Seveso, il fiume che attraversa l'area occidentale della citt\u00e0 da nord a sud. Il territorio comunale \u00e8 per la quasi totalit\u00e0 urbanizzato, a eccezione della zona agricola a settentrione del Milanino, compresa nel Parco Grugnotorto Villoresi.\nFacente parte dell'area urbana della Grande Milano, e confinante con i comuni di Bresso, Cinisello Balsamo, Cormano e Paderno Dugnano, Cusano Milanino \u00e8 un comune della prima cintura urbana di Milano ed \u00e8 situato a circa 10\u00a0chilometri a nord della Piazza del Duomo di Milano.\nClima.\nSecondo la classificazione climatica il comune \u00e8 situato in \"zona E\", 2404 GR/G e dunque il limite massimo consentito per l'accensione dei riscaldamenti \u00e8 di 14 ore giornaliere dal 15 ottobre al 15 aprile.\nSituata nell'alta pianura padana, Cusano Milanino ha un clima di tipo continentale con inverni freddi e con molte giornate di gelo ed estati calde, umide e moderatamente piovose; in quest'ultimo periodo, in particolare, le temperature, possono superare i 30\u00a0\u00b0C e l'umidit\u00e0 che pu\u00f2 raggiungere l'80%, causando il fenomeno dell'\"afa\". Come nel resto della Grande Milano, al contrario, il fenomeno della nebbia, una volta tipico del periodo autunnale e invernale, sta diventando via via sempre meno frequente.\nStoria.\nLa storia di Cusano inizia nel 337, anno in cui giunsero in questi territori dei giudici inviati dall'imperatore Gioviano: assunsero ben presto il nome di Capuani, essendo loro originari di Capua. Mandati per svolgere funzioni amministrative, ottennero ben presto la qualifica di conti. Da \"Cusanum\", nome latino di Cusano Milanino, passava la \"via Mediolanum-Bellasium\", che metteva in comunicazione Milano con Bellagio.\nIntorno all'anno Mille, il potere sarebbe passato alla famiglia dei Cusani, alla quale la precedente aveva devoluto i propri beni. Durante il periodo della dominazione spagnola fu legato amministrativamente al Feudo di Desio, di cui segu\u00ec le sorti fino al 1657, quando fu scisso e ceduto alla famiglia Omodei. Il palazzo Omodei ospita gli \"affreschi\" degli anni 1654-1655 dipinti da Carpoforo Tencalla.\nNel Catasto Lombardo Veneto risultano a Cusano i seguenti proprietari terrieri: Aliprandi, Arrighini, Maderna, Radice, Zucchi, Arconati e Asnago, Beretta, Brambilla, Colombo, Donzelli, Mariani, Oriani, Piantanida, Rusconi, Schieppati, Turati, Venini e il Convento dei Padri Ospedalieri Fatebenefratelli come piccoli proprietari.\nAi primi dell'Ottocento il Comune \u2014 retto da deputati, dei quali uno fungeva da presidente \u2014 era molto efficiente e possedeva gi\u00e0 un archivio, i cui primi atti risalgono al 1816. Nel 1860 venne istituito il Consiglio Comunale e fu anche nominato il primo sindaco, nella persona di Giovanni Panizzoni, farmacista. Due anni dopo, Cusano divenne Cusano sul Seveso e nel 1869 vi si aggregano Cormano e Brusuglio, ma appena un anno dopo si staccarono di nuovo. Nel 1875 si acquist\u00f2 il terreno per la costruzione della prima Casa Comunale, che venne terminata nel 1879.\nCol Novecento si ebbero i primi momenti di vera svolta nella storia del paese, a cominciare dall'edificazione della citt\u00e0 giardino di Milanino, la prima costruita in Italia sul modello di quelle realizzate in Inghilterra. Suo ideatore, il bresciano Luigi Buffoli, tra i primi nel mondo a capire l'importanza ed il valore sociale delle Cooperative, non solo quelle di consumo ma anche nel campo dell'edilizia, vista soprattutto come esperienza sociale. Nel 1915 nacque quindi la Cusano Milanino che oggi conosciamo.\nMilanino \u00e8 nato quindi per soddisfare i \"bisogni abitativi\" della classe media, riunitisi nella cooperativa fondata da Luigi Buffoli nel 1886: l'Unione Cooperativa,che si arricch\u00ec fra il 1909 e il 1923 di eleganti ville e villette, in stile Liberty ed eclettico, inframezzate da numerose zone a verde sia private sia pubbliche, una particolare rarit\u00e0 nell'urbanizzatissimo hinterland settentrionale milanese. Negli ultimi decenni, Milanino \u00e8 divenuto oggetto di una specifica tutela da parte del Comune mentre la Regione Lombardia ha posto il vincolo di tutela ambientale.\nNei documenti, gi\u00e0 nel Medioevo, il territorio dell'attuale Cusano veniva indicato come \"Cusanum\" o \"Cuxanum\" (prima fonte certa, un documento del 1689), ma non vi sono fonti specifiche che ne indichino una possibile derivazione. Rimasto fino al 1862, il toponimo Cusano, divenne poi Cusano sul Seveso. Tale richiesta, proveniente dall'ente chiese, nasceva dalla larga presenza di altri comuni del Regno d'Italia con lo stesso nome. Il regio decreto risale al 14 dicembre 1862. Lo stesso ente opt\u00f2 in seguito, nel 1914, ad un ulteriore mutamento del nome, divenuto Cusano Milanino, in riconoscimento anche alla costruenda citt\u00e0 giardino. Tale altro regio decreto risale invece al 1\u00ba agosto 1915.\nSimboli.\nL'attuale stemma del Comune di Cusano Milanino \u00e8 stato approvato dal Consiglio Comunale nel 1949 e concesso con decreto del presidente della Repubblica del 30 maggio 1953.\nIl leone \u00e8 ripreso dallo stemma del ramo romano della famiglia Omodei, che fu feudataria di Cusano dal 1675.\nIl castello d'argento \u00e8 un riferimento all'antico palazzo degli Omodei, che fu poi residenza della nobile famiglia di origine spagnola dei Manriquez.\nLa bordura scaccata di verde e d'oro \u00e8 un elemento ripreso dall'arma dei Cusani, originari della localit\u00e0 da cui presero il nome, e il cui stemma compare nello \"Stemmario Trivulziano\" e si rappresentava \"a cinque punti d'oro, equipollenti a quattro di verde\".\nPrecedentemente il comune utilizzava uno stemma differente, concesso con regio decreto del 16 febbraio 1928 e modificato dopo l'avvento della Repubblica poich\u00e9 presentava simboli del regime fascista.\nMonumenti e luoghi d'interesse.\nLe cascine.\nLa Cascina Guarnazzola.\nNel 1722 la Cascina Guarnazzola era tra i pochi edifici presenti a Cusano.\nNel XIX secolo il complesso veniva chiamato \"Cascina Aliprandi\".\nUn ramo della nobile famiglia Aliprandi, che discende dal nobile Giulio Cesare Aliprandi, figlio di Gaspare, ammesso nel 1584, con prove di nobilt\u00e0, nel Collegio dei Nobili Giureconsulti di Milano, fratello di Luigi Aliprandi ricevuto nel 1587, con prove di nobilt\u00e0, nell'Ordine di Santo Stefano Papa e Martire, nella seconda met\u00e0 del Settecento si trasfer\u00ec a Cusano dove aveva possessi terrieri e una villa. Tra i suoi membri annovera il Cav. Vincenzo Aliprandi, sindaco di Cusano sul Seveso dal 1888 al 1904. La suddetta famiglia era proprietaria della \"Bernasciora de chi\", cascina unica, poi divisa. Il nome deriva dalla deformazione dialettale di Guarnazzola che \u00e8 tuttora la via laterale alla cascina.\nNella Cascina Guarnazzola, nella parte che si affacciava su via XXIV Maggio, nasceva il 17 marzo 1939 Giovanni Trapattoni. A quel tempo la famiglia Trapattoni viveva in una porzione della cascina, nella quale abitavano altre 11 famiglie. In fondo al cortile c'erano le stalle con le mucche.\nLa parte della Cascina Guarnazzola, situata in via XXIV Maggio n. 5 e costituita da fabbricati rurali con corte comune, \u00e8 stata prima espropriata e poi demolita. Gli ultimi proprietari, fra cui le sorelle Maria Aliprandi vedova Benevento e Giulia Aliprandi (nipoti del Cav. Rag. Giosu\u00e8 Aliprandi Sindaco di Cusano), hanno venduto i suddetti fabbricati al Comune di Cusano Milanino nel 1984.\nLa Cascina Rubine detta anche \"Villa Angelina\".\nConosciuta anche come \"Curt di Rubin\", era indicata anche come \"Villa Angelina\" in quanto la corte era all'interno della villa padronale ed era situata in via Vallassina. Il nome deriva dal fatto che il complesso era attorniato da piante di robinie.\nEra di propriet\u00e0 degli Aliprandi, che erano cugini di quelli proprietari della Cascina Guarnazzola. I coniugi Giuseppe Aliprandi (nato il 14 luglio 1808 a Cusano) e Angelica Manzoni erano possidenti e domiciliati a Cusano nella Villa Angelina. Il figlio di questi, Pietro Aliprandi (nato a Cusano il 21 giugno 1842, deceduto il 16 novembre 1913 e sposato con Angela Besana), il 28 aprile 1898 ottenne dal Sindaco di Cusano sul Seveso la dichiarazione di abitabilit\u00e0 della porzione di fabbricato che aveva costruito alla Cascina detta \"Rubinie\" o \"Rubine\", sia per uso civile che per uso colonico. I figli dei predetti coniugi Pietro Aliprandi e Angela Besana, pur ereditando dal padre le sue propriet\u00e0, si portarono ad abitare in altre citt\u00e0: Gaetano, Tranquillo, Innocente e Adelaide Aliprandi a Milano e Virgilio Aliprandi a Roma. In seguito la Cascina Rubine venne demolita e si trovava nell'area corrispondente all'attuale via Sormani n. 65-67.\nSociet\u00e0.\nEtnie e minoranze straniere.\nSecondo le statistiche ISTAT al 1\u00ba gennaio 2016 la popolazione straniera residente nel comune metropolitano era di persone, pari al 7% della popolazione.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCusano Milanino \u00e8, tra i comuni metropolitani del Nordmilano, quello con la minore percentuale di stranieri (il 7%, contro l'8% di Paderno Dugnano, il 9% di Cormano, l'11% di Bresso e il 17% di Cinisello Balsamo e di Sesto San Giovanni).\nInfrastrutture e trasporti.\nIl territorio comunale \u00e8 lambito a sud dall'autostrada A4 Milano-Venezia e dalla superstrada SP44 Milano-Meda.\nIl comune metropolitano \u00e8 servito dalla stazione ferroviaria di Cormano-Cusano Milanino, posta sulla linea Milano\u2013Asso e gestita da FerrovieNord. La stazione, servita da collegamenti gestiti da Trenord tramite il servizio ferroviario suburbano di Milano, \u00e8 stata aperta il 26 aprile 2015, contestualmente alla chiusura della vecchia stazione di Cusano Milanino, situata 200 metri pi\u00f9 a nord.\nDiverse linee di autobus, gestite da ATM e da Autoguidovie, servono il territorio comunale di Cusano Milanino e lo collegano a Milano e ai comuni limitrofi.\nLungo la Vecchia Valassina scorreva la tranvia Milano-Desio, che dal 2011 \u00e8 stata sostituita da una linea gestita da ATM che copre la stessa tratta. Il ramo che attraversava il quartiere del Milanino di tale tranvia, \u00e8 stato chiuso nel 1999 e di conseguenza il servizio Milano-Milanino \u00e8 stato soppresso.\nFra il 1890 e il 1918 era inoltre attiva la tranvia Cusano-Cinisello-Monza.\nSport.\nL'Unione Sportiva Gerli fu una societ\u00e0 calcistica che raggiunse il suo culmine con il campionato di Serie C nel 1942 e 1943.\nHanno sede nel comune la societ\u00e0 di calcio Cusano Milanino e la squadra di pallacanestro CSC basket Cusano Milanino che, come massimo risultato, ha disputato il campionato di Serie C1. Cusano Milanino \u00e8 anche la citt\u00e0 natale del noto allenatore Giovanni Trapattoni."}
{"id": "19228", "revid": "968255", "url": "https://it.wikipedia.org/wiki?curid=19228", "title": "Dairago", "text": "Dairago (\"Dairagh\" o \"Dair\u00e0a\" nei dialetti bustocco e legnanese) \u00e8 un comune italiano di abitanti situato nella citt\u00e0 metropolitana di Milano, in Lombardia, a circa 32\u00a0chilometri a nord-ovest dal capoluogo, nell'alta pianura al limite con la provincia di Varese, in un territorio ancora in parte coperto da boschi, non lontano dai fiumi Olona (che scorre a 5\u00a0chilometri a levante) e Ticino (distante 10\u00a0chilometri a ponente).\nGeografia fisica.\nClima.\nSecondo la classificazione climatica il centro abitato \u00e8 situato in \"zona E\", 2617 GG. Situata nell'alta pianura padana, Dairago ha un clima di tipo continentale con inverni freddi caratterizzati da molte giornate di gelo e dal fenomeno della nebbia, che per\u00f2 sta diventando via via sempre meno frequente. Le estati sono calde, umide e moderatamente piovose, con le temperature che possono superare i 30\u00a0\u00b0C e con l'umidit\u00e0 che pu\u00f2 raggiungere l'80% causando quel fenomeno di caldo umido comunemente chiamato \"afa\". L'umidit\u00e0 non \u00e8 presente solo d'estate, ma \u00e8 molto elevata tutto l'anno.\nLe perturbazione di stampo atlantico-mediterraneo o quelle di origine artico-russa sono le principali cause delle precipitazioni atmosferiche. Dairago, come del resto gran parte della pianura padana, soffre di scarsa ventilazione.\nI dati provenienti dalla stazione meteorologica di Milano Malpensa indicano, in base alla media trentennale di riferimento (1961-1990) per l'Organizzazione Mondiale della Meteorologia, che la temperatura media del mese pi\u00f9 freddo, gennaio, si attesta attorno a -4\u00a0\u00b0C; quella del mese pi\u00f9 caldo, luglio, \u00e8 appena sopra i +28\u00a0\u00b0C. Le precipitazioni medie annue sono superiori ai 1000\u00a0mm e presentano un picco primaverile e autunnale, con un minimo relativo invernale.\nStoria.\nI primi abitanti del luogo furono le popolazioni liguri di stirpe preindoeuropea, seguiti poi dai Celti nel V secolo a.C. (da cui si fa derivare il toponimo \"ago\" che indicava le propriet\u00e0 terriere). Dopo la conquista romana e la caduta dell'Impero romano d'Occidente, Dairago conobbe un nuovo periodo di splendore nel basso medioevo, quando fu capopieve ed uno dei capoluoghi storici del \"Contado di Burgaria\", una delle contee che suddividevano la marca di Milano, durante le dominazioni di Longobardi, Franchi e in parte sotto il Sacro Romano Impero.\nIl pi\u00f9 antico documento scritto conservato \u00e8 una pergamena altomedioevale, risalente all'anno 922 in cui \u00e8 nominato Domenico da Inveruno, arciprete della chiesa di San Genesio in \"Dayrago\", la quale fu retta in seguito da un prevosto ed ebbe considerevole importanza in campo religioso quanto in quello sociale: il \"Liber Notitiae Sanctorum Mediolani\", del 1280 di Goffredo da Bussero, elenca nella giurisdizione della pieve di Dairago ben 46 chiese.\nSan Genesio divenne successivamente una collegiata, ossia residenza di un capitolo di canonici. Col passare del tempo il potere della pieve si indebol\u00ec a scapito della pieve confinante di Corbetta ed il capitolo venne soppresso nel 1454. Di tutti questi secoli rimangono pochissime testimonianze: il borgo veniva considerato un comune rurale retto da un console ed un comune religioso, visto che la maggior parte dei terreni e quindi dei profitti da essi ricavati, erano devoluti a favore degli enti religiosi presenti sul territorio. La famiglia dairaghese pi\u00f9 importante fu quella dei Della Croce che aveva rapporti con il potere ecclesiastico e con gli altri proprietari; inoltre a questa famiglia appartennero molti prevosti, nonch\u00e9 numerosi canonici.\nDopo l'arrivo degli spagnoli il territorio della pieve di Dairago, costituente feudo camerale, fu venduto a Castellano Maggi (1538), poi pass\u00f2 al nipote Cesare Maggi ed alla figlia di quest'ultimo, Ippolita, moglie del Marchese Alfonso Gonzaga di Castel Goffredo, che a sua volta vendette il feudo nel 1570 a Giovan Battista Arconati. Dopo una controversia, la Regia camera riprese il feudo e lo concesse a Giovanni Battista Lossetti di Vogogna nel 1652: Dairago e le altre localit\u00e0 rimasero sotto la giurisdizione Lossetti-Mandelli fino alla soppressione del potere feudale.\nDurante tutto il Medioevo il paese non conobbe sviluppi urbanistici n\u00e9 demografici, a tal punto che nel Settecento contava meno di 500 abitanti e venne ad essere uno dei centri minori della sua stessa pieve. Isolato nella campagna, retto da un'economia prevalentemente agricola fino al secondo dopoguerra, Dairago ebbe un progressivo degrado, con la conseguente perdita dell'indipendenza comunale (nel 1868 fu aggregato ad Arconate perch\u00e9 era di popolazione inferiore ai 1500 abitanti. L'indipendenza la riacquister\u00e0 solo nel 1957) ed il distacco di molte parrocchie dal suo vicariato, fino all'eliminazione dell'ordinamento plebano ed alla formazione dei decanati (1972): ora \u00e8 membro del decanato di Castano Primo.\nSimboli.\nLo stemma del comune di Dairago \u00e8 descritto cos\u00ec:\nLa composizione dello stemma e del gonfalone di Dairago, ideata dall'Archivio Araldico Vallardi di Milano, fu deliberata dal Consiglio comunale il 13 ottobre 1960, per\u00f2 solo il 6 maggio 1962 il Presidente della Repubblica riconobbe al Comune: la solenne benedizione del nuovo gonfalone si svolse nella festa del 4 novembre 1963. Il decreto del presidente Giovanni Gronchi descrive lo stemma civico di Dairago nei seguenti termini:\n\u00ab\"Trinciato, il primo di rosso al leone rampante d'oro, linguato, il secondo di azzurro alla Chiesa della Madonna in Campagna movente dal lato destro dello scudo, fondata su terreno alberato in prospettiva; il tutto al naturale, alla banda scaccata d'argento e di nero sulla partizione. Ornamenti esteriori da Comune.\"\u00bb\nIl leone intende richiamare la dominazione barbara dei Burgari, mentre la banda scaccata riproduce una prezza dello stemma Lampugnani (famiglia) anche se in modo impreciso, poich\u00e9 nello stemma dairaghese gli originali scacchi azzurri sono stati erroneamente sostituiti da quadretti neri.\nSociet\u00e0.\nEtnie e minoranze straniere.\nAl 12 aprile 2018 gli stranieri residenti a Dairago con regolare permesso di soggiorno (dati Comune di Dairago) assommavano a 347 (269 extra comunitari e 78 comunitari), pari a circa il 5,46% della popolazione. La popolazione straniera conta quindi su 168 individui di sesso maschile e 179 individui di sesso femminile. Le nazionalit\u00e0 rappresentate alla data del rilevamento sono:\nIstituzioni, enti e associazioni.\nA Dairago sono rappresentate diverse associazioni:\nTradizioni e folclore.\nIl Palio delle Contrade.\nIl Palio delle Contrade \u00e8 una manifestazione ludica, culturale e sportiva nata nel 1981. A cadenza annuale in un primo tempo, \u00e8 ora scandito con ritmi biennali. Il palio dairaghese vede fronteggiarsi le quattro contrade o rioni in competizioni che spaziano dallo sport classico ai giochi della tradizione sino alle pi\u00f9 artistiche espressioni del concorso fotografico, dai murales a tema libero alla costruzione di un carro a tema che consiste nella riproposizione di ambienti tradizionali e scene del passato. La gara pi\u00f9 rappresentativa, insieme con la staffetta dei bambini che si tiene la domenica conclusiva, era la corsa con gli asini per le vie del paese, prima gara della manifestazione, che si teneva appena dopo la conclusione della sfilata d'apertura: ad oggi la corsa non viene pi\u00f9 effettuata, sostituita da altri giochi. Il palio dura una settimana, ma la preparazione costa lavoro e sforzi per quasi l'intero anno della manifestazione stessa a tutte le quattro contrade partecipanti:\nLe quattro contrade prendono il nome da simboli realmente esistenti sul territorio dairaghese e con un significativo valore storico al quale si ricollegano per cultura e tradizione le contrade stesse: la Madona in Campagna deve la sua denominazione all'omonimo santuario, storica meta di pellegrini e viandanti; il \"San Ginis\" \u00e8 invece ispirato al Santo Patrono della storica chiesa parrocchiale sorgente sugli antichissimi resti di una chiesa romanica; la \"Monda\" spiega nel nome stesso la sua origine \"contadina\", zona di campi coltivati dalle Mondine appunto; infine la Kruzeta, dalla piccola croce posta da quasi un secolo su una maestosa robinia al confine con la Dairago dei campi.\nPremiazione contrada vincitrice.\nDopo la conclusione dei giochi, l'ultima domenica, l'amministrazione comunale premia la contrada vincitrice con l'assegnazione e la consegna del Palio vero e proprio, un labaro giallo con i simboli del comune e delle quattro contrade che prendono parte alla manifestazione. La contrada vincitrice conserva il drappo per i due anni seguenti, solitamente esponendolo nei punti pi\u00f9 in vista della contrada, per poi restituirlo all'amministrazione comunale dopo la sfilata di apertura del Palio successivo.\nCultura.\nMedia.\nRadio.\nAnche Dairago, come molti altri comuni, ebbe una sua stazione radiofonica locale. Si chiamava Ciao Radio e trasmise dall'oratorio locale su 102,800\u00a0MHz dal 1978 al 1984. Per molti anni dopo la chiusura il traliccio colorato dell'emittente rimase installato nel cortile dell'ente.\nArte.\nIl comune si fregia del titolo di Paese dei Murales: le ormai oltre 60 opere, prima affrescate, ora dipinte su pannelli lignei, decorano l'abitato dairaghese, affisse sulle pareti di case private ed edifici pubblici. Realizzati uno per contrada, per ogni edizione del Palio, affrontano temi liberi con differenti tecniche pittoriche.\nSport.\nA Dairago sono presenti diverse societ\u00e0 sportive:\nAmministrazione.\nElenco dei sindaci di Dairago.\nIn questa tabella sono elencati i sindaci del Comune di Dairago dopo la sua ricostituzione dovuta alla separazione dal comune di Arconate nel 1957:\nInfrastrutture e trasporti.\nStrade.\nIl paese \u00e8 attraversato dalle seguenti strade provinciali:\nDairago non \u00e8 direttamente servito da autostrade, strade statali, ferrovie o aeroporti.\nMobilit\u00e0 urbana.\nIl comune, a causa delle ridotte dimensioni del territorio, non necessita di una rete di trasporti urbani. Esiste un collegamento extraurbano, a mezzo autobus."}
{"id": "19229", "revid": "399", "url": "https://it.wikipedia.org/wiki?curid=19229", "title": "Desio", "text": "Desio (\"Des\" in dialetto locale) \u00e8 un comune italiano di abitanti della provincia di Monza e Brianza in Lombardia.\nStoria.\nLe origini.\nDa \"Dexium\", nome latino di Desio, passava la \"via Mediolanum-Bellasium\", che metteva in comunicazione Milano con Bellagio. Le origini dell'abitato di Desio sembrerebbero risalire all'epoca preromana, al tempo della dominazione dei galli insubri. Di questo periodo \u00e8 stata infatti trovata un'ara sacrificale che porta incisa una dedicazione agli dei mani.\nSecondo la toponomastica, il nome della citt\u00e0 deriverebbe dall'espressione latina \"ad decimum\" in quanto il villaggio era situato a circa dieci miglia romane da Milano, mentre secondo altre fonti il nome sarebbe da far derivare dal dio romano Giove, a sua volta derivato dal greco Zeus, trasformato poi in \"Deus\" e quindi in \"Deussio\", nome con cui il borgo rimase noto sino al X secolo.\nIl borgo, noto col toponimo di \"Deussio\", gi\u00e0 all'epoca doveva trovarsi in una posizione strategica in campo commerciale dal momento che era situato lungo la strada che univa Milano a Como.\nDesio inizi\u00f2 ad acquisire rilevanza a partire dall'anno 649, quando l'arcivescovo di Milano, San Giovanni Bono, diede ordine di edificare a Desio una chiesa parrocchiale, dedicandola ai santi e Materno, facendola rientrare nel suo progetto di conversione delle popolazioni di origine longobarda che evidentemente abitavano l'intera area. A questa chiesa fecero seguito quelle di San Giovanni Battista, di San Bartolomeo e del Santo Crocifisso nonch\u00e9 l'oratorio di San Pietro.\nDa questa primitiva chiesa, nel corso di tutto il medioevo, crebbe e si svilupp\u00f2 la Pieve di Desio che fece acquisire al borgo una notevole preminenza su molti altri centri abitati dell'area al punto che gi\u00e0 nel XIII secolo Goffredo da Bussero nel suo \"Liber Notiti\u00e6 Sanctorum Mediolanensis\" la descriveva come a capo di quarantadue parrocchie.\nLa Battaglia di Desio ed il periodo medievale.\nIl borgo di Desio rimase coinvolto nella lotta tra comuni e impero e venne quindi distrutta come altri centri abitati da Federico Barbarossa nella sua calata in Italia. Dopo la Battaglia di Legnano, la citt\u00e0 venne occupata dalla famiglia dei Torriani.\nLa fama di Desio nel medioevo rimase particolarmente legata ad un episodio che vide la cittadina protagonista della scalata al potere dei Visconti per l'acquisizione del dominio su Milano: il 21 gennaio 1277, infatti, le fortificazioni evidentemente gi\u00e0 presenti nel borgo vennero sfruttate dalle rispettive parti per lo scontro tra i Visconti e le forze di Napo Torriani, che si svolse, appunto, attorno alla torre annessa alla \"Basilica\" Santi Siro e Materno, nel centro citt\u00e0.\nLo scontro termin\u00f2 con la vittoria di Ottone Visconti che a Desio cattur\u00f2 anche Guido della Torre e lo tenne prigioniero. Il Visconti inaugur\u00f2 cos\u00ec i domini della propria dinastia su Milano che perdurarono sino al 1450 con l'avvento degli Sforza.\nA questo stesso periodo risale la fondazione di un convento francescano che rimase attivo sino al 1777 quando venne soppresso e le sue strutture acquisite dalla famiglia Cusani. Sempre in paese trov\u00f2 posto un insediamento produttivo diretto dai frati Umiliati per la produzione e la lavorazione della lana che increment\u00f2 notevolmente l'occupazione locale.\nNel corso del Trecento, Desio divenne una delle dimore di campagna preferite di Bernab\u00f2 Visconti che qui fece erigere un castello con relativo fossato come residenza di caccia. I Visconti rimasero feudatari del borgo sino al 1429 quando la cittadina pass\u00f2 sotto la propriet\u00e0 dei conti di Rho a cui rimase sino alla fine del secolo quando pass\u00f2 in dote a Ippolita, figlia di Ettore Fioramonte, sposa a sua volta di Ludovico Malaspina. Pur negli anni successivi, i conti di Rho rimasero comunque i principali possidenti dell'area: ancora nel catasto di Carlo V del 1521 ai fratelli conti Ottaviano e Scipione Rho, sono assegnate 1012 pertiche di terreno.\nDal Cinquecento alla fine del Settecento.\nCon il venire meno dell'influenza del Sforza sul ducato di Milano e col tracollo segnato dall'ultima parte del governo di Ludovico il Moro, l'area del milanese venne scossa a fine Quattrocento da pesanti guerre che ne fiaccarono anche il contado. La citt\u00e0 di Desio venne saccheggiata dai Lanzichenecchi che diedero fuoco al borgo intero e di cui ci ha lasciato testimonianza diretta anche Leonardo Da Vinci che ha fissato la scena dell'incendio in un disegno a schizzo oggi conservato nelle Collezioni Reali inglesi.\nDall'inizio del Cinquecento, la famiglia di Malaspina venne costretta a cedere il feudo agli spagnoli ed inizi\u00f2 da qui un periodo di notevole decadenza per la citt\u00e0 di Desio, colpita pi\u00f9 volte dalla peste e da varie epidemie che provocarono la morte e l'emigrazione della popolazione, al punto che a met\u00e0 Cinquecento essa contava appena 500 anime.\nCon il dominio spagnolo dal Cinquecento e sin quasi alle soglie dell'epoca napoleonica, il paese rimase infeudato alla famiglia Mendoza de Leyva, gi\u00e0 signori di Monza (fu membro di questa famiglia la famosa Monaca di Monza descritta dal Manzoni nei \"Promessi Sposi\"). Questo fatto contribu\u00ec a gravare ulteriormente la situazione economica della citt\u00e0 di Desio, dal momento che essa venne chiamata a coprire le spese per l'alloggiamento delle truppe spagnole impegnate sul territorio.\nSan Carlo Borromeo, che visit\u00f2 pi\u00f9 volte il borgo, si prefiss\u00f2 di riordinare la vita religiosa del paese e sostenne fermamente il progetto affidato all'architetto Pellegrino Tibaldi di realizzare una nuova chiesa parrocchiale. Il cantiere, per\u00f2, vide la luce solo nel 1652 e si concluse nel 1744 con la consacrazione del nuovo tempio sacro ad opera dell'arcivescovo Giuseppe Pozzobonelli.\nLa ripresa economica del paese si ebbe solo con l'arrivo degli austriaci nel Settecento ed in particolare grazie al governo dell'imperatrice Maria Teresa dove inizi\u00f2 a notarsi anche una sensibile ripresa demografica grazie anche alle recenti opportunit\u00e0 di lavoro createsi sul territorio. Il marchese Ferdinando Cusani, infatti, che aveva ereditato dai suoi antenati numerosi fondi a Desio ed una piccola villa di campagna, decise di ampliarla ed affid\u00f2 a Giuseppe Piermarini l'incarico di costruirla.\nDall'Ottocento ai giorni nostri.\nL'iniziale lenta ma progressiva crescita economica di Desio, ebbe una brusca accelerazione nel periodo immediatamente successivo all'unit\u00e0 d'Italia quando apr\u00ec i battenti il setificio \"Egidio &amp; Pio Gavazzi\" che nel giro di pochi anni divenne uno dei principali setifici a livello mondiale.\nOltre al settore tessile, conobbe un grande sviluppo anche quello meccanico e quello del mobile.\nIntanto la comunit\u00e0 cittadina si impegn\u00f2 dalla fine del secolo per l'ampliamento dell'antica chiesa prepositurale con la costruzione di una grande cupola. La chiesa venne solennemente riconsacrata dall'arcivescovo Andrea Carlo Ferrari nell'agosto del 1895.\nIn breve tempo la citt\u00e0 crebbe vertiginosamente al punto che gi\u00e0 nel 1924 ottenne il riconoscimento del titolo di \"citt\u00e0\", grazie anche all'influenza di un suo eminente cittadino, Achille Ratti, divenuto due anni prima papa col nome di Pio XI.\nCol boom economico seguito al secondo dopoguerra, si inaugur\u00f2 una nuova fase di espansione della citt\u00e0 con la creazione di parecchi insediamenti produttivi, primo tra tutti lo stabilimento automobilistico Autobianchi.\nSimboli.\nLa descrizione araldica dello stemma \u00e8 la seguente:\nLo stemma del Comune di Desio \u00e8 tradizionalmente fatto derivare dallo stemma dell'antica famiglia lombarda dei \"da Dexio\" da cui si pensa che il borgo possa avere tratto la propria denominazione. L'ordine degli smalti utilizzati oggi nello stemma comunale, risultano essere invertiti rispetto a quelli descritti nelle RR.LL.PP. di riconoscimento del 20 marzo 1924.\nOnorificenze.\nCon regio decreto del 24 febbraio 1924, al Comune di Desio \u00e8 stato concesso il titolo di Citt\u00e0.\nMonumenti e luoghi d'interesse.\nArchitetture religiose.\nBasilica dei Santi Siro e Materno.\nIn pieno centro cittadino, presso piazza Conciliazione, sorge l'antica Basilica dei Santi Siro e Materno, chiesa parrocchiale della citt\u00e0 di Desio. \nL'edificio attualmente presente \u00e8 frutto di modificazioni e rifacimenti del primitivo tempio di culto fondato attorno alla met\u00e0 del VII secolo dall'allora arcivescovo milanese San Giovanni Bono, come ricorda la tradizione per sancire la conversione dei longobardi della zona al cattolicesimo. L'edificio era all'epoca articolato su tre navate ed orientato verso l'asse est-ovest. Al suo interno, oltre all'altar maggiore, si trovavano due altari laterali.\nLa torre campanaria che ancora oggi \u00e8 possibile vedere, ha origini risalenti all'inizio del Quattrocento quando questo dovette essere ricostruito dopo che il precedente era stato incendiato dai ghibellini milanesi per snidare i guelfi che vi si erano assediati all'interno. La base dell'antica torre campanaria, venne inglobata nel '500 al resto della chiesa per andare a comporre il battistero. Il suo concerto di campane realizzato dal fonditore varesino Felice Bizzozero nel 1843 il Campanone (Lab2 tuttora conservato nella casa del Papa) a seguito di un'incrinatura venne sostituita nel 2010 ad opera della fonderia di campane Allanconi di Bolzone di Ripalta Cremasca (Crema), purtroppo non paragonabile e ben integrato alle campane di Felice Bizzozero. Il suono delle campane \u00e8' a doppio sistema (elettrico) e Manuale (Suono a Corda e a festa \"Campana B\u00e8la \" termine Desiano per indicare una suonata a festa eseguita con la tastiera sul campanile) \u00e8' tuttora attivo il \"Gruppo Campanari della Basilica di Desio\" Sono state effettuate quattro incisioni discografiche di queste campane, e nel 2003 la citt\u00e0 di Desio ha ospitato il Raduno Nazionale Campanari.\nFu infatti San Carlo Borromeo a volere la ricostruzione e l'ampliamento della chiesa di Desio ed incaric\u00f2 il famoso architetto Pellegrino Tibaldi di stendere alcuni progetti che ad ogni modo non vennero cantierati. Nel 1652, finalmente, si apr\u00ec ufficialmente il cantiere per la nuova basilica con il progetto di demolire gran parte delle strutture esistenti per la nuova costruzione. Il progetto venne affidato a Camillo Ciniselli, architetto della fabbrica del Duomo di Milano, mentre i lavori furono eseguiti sotto la direzione del capomastro Pietro Pozzi e tra il 1726 e il 1736 da Carlo Giuseppe Merlo. La chiesa venne costruita nei cento anni successivi, venendo consacrata solennemente solo nel 1744 dall'arcivescovo milanese Giuseppe Pozzobonelli.\nNell'Ottocento la chiesa venne decorata internamente e venne ulteriormente ampliata con la costruzione del transetto e l'elevazione della grande cupola del presbiterio per l'aumento della popolazione e l'insufficienza della capienza dell'aula. Nel 1857 in questa chiesa venne battezzato il futuro Pio XI. Dopo gli ultimi lavori, la basilica venne consacrata dal cardinale Andrea Carlo Ferrari il 24 agosto 1895.\nA lato della Basilica \u00e8 la piccola chiesa di Santa Maria.\nArchitetture civili.\nVilla Cusani Tittoni Traversi.\nFra le costruzioni di maggior rilievo della citt\u00e0 di Desio merita una menzione particolare Villa Cusani Tittoni Traversi (XVIII secolo), ideata e progettata dall'architetto Giuseppe Piermarini per conto della ricca famiglia milanese dei marchesi Cusani che qui possedettero propriet\u00e0 dal XVII secolo. Dal 2003, sede del Museo dedicato allo scultore milanese (Giuseppe Scalvini), vi sono conservate trentacinque sculture tra gessi cere e bronzi e oltre venti disegni originali del Maestro milanese. Curatrice della donazione \u00e8 l'Associazione Amici del Museo Scalvini, con sede in Desio.\nAll'interno del suo parco, che originariamente aveva dimensioni ben pi\u00f9 estese rispetto all'attuale \u00e8 situata la Torre del Palagi (XIX secolo), progettata dall'architetto bolognese Pelagio Pelagi. Attualmente \u00e8 sede di un museo di minerali, ed in precedenza il complesso di cui fa parte ha ospitato un convento francescano.\nStatue e lapidi.\nLa Stazione FS \u00e8 fra le poche al mondo ad essere ubicata sopra un ponte.\nSociet\u00e0.\nEtnie e minoranze straniere.\nSecondo i dati ISTAT, al 31 dicembre 2010 la popolazione straniera residente era di persone, pari al 7,97% di tutti i residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nReligione.\nA Desio operano numerosi istituti religiosi: le Ancelle della Carit\u00e0, che vi hanno la loro casa provincializia, le Figlie della Croce, che vi gestiscono una scuola, la Pia Societ\u00e0 di San Francesco Saverio per le Missioni Estere, con una casa di formazione per seminaristi.\nTradizioni e folclore.\nIndicata dai Romani come \"Ad decimum\" (ossia alla decima pietra miliare sulla strada da Milano a Como), nel medioevo (20 gennaio 1277) Desio fu teatro di una grande battaglia (Battaglia di Desio) tra i Visconti e i Della Torre (Torriani) per il predominio nella citt\u00e0 di Milano, con la vittoria di Ottone Visconti.\nA Desio si svolge una rievocazione della battaglia: un corteo di oltre cinquecento figuranti vestiti con abiti che ricordano quelli dell'epoca si snoda per le vie di Desio percorrendo le varie contrade (Piazza, B\u00fcsasca, Bassa, D\u00fcgana, SS. Pietro e Paolo, S.Pietro al Dosso, S. Carlo, S. Giorgio, Prati, Foppa, S. Giovanni) per poi terminare nella piazza, dove viene disputata la tradizionale staffetta con gli zoccoli in cui le contrade si sfidano. La manifestazione \u00e8 chiamata Palio degli Zoccoli.\nLa prima edizione Palio degli Zoccoli risale al 1989. La manifestazione si svolge ogni anno nel mese di giugno, e vi partecipano le undici contrade che prendono ispirazione dalle corporazioni che si suppone esistessero nel borgo di Desio all'epoca, formando un corteo composto da oltre cinquecento figuranti in abiti storici che sfila per le vie della citt\u00e0. Al termine si svolge la corsa a staffetta lungo le vie che costeggiano la Basilica dei S. S. Siro e Materno, alla quale ogni contrada partecipa con due contradaioli. La particolarit\u00e0 di questa gara \u00e8 costituita dalle calzature degli atleti, che sono zoccoli in legno calzati su piedi nudi: la tradizione locale infatti vuole che durante il governo dei Torriani fosse proibito alla popolazione del borgo di calzare zoccoli di legno, perch\u00e9 il rumore delle suole battute sul selciato faceva fuggire la selvaggina dai boschi circostanti, dichiarati riserva di caccia per i passatempi degli uomini di governo. I Visconti liberatori invece avrebbero ripristinato le antiche libert\u00e0, consentendo l'uso degli zoccoli.\nCultura.\nBiblioteche.\nLa Biblioteca Civica di Desio fa parte del Sistema Bibliotecario BrianzaBiblioteche.\nEconomia.\nFin dagli inizi del secolo XX, Desio ha sviluppato un notevole comparto industriale, \u00e8 un centro industriale del tessile, con il Lanificio Targetti, lo Stabilimento del Porta, poi divenuto Gavazzi, per la seta, il cotonificio Tessitura di Desio. \u00c8 sede del Gruppo Banco di Desio. Ha ospitato anche l'Autobianchi, entrata successivamente nell'orbita della Fiat.\nInfrastrutture e trasporti.\nLa stazione di Desio \u00e8 posta sulla linea ferroviaria Chiasso-Milano, ed \u00e8 servita dai treni suburbani delle linee S9 e S11.\nTra il 1982 e il 2011, Desio fu capolinea della tranvia interurbana Milano-Desio, gestita dall'ATM, che sino al 1982 proseguiva verso nord in direzione di Giussano e terminava a Carate Brianza. Attualmente la linea tranviaria \u00e8 sostituita dalla linea autobus 166 di ATM. Dal 1910 al 1952 Desio fu anche servita dalla tranvia Monza\u2013Meda\u2013Cant\u00f9.\nSport.\nLa massima espressione sportiva cittadina \u00e8 rappresenta dalla Pallacanestro Aurora Desio, militante nel campionato di Serie B e vanta fra gli anni ottanta e anni novanta 10 stagioni consecutive fra serie A1 e A2 prima del fallimento nel 1994.\nLa squadra cittadina di calcio \u00e8 l'Unione Sportiva Aurora Desio che ha dato inizio alla carriera di diversi campioni del passato, tra cui Gabriele Oriali. \nL'Aurora ha siglato un gemellaggio per la legalit\u00e0, di eco nazionale, con la prima e unica Scuola calcio Etica d'Italia, lo Sporting Gioiosa, gestita da Libera; inoltre ha avviato per prima in Italia il progetto innovativo \"The other foot\", nato in Scozia, per addestrare il piede debole dei giovani calciatori. \nFino al 2020 era presente anche l'Associazione Calcio Desio, attualmente sciolta.\nA Desio \u00e8 presente inoltre la squadra di nuoto Team Lombardia.\nAltra societ\u00e0 sportiva \u00e8 la Ginnastica San Giorgio '79, societ\u00e0 di ginnastica ritmica che milita in Serie A1. Grazie ai suoi successi e potendo disporre di una struttura ampia quale il PalaDesio, \u00e8 diventata la sede del centro Tecnico Federale della squadra nazionale di ginnastica ritmica\nHa sede nel Comune la Scherma Desio, fondata nel 1989, che ha conquistato titoli nazionali negli anni novanta ed \u00e8 centro federale per la formazione dei Tecnici.\nLa citt\u00e0 dispone del PalaDesio, una struttura con una capienza di 6.700 posti.\nDesio ha ospitato l'ultima tappa del Giro d'Italia femminile 2008."}
{"id": "19230", "revid": "1543377", "url": "https://it.wikipedia.org/wiki?curid=19230", "title": "Dresano", "text": "Dresano (\"Dres\u00e0n\" in dialetto milanese) \u00e8 un comune italiano di abitanti della citt\u00e0 metropolitana di Milano in Lombardia.\nBench\u00e9 il paese sia storicamente ed ecclesiasticamente legato a Lodi, al momento dell'attivazione della provincia di Lodi nel 1995 il comune rimase parte della provincia di Milano.\nGeografia fisica.\nTerritorio.\nIl territorio, nel mezzo della Pianura Padana, \u00e8 caratterizzato da un'altitudine costante (92 m s.l.m.), il suolo \u00e8 argilloso.\nLa vegetazione caratteristica comprende pioppo (bianco e nero), carpino, biancospino, Robinia pseudoacacia, olmo, sambuco.\nZona sismica: 4 (sismicit\u00e0 irrilevante) (Eurometeo ).\nClima.\nDresano gode di un clima caratterizzato da estati calde e afose e inverni relativamente miti e piovosi. Occasionalmente si verificano copiose nevicate.\nLa fine di agosto e gli inizi di settembre sono caratterizzati da violenti temporali e forti grandinate che \"chiudono\" l'estate.\nStoria.\nIl centro storico vanta i resti di uno dei pi\u00f9 antichi edifici dresanesi: sul lato est di piazza Manzoni infatti \u00e8 ancora presente il muro di un'abitazione con un massiccio portone di legno che anticamente faceva parte del convento di monaci benedettini ai quali si deve il lavoro di bonifica e coltivazione dei territori paludosi circostanti.\nIn questa zona era presente la malaria.\nLe tre insenature compaiono anche nello stemma del paese, sormontate da tre pioppi, il pioppo essendo uno degli alberi tipici di questa zona della Pianura Padana.\nStoria dello stemma.\nL'origine dello stemma del comune di Dresano risulta piuttosto evidente. Il messaggio che gli amministratori del tempo hanno voluto trasmettere, mediante le figure araldiche dello stemma da loro prescelto, ha un carattere decisamente descrittivo: sono state evidenziate infatti, tramite corrette figure araldiche, le caratteristiche naturali del territorio amministrato. In particolare, la scelta \u00e8 stata quella di descrivere visivamente la salubrit\u00e0 del loro territorio e la fertilit\u00e0 della loro terra, inserendo nello stemma la rappresentazione di tre alberi che, come si ricava dalla lettura di alcuni documenti allegati alla pratica di concessione, avrebbero dovuto essere tre alberi di pioppo. Una curiosit\u00e0 di carattere araldico: l'aggettivo araldico \"nodrito\" sta a significare un albero, o un altro tipo di vegetale, che si rappresenta senza le sue radici, in quanto nascoste da un'altra partizione araldica; nel caso specifico, dalla figura araldica della \"campagna\", ossia la parte inferiore dello scudo, delimitata da una linea orizzontale.\nSociet\u00e0.\nEtnie e minoranze straniere.\nAl 31 dicembre 2015 gli stranieri residenti nel comune di Dresano in totale sono 228. Tra le nazionalit\u00e0 pi\u00f9 rappresentate troviamo:\nIstituzioni, enti e associazioni.\nPur nelle sue ridotte dimensioni, Dresano annovera un discreto numero di associazioni per il tempo libero, che con il loro grande impegno vivacizzano la vita del paese:\nCultura.\nIstruzione.\nScuole.\nNel territorio comunale sono presenti tutte le scuole del ciclo della scuola dell'obbligo:\nNel Villaggio Ambrosiano, adiacente al plesso scolastico, \u00e8 inoltre presente una palestra e la biblioteca comunale, gestita da volontari.\nGeografia antropica.\nFrazioni.\nIl nucleo abitato \u00e8 suddiviso in 4 frazioni:\nInfrastrutture e trasporti.\nStrade.\nA partire dal 16 maggio 2015 con l'apertura della TEEM (uscita Vizzolo Predabissi) Dresano beneficia di una connessione diretta con le principali arterie della viabilit\u00e0 sia provinciale che nazionale quali la A4 (Milano-Venezia), la A51 (tangenziale Est), la A35 Brescia-Milano (BreBeMi) e la A1 (Milano-Bologna), nonch\u00e9 tra la SP 14 Rivoltana e la SP 103 Cassanese e la ex SS 415 Paullese.\nAmministrazione.\nSegue un elenco delle amministrazioni locali.\nBibliografia.\nDresano, Cronistoria della parrocchia, 1533-1995, a cura di Vincenzo Ravenna, Parrocchia di S.Giorgio M. in Dresano, 1995"}
{"id": "19231", "revid": "125526089", "url": "https://it.wikipedia.org/wiki?curid=19231", "title": "Gaggiano", "text": "Gaggiano (in milanese \"Gaggian\", : , localmente \"Gasgian\" : ) \u00e8 un comune italiano di abitanti della citt\u00e0 metropolitana di Milano in Lombardia. \n\u00c8 attraversato dal Naviglio Grande ed \u00e8 situato a sud-ovest del comune di Milano.\nNel 2014 \u00e8 stato classificato come il 21\u00ba borgo pi\u00f9 felice d'Italia.\nNella frazione di Barate, nacque nel 1849 il bisnonno di Papa Francesco.\nGeografia fisica.\nTerritorio.\nIl territorio di Gaggiano \u00e8 prevalentemente pianeggiante ed \u00e8 situato nel Parco Agricolo Sud di Milano. Ha un'estensione di 26,7\u00a0km\u00b2.\nInoltre Gaggiano gode di essere uno dei comuni pi\u00f9 verdi dell'hinterland milanese, infatti solo il 20% del territorio \u00e8 stato consumato mentre il restante \u00e8 impiegato nell'agricoltura. Il paese \u00e8 attraversato dal Naviglio Grande; questo corso d'acqua derivato dal Ticino la cui costruzione risale al 1177, era chiamato \"navigium de Gaggiano\" o \"Gazano\" ed in un primo tempo arrivava fino a Castelletto di Abbiategrasso e solo nel 1233 venne fatto proseguire sino a Gaggiano e Trezzano. \u00c8 presente anche il lago Boscaccio, un piccolo lago artificiale al confine con il comune di Trezzano sul Naviglio. \nStoria.\nLo sviluppo storico degli insediamenti ha origine dalle cascine legate ai diversi poderi, poich\u00e9 le pi\u00f9 importanti erano divenute sedi di parrocchie con giurisdizioni territoriali ben delimitate; cos\u00ec si possono ritrovare, gi\u00e0 nel XII secolo, le parrocchie di Fagnano, Barate, Gazano, Montano, Bonirola, San Vito, Sporzano e Vigano. Gaggiano \u00e8 ricordato, nel 1146, in vari istrumenti relativi ai terreni che certi Girardo e Giovanni Boccardi di Milano tenevano per feudo. \u00c8 noto che un Alberto da Gaggiano, prevosto di Lodi, ricevette nel 1168 dall'Arcivescovo milanese San Galdino l'intimazione di scostarsi dal partito dello scismatico Federico Barbarossa e che questo Imperatore, nel marzo 1159, mentre preparava una imboscata contro i milanesi, aveva messo a Gaggiano parte delle truppe dei suoi alleati. Nel 1274 il Carroccio dei milanesi sost\u00f2 a Gaggiano mentre era diretto contro i pavesi.\nNel 1771 Gaggiano aveva 945 abitanti, ma nel 1805 era crollato a 551 residenti. Nel 1786 il comune di Gaggiano fu inserito nella provincia di Pavia. All'inizio del XIX secolo gi\u00e0 si notava una tendenza dei piccoli comuni limitrovi a confluire in Gaggiano: nel 1809 arriv\u00f2 l'annessione di Bonirola, mentre nel 1811 inglob\u00f2 d'un colpo Barate, Cascina Donato del Conte, Fagnano, San Vito e Vigano, arrivando all'estensione attuale con 2237 abitanti. Il tutto fu per\u00f2 annullato dal ritorno degli austriaci nel 1815. La loro cacciata riapr\u00ec il processo storico: vi \u00e8 infatti traccia nell'archivio comunale di un atto del 27 gennaio 1867 del Comune di Bonirola portante il n.3 delle Deliberazioni con la quale si approva il concentramento del comune con quello di Gaggiano \"\u2026 ritenuto che per la poca popolazione di questo comune non puossi mantenere la propria autonomia\". Finalmente, nel 1869, con Decreto Reale del 7 marzo di quell'anno i vari comuni delle frazioni vengono soppressi e concentrati nel comune di Gaggiano.\nRiguardo al nome, una leggenda popolare vuole che l'abitato fosse stato chiamato Gaggiano perch\u00e9 vi erano molte gazze (in antichit\u00e0 era infatti chiamato ancora pi\u00f9 esplicitamente \"Gazzano\"); il nome, ad ogni modo, potrebbe anche essere derivato dalla parola longobarda \"gehage\" che significa \"bosco recintato\" (il paese si trovava infatti ai margini di un bosco che iniziava a Cesano Boscone).\nNella frazione di Barate, nacque il bisnonno di Papa Francesco, Pietro Giovanni Gogna, che venne al mondo presso la cascina Meraviglia, il 29 aprile 1849. Pietro Giovanni ricevette il battesimo il giorno dopo la nascita, nella chiesa di Sant'Andrea Apostolo, da don Gaetano Zuffi, parroco di Barate, dal 1845 al 1859. La figlia di Gogna e nonna del papa, Maria, si trasfer\u00ec in Argentina e, dall'unione con Francesco Sivori, nacque Maria Regina, la quale a sua volta si spos\u00f2 con Mario Bergoglio. Quest'ultimi due sono i genitori di Papa Francesco, nato nel 1936 a Buenos Aires.\nSimboli.\nLo stemma del Comune di Gaggiano \u00e8 stato concesso con il regio decreto del 20 gennaio 1938.\nMonumenti e luoghi d'interesse.\nArchitetture religiose.\nChiesa di Sant'Invenzio.\nAccanto al ponte che supera il Naviglio Grande, un ampio sagrato, d\u00e0 spazio alla facciata barocca della chiesa ex-parrocchiale di Sant'Invenzio in Gaggiano. I due toni di colore dell'intonaco (bianco e ocra) sottolineano le cornici di porte e finestre, le lesene che disegnano la facciata, il timpano triangolare che corona l'insieme, gli stipiti del campanile, facendo risaltare stucchi e statue. La sua edificazione \u00e8 datata nel 1620, ma la chiesa ha certamente origini pi\u00f9 lontane visto che \u00e8 documentata dal XII secolo, mentre qualche ampliamento fu messo in opera pi\u00f9 tardi, nel 1758, da Giulio Galliori.\nL'interno ha affreschi ottocenteschi, ma sopra l'altare della Madonna, alla sinistra dell'entrata, si trova un pregevole affresco quattrocentesco raffigurante la \"Madonna delle Grazie col Bambino\" il quale \u00e8 stato meta di notevoli pellegrinaggi in quanto ritenuto miracoloso. L'evento straordinario, narrato dalle cronache locali, riporta infatti che durante i lavori di rifacimento della chiesa nel 1620, in pieno giorno, mentre i muratori stavano eseguendo dei lavori sulla volta della chiesa, il tetto del tempio sacro croll\u00f2 rovinosamente in tutta la sua lunghezza non mietendo per\u00f2 alcuna vittima n\u00e9 tra i fedeli, n\u00e9 tra i passanti, n\u00e9 tra i lavoranti della chiesa, lasciando intatto solamente il dipinto raffigurante la \"Madonna col Bambino\" che da allora ha assunto una qualifica miracolosa.\nIl campanile \u00e8 alto 34 metri e possiede un concerto di 6 campane in Reb3\nChiesa parrocchiale Santo Spirito.\nLa chiesa parrocchiale di Gaggiano \u00e8 dedicata allo Spirito Santo ed appare come una struttura moderna per il culto. La precedente chiesa parrocchiale era l'attuale santuario di Sant'Invenzio, da cui la sede parrocchiale venne spostata il 13 ottobre 1990 con la consacrazione della nuova chiesa ad opera di monsignor Teresio Ferraroni, all'epoca vescovo di Como ma gaggianese di nascita.\nI lavori erano per\u00f2 iniziati con la posa della prima pietra l'8 giugno 1986 ed il criterio di costruzione era stato quello di utilizzare due elementi della moderna edificazione come il cemento armato ed il vetro, traendone una struttura a capanna sul modello dei cascinali lombardi.\nUn'unica grande vetrata che inizia da sopra l'ingresso, copre tutta la volta della chiesa e raggiunge l'abside, \u00e8 stata realizzata dal pittore Giorgio Ortelli dell'Accademia di Brera a Milano che ha curato anche la realizzazione della via crucis della medesima chiesa, ricavata da finestrelle laterali che danno luce all'ambiente interno.\nChiesa dei Santi Eugenio e Maria a Vigano Certosino.\nDi fianco alla Certosa di Vigano sorge la chiesa parrocchiale, dedicata ai Santi Eugenio e Maria, si \u00e8 sempre considerato come dati di edificazione il 1499, ma da accurati studi delle documentazioni la sopracitata data \u00e8 da considerarsi come quella dell'ampliamento della chiesa, che perci\u00f2 \u00e8 pi\u00f9 antica.\nFu costruita ad una sola navata con un soffitto a cassettoni; pi\u00f9 tardi essendo insufficiente per la popolazione furono aggiunte due navate laterali con il soffitto a volta. Essendosi poi guastato il soffitto a cassettoni, anche alla navata centrale fu dato un soffitto a volta ad imitazione delle navate laterali. Nonostante queste trasformazioni la chiesa conserva la pi\u00f9 pura e antica forma dello stile romano-lombardo. Molto particolare la facciata, con affreschi di Bernardino De' Rossi. A Vigano vi \u00e8 una caratteristica cascina chiamata \"Sporzano\" dove vi \u00e8 una chiesa dell'epoca romana divisa a sua volta in 2 parti, la vera e propria cascina e la \"localit\u00e0\" che sono di 2 famiglie diverse.\nChiesa di San Vito (fraz. San Vito).\nCompresa nel territorio di San Vito, frazione di Gaggiano, la chiesetta ha origini duecentesche ed \u00e8 stata recentemente restaurata.\nArchitetture civili.\nPalazzo Venini Uboldi.\nIl Palazzo Venini Uboldi \u00e8 un grandioso edificio settecentesco affacciato sul Naviglio Grande e conserva ancora l'originaria pianta a \"U\". La facciata \u00e8 caratterizzata da alte finestre distribuite in modo regolare e da una colorazione accesa che mette in risalto gli elementi a stucco e le rifiniture.\nAll'interno si trova un oratorio privato del 1760 fatto eseguire da Francesco Venini che fu tra i proprietari del complesso.\nAttualmente il palazzo \u00e8 stato frazionato in appartamenti privati.\nVilla Marino.\nPi\u00f9 lontana dal Naviglio Grande, Villa Marino \u00e8 una residenza di campagna risalente in alcune sue basi all'inizio del Cinquecento e fatta realizzare probabilmente da Massimiliano Stampa. Lo stabile venne successivamente acquistato come dimora estiva dal finanziere genovese Tommaso Marino (da cui il nome), divenuto ben pi\u00f9 famoso a Milano per aver commissionato la costruzione di Palazzo Marino, oggi sede del comune della metropoli lombarda.\nLa leggenda vuole che in questo palazzo il conte Marino uccise la splendida e giovane moglie, Ara Cornaro originaria di Venezia.\nOggi la villa \u00e8 una residenza privata.\nPalazzo Doria Borromeo Medici.\nSituato nella frazione di Fagnano (circa 3\u00a0km dall'abitato di Gaggiano), la villa \u00e8 una costruzione del Cinquecento caratterizzata da tre piccole torri in avancorpo e rappresenta uno dei migliori esempi di architetture di passaggio tra il castello medievale e la villa gentilizia nell'area.\nCascina di Donato del Conte.\nLa cascina \u00e8 rinomata nel territorio soprattutto per la splendida Cappella della Vergine risalente al 1482, con affreschi dell'epoca.\nCultura.\nBeltrame.\nBeltrame \u00e8 una maschera di origine milanese nata nel XVII secolo.\nSpesso conosciuto con il soprannome di Beltrame de Gaggian (da Gaggiano), borgata della bassa milanese da cui trae origine, o anche \"de la Gippa\", per via della ampia casacca che solitamente indossa, rappresenta il personaggio del contadino stolto e fanfarone, capace solo di commettere grandi stupidaggini, volendosi mostrare pi\u00f9 signore di quanto non sia.\nBeltrame impersonava tutte le parti di marito e veniva caratterizzato come un \"compare furbo e astuto\".\nSecondo la tradizione il personaggio deve la sua nascita all'illustre attore Niccol\u00f2 Barbieri (Vercelli, 1576) che fece parte della Compagnia degli Accesi al servizio del Duca di Mantova.\nRimasta per molto tempo la maschera milanese per antonomasia, lascer\u00e0 in seguito il posto a Meneghino.\nGeografia antropica.\nSecondo lo statuto comunale, il territorio comunale comprende, oltre al capoluogo, le frazioni di Barate, Bonirola, Fagnano, San Vito e Vigano Certosino.\nSecondo l'ISTAT, il territorio comunale comprende il centro abitato di Gaggiano, le frazioni di Barate, Fagnano, San Vito e Vigano, e le localit\u00e0 di Cascina Donato del Conte, Cascina Guzzafame, Cascina Montano, Cascina Nibbio, Cascina Rosa, Cascina Sporzano e Isola Bettolina.\nInfrastrutture e trasporti.\nGaggiano \u00e8 collegata a Milano mediante la strada statale 494 Vigevanese.\nLa stazione di Gaggiano, posta sulla linea Milano\u2013Mortara, \u00e8 servita dai treni della linea S9 (Saronno-Milano\u2013Albairate) del servizio ferroviario suburbano di Milano svolto da Trenord nell'ambito del contratto di servizio stipulato con la Regione Lombardia.\nFra il 1914 e il 1956 la citt\u00e0 era servita da una fermata della tranvia Milano-Corsico-Abbiategrasso.\nIl collegamento automobilistico fra Abbiategrasso e Milano (Romolo M2) \u00e8 svolto dalla societ\u00e0 STAV."}
{"id": "19232", "revid": "1779418", "url": "https://it.wikipedia.org/wiki?curid=19232", "title": "Garbagnate Milanese", "text": "Garbagnate Milanese (\"Garbagn\u00e0a\" in dialetto milanese) \u00e8 un comune italiano di abitanti della citt\u00e0 metropolitana di Milano in Lombardia. Parte della conurbazione dell'hinterland milanese, \u00e8 uno dei 28 comuni nell'area del Parco delle Groane e si trova all'incirca 16 chilometri a nord-ovest dal centro della citt\u00e0 di Milano.\nStoria.\nIl toponimo avrebbe origini celtiche: la radice \u201cGarben\" celtica significherebbe \"fascio di spighe\" e la desinenza \u201cate\u201d per luogo o contrada.\nSul finire del XIX secolo sono state scoperte due necropoli, di cui \u00e8 incerta l'attribuzione, se celtica o romana.\n&lt;br&gt;In epoca romana imperiale il borgo apparteneva alla \"Regio XI Transpadana\" e aveva il nome di \"Garbaniatum\". Era posto sulla \"Via Mediolanum-Bilitio\" che collegava \"Mediolanum\" (Milano) a \"Luganum\" (Lugano) passando da \"Varisium\" (Varese).\nAlla caduta dell'Impero romano d'Occidente Garbagnate segu\u00ec le vicende degli altri borghi della regione: prima arrivarono gli Eruli di Odoacre (476-493), poi gli Ostrogoti di Teodorico (493-553). Dopo la quasi ventennale guerra gotica la regione entr\u00f2 a far parte dell'Impero bizantino, fino alla conquista longobarda di Alboino nel 568.\nNel 774 il re dei Franchi Carlo Magno abbatte il regno longobardo instaurando il dominio franco che diede inizio alla struttura politica feudale che caratterizz\u00f2 l'Alto Medioevo.\nNel Medioevo, come altri borghi lombardi, Garbagnate ebbe quindi strutture agricolo-feudali e apparteneva alla \"Pieve di Bollate\". Non vide tuttavia la costruzione di un castello, dimora del feudatario, poich\u00e9 era ancora un centro di piccole dimensioni e soprattutto senza una particolare posizione strategica. \nNel XII secolo fu feudo dei \"da Badaggio\"; poi fu feudo del milanese \"Monastero di Sant'Ambrogio\" e poi dominio dei Visconti tra il XIV ed il XV secolo. \nProprietario fu Danesio figlio di Giovanni della Citt\u00e0 di Milano. Qui nacque Gaspare, che partecip\u00f2 all\u00b4assedio contro i Torriani nel 1285. Si stabilirono importanti Ordini Religiosi, ai quali Danesio Visconti cedette gran parte delle propriet\u00e0.\nTra le nobili famiglie locali acquist\u00f2 prestigio quella dei \"da Garbagnate\" alla quale appartennero illustri personaggi, come Francesco da Garbagnate, letterato, diplomatico, ambasciatore e uomo di guerra.\nSi ricordano due visite importanti alle chiese di Garbagnate: una di S. Carlo Borromeo nel 1573 e l\u00b4altra del Cardinal Arcivescovo Federico Borromeo nel 1603. \nGarbagnate era infeudata alla pieve di Bollate. Nel 1580 era feudatario il Marchese Giovanni Manriquez di Mendoza, venuto dalla Spagna con Carlo V. \n&lt;br&gt;I Manriquez nel 1675 vendettero il feudo ai \"da Pado o da Po\". Primo titolare fu Gaspero Prospero. \nLe vessazioni dei proprietari feudali causarono miseria e malattie fra i contadini, mentre bande di briganti li saccheggiarono. Si ebbe drastico calo demografico tra il 1573 ed il 1615 (da 900 a 550 abitanti).\nNel XVIII secolo il governo austriaco di Maria Teresa d'Austria apport\u00f2 migliorie al territorio e alla viabilt\u00e0. Nel 1782 Giuseppe II d\u00b4Austria decise di abolire gli Ordini religiosi e di vendere all'asta i loro terreni.\n&lt;br&gt;Nel 1782 Garbagnate divenne propriet\u00e0 del conte Kevenhuller. Nel 1786 vennero soppressi i feudi.\nNel periodo napoleonico i Comuni di Cesate, Arese e Castellazzo furono aggregati a Garbagnate, che faceva parte del \"Cantone di Rho\" e del \"Dipartimento d\u00b4Olona\".\n&lt;br&gt;Caduto Napoleone, con il riassetto del Congresso di Vienna Garbagnate fu assegnata al III Distretto di Bollate e, nel 1817, vi fu aperta la prima scuola.\nDopo l'Unit\u00e0 d'Italia, il 18 febbraio del 1864 con decreto del Re Vittorio Emanuele II Garbagnate assunse l'attuale denominazione di Garbagnate Milanese.\nNel 1879 avvenne il primo colleganento ferroviario, mentre nel 1888 il Canale Villoresi, costruito con lo scopo di collegare il Ticino all\u00b4Adda, raggiunse Garbagnate.\nGeografia fisica.\nLa fermata ferroviaria di Garbagnate Parco delle Groane \u00e8 un comodo punto di accesso ad un'area di 36 ettari del parco omonimo, attrezzato con piste ciclabili e aree picnic lungo il Canale Villoresi. \nNelle sue vicinanze c'\u00e8 un'interessante zona umida, seppur parzialmente compromessa da insediamenti urbani e scarichi di materiali. L'area riveste valenza naturalistica anche in funzione della vicina garzaia sita nel parco dell'ospedale. Garbagnate Milanese si stende su una lente di ferretto ricca di argilla che trattiene l'acqua in superficie creando una zona umida ideale per la fauna avicola.\nSociet\u00e0.\nReligione.\nLa maggioranza della popolazione \u00e8 di religione cristiano cattolica romana, e le parrocchie del comune fanno parte dell'arcidiocesi di Milano, zona pastorale IV, e seguono quindi il rito ambrosiano.\nLe parrocchie del territorio sono le seguenti:\nLe altre confessioni cristiane presenti sono la Chiesa Evangelica Nuova Vita, parte dell'Unione delle Chiese Bibliche Cristiane, e la Chiesa Evangelica Ministero Faro (la Chiesa Evangelica Pentecostale Brasiliana).\n\u00c8 presente anche una Sala del Regno dei Testimoni di Geova, situata in via Monviso.\nGeografia antropica.\nIl territorio comunale \u00e8 strutturato nella seguente maniera:\nEconomia.\nAgli inizi del XX secolo Garbagnate Milanese era un paese prevalentemente vocato alla coltivazione del baco da seta e le piantagioni di gelso coprivano l'intero territorio oggi decuplicato in termini di densit\u00e0 di popolazione. \n&lt;br&gt;Negli anni cinquanta si svilupparono due fiorenti industrie, i calzifici, spesso a conduzione familiare, e le fornaci Hoffman per la cottura dei mattoni pieni in argilla prodotti con l'estrazione della materia prima sul posto. \n&lt;br&gt;In tempi pi\u00f9 recenti nel territorio comunale si sono stabilite aziende di rilevanza nazionale quali l' Alfa Romeo con portineria in Arese ma esteso sul territorio di Garbagnate, la Bayer (farmaceutica), la Bonetti (produzione di valvole) ora chiusa, la Ghezzi e l'Annoni (macchine per produzione di nastri adesivi), la Hoya Lens (multinazionale giapponese produttrice di lenti), La Sonora (sirene, dal 1911 utilizzate dalla Polizia di Stato italiana).\nInfrastrutture e trasporti.\nStrade.\nGarbagnate \u00e8 interessata dalla strada provinciale ex strada statale 233 Varesina.\nFerrovie.\nSul territorio comunale sono ubicate due stazioni poste sulla ferrovia Milano-Saronno: Garbagnate-Parco Groane e Garbagnate Milanese, entrambe gestite da Ferrovienord e servite da treni suburbani.\nMobilit\u00e0 urbana.\nI trasporti urbani e interurbani di Garbagnate Milanese vengono svolti con autoservizi di linea gestiti da AirPullman."}
{"id": "19233", "revid": "1699816", "url": "https://it.wikipedia.org/wiki?curid=19233", "title": "Gessate", "text": "Gessate (\"Gessaa\" in dialetto milanese, : ) \u00e8 un comune italiano di abitanti della citt\u00e0 metropolitana di Milano in Lombardia.\nGeografia fisica.\nCentro agricolo e industriale della pianura lombarda a est di Milano, non lontano dal fiume Adda. Il territorio comunale \u00e8 attraversato a nord dal canale Villoresi, mentre il confine meridionale \u00e8 segnato dal Naviglio. Fa parte del territorio della Martesana. L'estrema parte orientale \u00e8 compresa nel Parco sovracomunale del Rio Vallone.\nStoria.\nLe notizie sulle origini di Gessate sono assai incerte. Secondo alcune fonti la sua fondazione risalirebbe intorno al secolo III a.C. quando una trib\u00f9 di Galli, chiamata Gessati, si stabil\u00ec tra l'Adda e il Lambro. Un loro re, Vindomaro, citato nel secondo libro delle \u201cStorie\u201d di Polibio, fu vinto dal console romano Claudio Marcello nel 222 a.C. Dopo un lungo periodo di silenzio, il borgo viene ricordato con il nome di \u201cGlassiate\u201d in due pergamene di contenuto patrimoniale del 15 marzo 848. In un'altra pergamena del 957 si fa menzione della chiesa di S. Pietro in Glaxiate, trasferita poi a Milano dove conserv\u00f2 il nome originario; nello stesso documento si parla di un castello costruito dai feudatari germanici di cui resta memoria in due quartieri di Gessate tuttora chiamati \u201cCastellazzo\u201d e \u201cCittadella\u201d.\nIl maniero fu successivamente trasformato in monastero, dapprima di propriet\u00e0 dei monaci di S. Simpliciano di Milano e in seguito dei Benedettini dell'abbazia di Chiaravalle. In questo periodo Gessate ebbe un notevole sviluppo, sia in campo artigianale che in quello agricolo, grazie all'introduzione di nuovi sistemi di coltivazione e di irrigazione. Nel 1679 i monaci donarono alla comunit\u00e0 gessatese una reliquia di san Mauro, seguace di san Benedetto da Norcia e protettore degli ammalati; la reliquia \u00e8 oggi conservata nella chiesa parrocchiale dei Ss. Pietro e Paolo e viene esposta alla venerazione dei fedeli il 15 gennaio di ogni anno in occasione della festa liturgica del santo.\nVerso la fine del Settecento Gessate divenne luogo di villeggiatura di alcune famiglie patrizie milanesi che fecero costruire splendide ville circondate da vasti parchi; una di queste, Villa Beccaria Lattuada, ospit\u00f2 importanti personalit\u00e0 dell'epoca come Cesare Beccaria, Alessandro Manzoni, Cesare Cant\u00f9 e Massimo d'Azeglio. La frazione Villa Fornaci ha dato i natali ad Angelo Motta, creatore del moderno panettone milanese. Tra gli avvenimenti pi\u00f9 recenti va ricordato nel 1985 l'apertura della stazione capolinea della linea 2 della metropolitana milanese.\nMonumenti e luoghi d'interesse.\nCostruita in stile neoromanico tra il 1913 e il 1916 in sostituzione della vecchia parrocchiale (oggi chiesa dell'Addolorata). Nell'interno, a tre navate, sono custodite due pregevoli tele: nel transetto sinistro la \"Pentecoste\" di Antonio Campi (1580), e nel transetto destro l\"Incredulit\u00e0 di S. Tommaso\" di Bernardino Campi (1567). Da segnalare inoltre, all'altare del transetto sinistro, la statua della \"Madonna del Rosario col Bambino\" in legno dorato realizzata intorno al 1670.\nAll'interno sono inoltre presenti due organi, uno pi\u00f9 antico posto sul retro della facciata centrale, il quale tuttora \u00e8 dismesso e fuori uso, e uno moderno, che \u00e8 posto sopra al presbiterio. L'organo in questione \u00e8 un Balbiani Vegezzi-Bossi, inaugurato nel 1967 con l'allora parroco don Agostino Gussoni.\n\u00c8 l'attuale chiesa della Madonna Addolorata o anche chiesa dell'Oratorio San Giovanni Bosco, Oratorio gestito dal Coadiutore Parrocchiale Don Riccardo Sanvito. Rifatta nel 1640 e nel 1755, venne abbandonata nel 1916 per essere poi riaperta dopo il 1968 come luogo di preghiera adiacente all'oratorio. La movimentata facciata del 1755 venne costruita in uno stile di transizione dal barocco al neoclassico ed \u00e8 ornata nella parte superiore da statue e balaustre. Sul lato sinistro s'innalza il poderoso campanile neoclassico eretto nel 1787. All'interno, a navata unica, si pu\u00f2 ammirare sulla parete di fondo il dipinto della \"Crocifissione\" (secolo XVI).\nPiccolo edificio situato alla periferia meridionale di Gessate. Documentato gi\u00e0 nel secolo XIII, venne quasi completamente rifatto a met\u00e0 del secolo XX. All'interno, la parte absidale \u00e8 decorata da affreschi di fattura popolare.\nCostruita in stile neoclassico sul finire del secolo XVIII, fu residenza di campagna della famiglia milanese dei Beccaria. La villa ospit\u00f2 Cesare Beccaria, Alessandro Manzoni, Cesare Cant\u00f9 e Massimo d'Azeglio. Dopo il 1946 furono intrapresi lavori di sistemazione dell'edificio che cancellarono quasi completamente i fasti del passato. Nel cortile si pu\u00f2 ancora ammirare una statua di Cesare Beccaria vestito da antico romano.\nCostruita intorno al 1835 \u00e8 oggi di propriet\u00e0 comunale. Tra gli interessanti ambienti interni, il salone d'onore al piano terreno presenta un bel soffitto affrescato e un ampio camino in marmo rosato, mentre le stanze al piano superiore hanno soffitti affrescati a grottesche. Il vasto e suggestivo parco che circonda la villa ha una superficie di 9.100 m2. Il parco ha anche dei giochi per bambini.\nSociet\u00e0.\nTradizioni e folclore.\nFesta (religiosa) molto sentita anche nei paesi limitrofi a Gessate da diversi anni, sin dal secolo precedente. Numerose messe vengono celebrate nella chiesa parrocchiale dei Ss. Pietro e Paolo dove viene esposta alla venerazione dei fedeli la reliquia del santo. Di fronte alla chiesa e lungo la via principale stazionano decine di bancarelle, soprattutto di dolciumi.\nDurante il periodo quaresimale, tutti i venerd\u00ec sera viene celebrata la via crucis, e al termine viene impartita la benedizione con la Reliquia della Santa Croce , presente in parrocchia.\nFesta patronale della parrocchia dedicata a questi santi, durante la celebrazione religiosa delle ore 10.30, in presenza della corale, viene bruciato il pallone, simbolo del martirio dei Santi.\nFu ideata nel 1971 per celebrare la tradizionale torta di latte o torta campagnola, chiamata Paciarela. Nel 1989 la sagra si \u00e8 arricchita di una manifestazione storica in costumi seicenteschi e del Palio del Pane. La manifestazione storica ha inizio il sabato sera con la rappresentazione della disputa tra i Gessatesi e il conte Bonesana davanti al Tribunale, mentre la domenica pomeriggio ha luogo la sfilata storica con i costumi dell'epoca per le vie del paese. Il Palio del Pane si disputa la domenica pomeriggio tra i 4 rioni gessatesi (Badia, Castellaccio, Cittadella, San Pancrazio). Consiste in una staffetta tra ragazzi che devono portare i vari ingredienti necessari per la preparazione del pane: secchi di legno colmi d'acqua, ciotole di sale, carriole piene di sacchi di farina, e una forma di pane giallo da far rotolare lungo il percorso. Il rione vincente si aggiudica il Palio, ovvero un dipinto realizzato ogni anno da un artista gessatese. Dal punto di vista religioso, in concomitanza con la Sagra della Paciarela, si festeggia la Madonna del Rosario: al mattino viene celebrata in chiesa parrocchiale la Santa Messa solenne, con la benedizione del palio,(es.gonfalone cittadino) mentre alla sera ha luogo la processione con la statua della Vergine che si snoda per le vie del paese. La festa della Madonna del Rosario a Gessate risale al 1662 quando in paese venne fondata l'omonima confraternita.\nLa manifestazione storica, che si svolge durante la Sagra della Paciarela, rievoca un avvenimento accaduto intorno al 1685 quando il conte Carlo Bonesana acquist\u00f2 dal demanio il feudo di Gessate posto in vendita dal governo spagnolo dopo la morte del principe Trivulzio. Non tutti i Gessatesi accettarono l'infeudamento del Bonesana e decisero di ricorrere in giudizio chiedendo di potersi liberare dai diritti feudali col pagamento di dazi direttamente al demanio.\nIl Palio del Pane, disputato durante la Sagra della Paciarela, riprende un evento del 1556 quando il conte Pirogalli, un nobile locale, dispose su proprio testamento di donare ogni anno alla comunit\u00e0 di Gessate una certa quantit\u00e0 di farina bianca per riparare ai danni provocati ai compaesani delle sue numerose battute di caccia a cavallo attraverso i campi coltivati.\nViene organizzato annualmente dal 1991, dalla Corale dei Ss. Pietro e Paolo nella chiesa parrocchiale. corale Ss. Pietro e Paolo.\nTempo libero.\nViene anche usato per manifestazioni oratoriane, essendo adiacente all'oratorio, oltre che per altre manifestazioni civili.\nCucina.\nLa Paciarela, chiamata anche torta di latte o torta campagnola, ha dato il suo nome alla Festa del Paese che si svolge la prima domenica di ottobre. Le origini di questo dolce sono incerte, sicuramente la preparazione nei secoli scorsi era molto semplice, perch\u00e9 i poveri contadini di quei tempi potevano disporre solamente di pane, latte e cioccolato. Oggi gli ingredienti sono pi\u00f9 numerosi e sostanziosi: pane, amaretti, latte, cacao amaro, cioccolato fondente, pan d'anice, burro, uova, uva sultanina, cedro candito, zucchero, scorze di limone, noce moscata, liquore. Dal 2006 la Paciarela \u00e8 stata fregiata del marchio De.C.O. con la seguente denominazione: \u201cPaciarela di Gessate\u201d Denominazione Comunale di Origine.\nInfrastrutture e trasporti.\nIl comune \u00e8 capolinea della linea M2 della metropolitana di Milano.\nHa un proprio casello di \"Gessate\" della Tangenziale esterna di Milano.\nSport.\nCalcio.\nLa principale squadra di calcio della citt\u00e0 \u00e8 l\"A.C. Gessate 1975 Calcio\" che milita nel girone B lombardo di Eccellenza. \u00c8 nata nel 1975."}
{"id": "19234", "revid": "125963508", "url": "https://it.wikipedia.org/wiki?curid=19234", "title": "Giussano", "text": "Giussano (\"Gi\u00fcsan\" in dialetto brianzolo, : ) \u00e8 un comune italiano di abitanti della provincia di Monza e Brianza in Lombardia.\nStoria.\nOrigini.\nPare che i primi insediamenti che hanno dato natale alla citt\u00e0 fossero abitati da popolazioni celtiche e germaniche per poi aver ricevuto verso il VI secolo a.C. gli Etruschi durante il periodo di conquista verso il Lario.\nEpoca romana.\nDa \"Glussianum\", nome latino di Giussano, passava la \"via Mediolanum-Bellasium\", che metteva in comunicazione Milano con Bellagio.\nSimboli.\nIl comune ha come proprio simbolo lo stemma concesso con D.C.G. del 26 gennaio 1930: D'argento, al castello di rosso a tre piani, merlato e circondato da due trecce a tre capi di nero e d'azzurro, riunite nel capo e decussate in punta.\nIl gonfalone \u00e8 stato concesso con D.P.C.M. 3 giugno 1986. Con D.P.R. 22 ottobre 1987 il comune pu\u00f2 fregiarsi del titolo di citt\u00e0.\nMonumenti e luoghi d'interesse.\nNel territorio comunale troviamo un piccolo laghetto, il noto \u2018Laghetto di Giussano\u2019 (una risorgiva naturale con attorno un percorso vita e un punto ristoro), Villa Mazenta, disegnata e progettata dall'architetto Pellegrino Tibaldi e Villa Sartirana.\nVilla Sartirana \u00e8 stata ristrutturata nel 2004, \u00e8 attualmente la sede della biblioteca civica, durante l'anno vi si svolgono numerose mostre ed eventi culturali; con il suo splendido parco \u00e8 un immobile storico di pregio a livello regionale, essendo stata inserita nel circuito della Sopraintendenza per i Beni Architettonici e per il Paesaggio della Lombardia.\nDi fronte alla villa si trova piazza Roma con al centro la colonna sostenente una statua della Madonna, patrona della citt\u00e0, festeggiata annualmente la prima domenica d'ottobre.\nPoco distante dalla piazza si erge la basilica dedicata agli apostoli Filippo e Giacomo che fu consacrata il 1\u00ba maggio 1932 dal Cardinale Arcivescovo Ildefonso Schuster, il quale dett\u00f2 personalmente la dicitura della lapide ricordo posta sopra la porta maggiore d'ingresso. La basilica \u00e8 formulata sul tipo iconografico delle solenni basiliche romane post-costantiniane \u00e8 davvero possente e di un equilibrio spaziale riuscitissimo, opera dell'architetto Ottavio Cabiati.\nIl Palazzo Municipale ospita la sala consiliare impreziosita da quattro vetrate opera del Maestro [Aligi Sassu], due delle vetrate sono dedicate a illustri personaggi giussanesi: il matematico e fisico Gabrio Piola e il leggendario Alberto da Giussano.\nNel cimitero di Paina-Brugazzo, una delle tre frazioni di Giussano, \u00e8 noto il Sepolcro Passalacqua.\nNel cimitero di Giussano \u00e8 stato sepolto il calciatore Stefano Borgonovo.\nMusei.\nLa citt\u00e0 ospita il Museo Molteni, fondato nel 2015 e progettato da Jasper Morrison. \nIl Museo ripercorre la storia dell'omonima azienda produttrice di mobili, fondata nel 1934, che a partire dagli anni \u201950 ha lavorato con noti designer, come Jean Nouvel e Ferruccio Laviani.\nLa collezione \u00e8 costituita da 48 pezzi di design iconici e prototipi. L'Istituzione fa parte del Circuito Lombardo dei Musei del Design. \nSociet\u00e0.\nEtnie e minoranze straniere.\nSecondo i dati ISTAT, al 31 dicembre 2015 la popolazione straniera residente era di persone, pari al 6,6% di tutti i residenti. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nBiblioteche.\nLa Biblioteca Civica \"Don Rinaldo Beretta\" di Giussano fa parte del Sistema Bibliotecario BrianzaBiblioteche.\nGeografia antropica.\nFrazioni.\nIl Comune di Giussano ha tre frazioni:\nEconomia.\nNel territorio comunale sono molto diffuse le industrie meccaniche, del settore del mobile, dell'abbigliamento e calzaturiere.\nInfrastrutture e trasporti.\nStrade.\nIl territorio comunale \u00e8 attraversato dalla Strada statale 36 del Lago di Como e dello Spluga.\nFerrovie.\nLa fermata fermata ferroviaria di Carugo-Giussano, posta sulla ferrovia Milano-Asso, \u00e8 servita da treni regionali cadenzati operati da Trenord nell'ambito del contratto di servizio stipulato con la Regione Lombardia.\nFra il 1881 e il 1958 la localit\u00e0 rappresent\u00f2 inoltre uno dei capolinea settentrionali della tranvia Milano-Carate/Giussano."}
{"id": "19236", "revid": "125003952", "url": "https://it.wikipedia.org/wiki?curid=19236", "title": "Grezzago", "text": "Grezzago (\"Gresci\u00e0gh\" in dialetto brianzolo e in dialetto milanese) \u00e8 un comune italiano di abitanti della citt\u00e0 metropolitana di Milano in Lombardia.\nIl comune fa parte del territorio della Martesana.\nCaratteristiche generali.\nIl territorio del comune di Grezzago ha una superficie di 249 ettari e si trova nella zona settentrionale della citt\u00e0 metropolitana di Milano; confina a nord ovest con il comune di Busnago (MB), a nord e nord est\ncon il comune di Trezzo sull'Adda, ad est con il Comune di Vaprio d'Adda, a sud est con il comune di Pozzo d'Adda e a sud ovest con il comune di Trezzano Rosa. Il territorio comunale dista circa 27\u00a0km dall'area metropolitana milanese, circa 20\u00a0km da Bergamo, 2\u00a0km da Trezzo sull'Adda e 3\u00a0km da Vaprio d'Adda.\nDista 3\u00a0km circa dal fiume Adda ed \u00e8 attraversato in senso est ovest dall'autostrada A4 Milano-Venezia che delimita a nord il centro abitato di Grezzago. Altro importante asse viario, sempre in direzione est ovest ma esterno al territorio di Grezzago, \u00e8 costituito dalla SS n. 525 che attraversando i comuni di Pozzo d'Adda e Vaprio d'Adda e li collega alle citt\u00e0 di Milano e di Bergamo; il territorio di Grezzago \u00e8 invece attraversato dalla strada provinciale n. 179, che, da Villa Fornaci collega tra loro i comuni di Masate, Basiano, Trezzano Rosa, Grezzago e Trezzo\nsull'Adda.\nL'accesso da Grezzago all'autostrada A4 avviene dal casello di Trezzo sull'Adda, distante circa 1\u00a0km; la viabilit\u00e0 ferroviaria dista circa 11\u00a0km, con la stazione di Cassano d'Adda, sulla linea Milano-Venezia. Il collegamento con la stazione metropolitana di Gessate e con i comuni limitrofi avviene tramite servizio NET. Sul territorio comunale si distingue un'unica area insediativa, in parte residenziale e in parte produttiva, posizionata a sud dell'autostrada Milano-Venezia e centrata rispetto ai limiti comunali di Grezzago. Il resto del territorio ha destinazione agricola.\nStoria.\nLe origini di Grezzago appaiono incerte, ma si possono sicuramente far risalire all'alto medioevo, quando nella Pianura Padana si crearono opere di canalizzazione che consentirono la ripresa delle coltivazioni dopo il periodo delle invasioni barbariche. Sorsero cos\u00ec piccoli nuclei abitati all'interno dei fondi, dove, con lo sviluppo del cristianesimo si diffuse la\ncostruzione di cappelle rurali.\nA Grezzago sorse la cappella di San Martino che come risulta da documenti del 1200 apparteneva alla Pieve di Pontirolo.\nGrezzago era quindi un fondo legato a Trezzo sull'Adda, per ci\u00f2 che concerneva la vita civica e gli scambi commerciali e alla\nPieve di Pontirolo per la vita religiosa.\nNel 1400 ai primitivi rustici e alla cappella si aggiunse la dimora del \u201csignore\u201d, l'attuale palazzo Zoja. La grande villa rurale con la caratteristica corte porticata era nettamente separata dai rustici e, ricalcando le tipologie viscontee e sforzesche delle ville castello, presentava opere di fortificazione quali torri ai vertici o all'ingresso, pivellini ecc.\nDalle mappe catastali di Maria Teresa d'Austria disegnate nel 1722 si pu\u00f2\nrilevare che all'inizio di quel secolo Grezzago rappresentava\nancora un tipico esempio di centro rurale con villa padronale, la\ncascina, i rustici e la cappella che insieme costituivano il nucleo\nabitato al centro del territorio coltivato.\nDalle mappe catastali del 1850 si pu\u00f2 leggere un certo\nconsolidamento del nucleo primitivo con aggiunta di corpi di\nfabbrica alla cascina e ai rustici preesistenti mentre la cappella\n\u00e8 ormai incorporata ad altre costruzioni.\nLa struttura del paese \u00e8 sempre di tipo monocentrico impostato\nsulla piazza della chiesa e sulle ville di adduzione alla\ncampagna, le attuali via Roma e via Cavour. Il territorio \u00e8 nel\n1850 coltivato a cereali e la coltura del gelso \u00e8 ancora\nabbondantemente praticata non essendosi ancora verificata la\ncrisi della produzione dei bozzoli che porter\u00e0 negli anni\nsuccessivi a una profonda crisi dell'industria serica.\nAlla fine del secolo a Grezzago esiste una torcitura e questo \u00e8\nstato fino al 1969 l'unico insediamento industriale nel territorio\ncomunale a dimostrazione della ruralit\u00e0 del centro.\nStoria dello stemma.\nLo stemma di Grezzago vuole evidenziare due differenti caratteristiche di questo Comune: la sua antica storia feudale, e la particolare laboriosit\u00e0 dei suoi concittadini, collegata al tipo di attivit\u00e0 industriale del suo territorio. La figura del leone, infatti, \u00e8 la pi\u00f9 tipica figura araldica che ornava gli stemmi delle pi\u00f9 antiche famiglie feudali. La laboriosit\u00e0 e il carattere industriale dell'economia del territorio sono stati, invece, visualizzati con la ruota dentata di 4 raggi.\nDal punto di vista araldico questo stemma risulta essere perfettamente corretto, in quanto rispetta fedelmente una delle pi\u00f9 importanti leggi araldiche per la quale un campo di colore (l'azzurro del fondo \u00e8, appunto, un colore) deve necessariamente essere caricato di una figura di metallo (le figure dei due leoni e della ruota dentata sono smaltate d'oro, che araldicamente \u00e8 un metallo); e un campo di metallo deve necessariamente essere caricato di una figura di colore.\nSociet\u00e0.\nEvoluzione demografica.\nLa popolazione residente nel comune di Grezzago, pari a 1.297 unit\u00e0 nel 1981, sale fino a 2.667 unit\u00e0 nel 2007 (31 gennaio).\nIn venticinque anni quindi il numero degli abitanti \u00e8 sostanzialmente aumentato, mentre dal 1851 al 1981 il numero degli abitanti \u00e8 rimasto pressoch\u00e9 invariato.\nL'elevato incremento negli ultimi 25 anni ha molteplici motivazioni:\ncon i comuni limitrofi e i centri maggiori;\nLa popolazione residente nel comune di Grezzago, pari a 976 unit\u00e0 nel 1951, sale a 1628 unit\u00e0 nel 1991 e arriva a 2667 nel 2007.\nIn cinquantasei anni quindi il numero degli abitanti \u00e8 quasi triplicato (+ 276,26 %).\nL'andamento della popolazione residente appare sempre positivo, anche se \u00e8 tra il 1951 e il 1981 \u00e8 andato modificandosi lentamente\nla composizione dell'incremento demografico per poi aumentare sensibilmente negli ultimi venti anni; la percentuale media annua\ninfatti oscilla da un minimo di 0,9 (1961) ad un massimo di 1,52(1971), per poi scendere a livelli pi\u00f9 bassi nel decennio successivo sino a 0,56 (1981) ed arrivare sino ad oggi attorno a 4,06(2007).\nNegli ultimi 25 anni la popolazione \u00e8 aumentata passando da 1297 a 2667 unit\u00e0, presentando al termine di ogni anno dal 1981 al 2007\nsempre un saldo positivo, per un totale di 14000 abitanti (+ 107,94%).\nNegli ultimi sei anni si \u00e8 assistito al massimo incremento annuo del periodo considerato, con 577 nuove unit\u00e0 residenti dovuto\nessenzialmente alle quattro componenti demografiche che concorrono nelle modificazioni della popolazione residente, cio\u00e8 la\nnatalit\u00e0, la mortalit\u00e0, l'immigrazione e l'emigrazione."}
{"id": "19237", "revid": "827882", "url": "https://it.wikipedia.org/wiki?curid=19237", "title": "Compagnia", "text": ""}
{"id": "19238", "revid": "1603714", "url": "https://it.wikipedia.org/wiki?curid=19238", "title": "Tintoretto", "text": "Il soprannome \"Tintoretto\" gli deriv\u00f2 dal mestiere paterno, tintore di tessuti di seta. Per la sua energia fenomenale nella pittura \u00e8 stato soprannominato \"Il furioso\" o \"il terribile\", come lo defin\u00ec il Vasari per il suo carattere forte, e il suo uso drammatico della prospettiva e della luce, che lo ha fatto considerare il precursore dell'arte barocca.\nBiografia.\nGli anni giovanili.\nLa sua data di nascita non \u00e8 certa. L'atto di battesimo and\u00f2 perduto nell'incendio degli archivi di San Polo, quindi la si desume dall'atto di morte: \u00ab31 maggio 1594: morto messer Jacopo Robusti detto Tintoretto de et\u00e0 de anni 75 e mesi 8\u00bb: si risale cos\u00ec al settembre/ottobre del 1518. Secondo il Krischel, invece, nacque nel 1519, probabilmente in aprile o maggio, come lo studioso desume dai registri della parrocchia e degli uffici sanitari.\nIl padre Giovanni Battista lavorava nel campo della tintura della seta, non si sa se a livello artigianale o commerciale: probabilmente era originario di Lucca, dato che quest'arte era stata importata a Venezia nel XIV secolo proprio dai lucchesi. Quest'ascendenza spiegherebbe l'interesse dell'artista verso i suoi \"colleghi\" della scuola tosco-romana, come Michelangelo, Raffaello e Giulio Romano: Tintoretto conobbe le loro opere attraverso la diffusione delle stampe, mentre \u00e8 sicuro che dal vero vide gli affreschi del Romano a Palazzo Te a Mantova. Sembra che Battista facesse parte dei \"cittadini\", ovvero quei veneziani non nobili che pure godevano di certi privilegi: grazie a questa posizione di un certo privilegio, Jacopo fu in buoni rapporti con l\"\u00e9lite\" veneziana e ottenne l'appoggio dei patrizi.\nJacopo non nascondeva le proprie origini, anzi, nei suoi dipinti si firmava come \"Jacobus Tentorettus\" (\"Ritratto di Jacopo Sansovino\", 1566 circa) o \"Jacomo Tentor\" (\"Il miracolo di San Marco che libera lo schiavo\", 1547-48).\nDell'infanzia del pittore si sa ben poco in quanto non esistono documenti che attestino gli studi effettuati. Le fonti principali sono i pagamenti delle commesse e la biografia scritta da Carlo Ridolfi (1594-1658), anche se questi non incontr\u00f2 mai Tintoretto, ma attinse le sue informazioni dal figlio Domenico. Racconta Ridolfi che Tintoretto, ancora fanciullo, usava i colori del laboratorio del padre per dipingere le pareti del laboratorio: per assecondare l'inclinazione del figlio, Battista gli trov\u00f2 un posto come apprendista presso la bottega di Tiziano, nel 1530. Questo apprendistato dur\u00f2 solo pochi giorni: sembra che Tiziano, veduto un disegno dell'allievo, per il timore che il promettente allievo diventasse un pericoloso rivale, lo fece cacciare da Girolamo, uno dei suoi collaboratori.\nIn un documento del 1539 Tintoretto si firma \"mistro Giacomo depentor nel champo di san Cahssan\", ovvero si fregia del titolo di maestro, con uno studio indipendente presso campo san Cassi\u00e0n, nel sestiere di San Polo.\nLa prima commissione gli giunse da Vettor Pisani, nobile con legami di parentela con Andrea Gritti e titolare di una banca, intorno al 1541: in occasione delle nozze fece restaurare la propria residenza presso San Paterni\u00e0n e affid\u00f2 al giovane Tintoretto, ventitreenne, la realizzazione di 16 tavole che illustrassero le metamorfosi di Ovidio. I dipinti, ora in gran parte conservati presso la Galleria Estense di Modena, sarebbero stati collocati sul soffitto e Pisani richiese che avessero la potente prospettiva dei dipinti di Giulio Romano a Mantova: Tintoretto si rec\u00f2 di persona a Palazzo Te, probabilmente a spese del suo committente.\nCoeve ai dipinti per Pisani sono le sei tavole conservate al Kunsthistorisches Museum di Vienna, che si pensano realizzate come decorazione di cassoni, anche per le loro dimensioni pressoch\u00e9 identiche: il Ridolfi, infatti, riferisce che Tintoretto collaborasse con gli artigiani mobilieri che commerciavano nei pressi di Palazzo Ducale. Nulla, per\u00f2, conferma che queste tavole provengano proprio da cassoni nuziali. La particolarit\u00e0 di queste opere \u00e8 la gestione del formato allungato (le pi\u00f9 grandi, infatti, misurano 29x157 cm): Tintoretto sfrutta le architetture per scandire la sequenza temporale degli eventi narrati.\nI primi successi.\nSi pensa che Tintoretto avesse cercato un contratto con la Scuola Grande di San Marco nel 1542, quando venne commissionata la decorazione della sala capitolare: all'artista vennero preferiti dei decoratori, che avrebbero impiegato meno tempo per la realizzazione delle opere richieste.\nCinque anni dopo Marco Episcopi, padre della promessa sposa dell'artista, venne nominato \"guardian da matin\" e questo facilit\u00f2 una commissione favorevole per Jacopo. Episcopi era figlio di Pietro, farmacista a campo Santo Stefano, che aveva delle propriet\u00e0 date in affitto a tintori di sete e velluti: per questo, o per il semplice fatto che in qualit\u00e0 di farmacista commerciasse anche pigmenti, si suppone che avesse dei contatti con Battista Robusti.\nNell'aprile del 1548 venne collocata, sulla parete rivolta verso campo Santi Giovanni e Paolo, la tela raffigurante \"Il miracolo di San Marco\": subito Tintoretto ricevette le lodi dell'Aretino.\nNel frattempo, nel 1547, Tintoretto si trasfer\u00ec a Cannaregio, vicino alla chiesa della Madonna dell'Orto: qui inizi\u00f2 una collaborazione con i canonici di San Giorgio in Alga, responsabili della chiesa, che avevano intenzione di rinnovarla. Realizz\u00f2 cos\u00ec diverse opere, che vanno dalla decorazione dell'organo con la \"Presentazione della Vergine al Tempio\", alla Cappella Contarini, ultimata nel 1563; collabor\u00f2 anche con i fratelli Cristoforo e Stefano Rosa, che si occuparono del soffitto trompe-l'\u0153il in legno, in cui Tintoretto inser\u00ec dipinti raffiguranti episodi dell'Antico Testamento e, nel cleristorio, dodici nicchie contenenti ritratti di profeti e sibille, aperto riferimento alla Cappella Sistina di Michelangelo. La maggior parte di queste opere and\u00f2 perduta durante il restauro in stile neogotico del XIX secolo. Per ottenere questa commissione, Tintoretto chiese un pagamento che poteva coprire a malapena le spese dei materiali: \u00e8 per\u00f2 probabile che un successivo compenso gli giunse dalla famiglia Grimani, che aveva una cappella all'interno della chiesa.\nI rapporti con la Scuola grande di San Marco continuano fino al 1566 circa, con l'esecuzione di altre tre tele raffiguranti miracoli postumi del santo: \"San Marco salva un saraceno\", \"Trafugamento del corpo di san Marco\" e \"Ritrovamento del corpo di san Marco\". Questi dipinti furono pagati dall'allora \"Guardian Grande della Scuola\", Tommaso Rangone: il lavoro fu terminato presumibilmente nel 1566, data in cui il Vasari annota di averli visti. A queste tele si aggiungono anche dei dipinti murali, raffiguranti i sette Vizi e le sette Virt\u00f9, di cui, per\u00f2, non resta traccia.\nConclusi per il momento i rapporti con la Scuola Grande di San Marco, il pittore ottenne un incarico importante per l'Albergo della Scuola della Trinit\u00e0, una confraternita minore: l'edificio si trovava dove ora sorge la Basilica di Santa Maria della Salute. Inizialmente, la commissione era stata affidata a Francesco Torbido: non si conosce il motivo della rescissione del contratto, ma si pu\u00f2 supporre che sia stato preferito Tintoretto per un'offerta pi\u00f9 vantaggiosa, come egli era solito procurarsi le commissioni.\nPer l'Albergo della Scuola, tra il 1551 e il 1552, esegu\u00ec un ciclo di dipinti ispirati alle storie della Genesi, tra cui la \"Creazione degli animali\", il \"Peccato originale\" e \"Caino e Abele\": nell'ideazione delle composizioni, prese spunto da opere di artisti contemporanei, come Tiziano e il suo collaboratore Gerolamo Tessari, o del passato di Venezia, come Vittore Carpaccio e le sue \"Storie di sant'Orsola\". Il dipinto del \"Peccato originale\" influenzer\u00e0 in seguito un artista come Giambattista Tiepolo.\nNelle tele che dipinge per le Scuole Grandi a Venezia, Tintoretto realizza quadri che sembrano grandi palcoscenici in cui si materializzano gli episodi miracolosi in cui dominano la gestualit\u00e0 drammatica dei personaggi, i forti e antinaturalistici contrasti fra luci e tenebre che evidenziano anche simbolicamente l'eccezionalit\u00e0 dell'evento rappresentato.\nLa Scuola Grande di san Rocco.\nFondata nel 1478, gi\u00e0 nel 1489 poteva vantare il titolo di \u201cGrande\u201d: come le altre Scuole, si proponeva di offrire ai propri membri \u201conorata sepoltura\u201d, assistenza in caso di malattia, doti per le figlie, case di accoglienza per le vedove. Le Scuole gareggiavano tra loro non solo in opere pie, ma anche in magnificenza delle decorazioni: Tintoretto aspirava a diventare artista \u201cufficiale\u201d della Scuola Grande di San Rocco gi\u00e0 agli albori della propria carriera. Quando nel 1542 furono commissionati i primi lavori per la Scuola vennero per\u00f2 convocati, come nel caso della Scuola Grande di san Marco, dei decoratori: sette anni dopo, finalmente, Tintoretto si vide assegnare la sua prima commissione, \"San Rocco risana gli appestati\", per la chiesa adiacente alla Scuola.\nPer la commissione successiva, per\u00f2, il pittore dovette aspettare ancora: infatti Tiziano, geloso del suo successo, si rifece vivo come membro della scuola e si offr\u00ec di eseguire delle opere per l'albergo. Questo si concluse in un nulla di fatto e Tintoretto, nel 1559, ricevette una nuova commissione: si trattava dell'esecuzione degli sportelli dell'armadio che conteneva gli argenti sacri di San Rocco.\nNel 1564, Tintoretto present\u00f2 alla \"Giunta\" l'ovale di \"San Rocco in Gloria\", da collocare nella sala principale dell'Albergo: la Scuola stava progettando un concorso che avrebbe coinvolto anche altri artisti oltre Tintoretto, per l'assegnazione dell'ovale in questione. Dai documenti si evince che uno dei membri della confraternita, Mara Zuan Zignoni, era disposto a sborsare 15 ducati perch\u00e9 la commissione non fosse assegnata a Tintoretto: questo indica che gi\u00e0 si pensava al suo nome per il lavoro.\nIl Vasari narra che al contrario dei colleghi coinvolti nel concorso, intenti ad eseguire studi preparatori, Tintoretto prese le misure esatte dell'opera, la dipinse e la colloc\u00f2 direttamente ove prestabilito: alle proteste dei confratelli, che avevano richiesto disegni e non un'opera finita, rispose che quello era il suo modo di disegnare e che era disposto a donare loro l'opera.\nCon la sua offerta decisamente vantaggiosa, l'artista riusc\u00ec ad ottenere l'incarico tanto desiderato, seppur destando \u201cscalpore e malcontenti\u201d.\nNonostante ci\u00f2, l'undici marzo dell'anno successivo, con 85 voti a favore e 19 contrari, Tintoretto fu nominato membro della Scuola: in concomitanza con la sua elezione, venne incaricato dell'esecuzione di un ciclo di dipinti per le pareti della sala dell'Albergo, che avrebbero dovuto rappresentare la Passione di Ges\u00f9. Anzich\u00e9 iniziare in ordine cronologico, quindi con il \"Cristo davanti a Pilato\", Tintoretto prefer\u00ec eseguire per prima la \"Crocifissione\": l'anno successivo la decorazione della sala era terminata e l'artista si rivolse nuovamente alla chiesa del santo.\nGi\u00e0 nel 1549 aveva eseguito il \"San Rocco risana gli appestati\": ora aveva la possibilit\u00e0 di concludere il ciclo, pensato composto da quattro tele, tra cui quella che spicca maggiormente \u00e8 il \"San Rocco in carcere\" (1567). Nel 1575 il restauro del soffitto della sala Grande era stato ultimato e venne dato il via libera all'esecuzione delle tele, gi\u00e0 progettate da tempo da Tintoretto: nell'estate dello stesso anno, per\u00f2, Venezia venne sconvolta dalla peste. Forse per assicurare la clemenza del Santo, protettore degli appestati, verso di s\u00e9 e la propria famiglia, l'artista si offr\u00ec di eseguire senza alcun compenso la tela centrale: l'anno successivo, in occasione della festa del Santo, la tela venne inaugurata. Solo alcuni giorni dopo, giunse la notizia della morte di Tiziano e di suo figlio Orazio.\nPer le altre due tele del soffitto, eseguite nel 1577, Tintoretto prese spunto dall'orazione che il doge tenne a San Marco, come richiesta di Salvezza e incoraggiamento alla popolazione rimasta: Alvise I Mocenigo ricord\u00f2 gli episodi biblici della manna e della sorgente fatta scaturire da Mos\u00e8, che l'artista raffigur\u00f2 su due grandi tele. Per questo lavoro chiese il compenso relativo unicamente alle spese per i materiali impiegati, e cos\u00ec si offr\u00ec di fare anche per le opere successive: chiese alla Scuola come unico compenso un pagamento di 100 ducati annui, somma di molto inferiore a quella percepita, per esempio, dal collega Tiziano quando era al servizio degli Asburgo. Questa richiesta si spiega con la grande devozione dell'artista verso il Santo, verso cui si sentiva debitore per aver avuto la famiglia salva durante la terribile pestilenza di quegli anni.\nTintoretto lavor\u00f2 alla Sala Capitolare fino al 1581, illustrando scene tratte dall'Antico Testamento per il soffitto e dal Nuovo per le pareti. L'anno successivo inizi\u00f2 a dipingere per la Sala Inferiore, con dipinti ispirati alla vita di Maria e di Ges\u00f9.\nI ritratti.\nUna delle maggiori fonti di entrate per la bottega di Tintoretto era costituita dai ritratti, nonostante la grande concorrenza che doveva affrontare a Venezia, in particolare quella di Tiziano: sembra che in questo particolare settore l'artista si facesse aiutare dai figli Marietta e Domenico, e che la bravura della figlia al tempo fosse ben nota. La ritrattistica era un ottimo modo di farsi conoscere presso le alte sfere e ottenere cos\u00ec incarichi importanti.\nPer un ritratto era fondamentale il tempo di esecuzione: spesso il soggetto non poteva permettersi lunghe sedute di posa, sia perch\u00e9 stancanti, sia perch\u00e9 impossibilitato ad allontanarsi troppo dai propri affari. Per questo, si usava eseguire una serie di studi veloci dal vero, da rielaborare poi per il dipinto vero e proprio: questi studi potevano essere conservati e riutilizzati anche in altre occasioni, come per esempio nel caso dei ritratti di sovrani in pi\u00f9 versioni.\nGirolamo Priuli, divenuto doge nel 1559, incaric\u00f2 Tintoretto dell'esecuzione del suo ritratto: Andrea Calmo, amico dell'artista, riferisce che l'opera fu completata in mezz'ora. Tintoretto aveva infatti preparato per tempo la tela; la posa era gi\u00e0 abbozzata, dato che i ritratti dogali avevano uno schema determinato; le rifiniture e i panneggi delle vesti venivano eseguiti poi nello studio del pittore, con l'ausilio di manichini e stoffe.\nNel caso in cui un ritratto dovesse essere inserito in un'opera di grandi dimensioni, come per esempio un dipinto votivo, Tintoretto soleva eseguirlo su una tela tesa su un telaio provvisorio, per poi farlo cucire direttamente sulla tela pi\u00f9 grande.\nOltre alle personalit\u00e0 di spicco della Venezia contemporanea, come nobili e politici, tra i ritratti realizzati si annoverano anche quelli di alcune tra le pi\u00f9 famose cortigiane dell'epoca: tra queste si ricorda Veronica Franco, donna colta e istruita che si dilettava di poesia, frequentava le case nobili come quella dei Venier ed entr\u00f2 persino nelle grazie di Enrico III di Francia. Tintoretto ritraeva le cortigiane anche nelle vesti di eroine della mitologia, come Leda, Danae o Flora. Nei ritratti di queste fanciulle si pu\u00f2 riconoscere la \"professione\" di cortigiana grazie agli attributi tipici che posseggono: gioielli preziosi, girocolli di perle, pettini decorati o specchi.\nLa maturit\u00e0.\nAlla met\u00e0 del secolo, morti Tiziano e Bonifacio de' Pitati, i due nomi maggiori del panorama artistico veneziano sono quelli di Tintoretto e di Paolo Veronese: nonostante la Repubblica si stesse avviando verso il declino a causa della riduzione della sua importanza nelle rotte commerciali causate dalla scoperta delle Americhe, delle sconfitte contro i Turchi e contro la Lega di Cambrai, le richieste di opere d'arte continuavano a pieno ritmo, grazie alla spinta della Controriforma e del conseguente rinnovamento degli edifici religiosi.\nVeronese era un rivale non solo per la sua bravura, ma anche per la giovane et\u00e0: da poco giunto a Venezia, riusc\u00ec gi\u00e0 nel 1553 ad ottenere una commissione per Palazzo Ducale.\n\u00c8 in questo periodo che Tintoretto si dedic\u00f2 a commissioni impegnative, in particolare cicli decorativi per chiese, scuole e per Palazzo Ducale: in queste opere, l'artista \u00abapprofondisce la componente dinamica delle composizioni\u00bb, ricorrendo a scorci e prospettive che esaltano il dinamismo delle scene illustrate.\nLe \"Storie della Genesi\", realizzate per la Scuola della Trinit\u00e0 nei primi anni del decennio 1550, trovano un importante supporto ai personaggi nel paesaggio, tema poco usuale per Tintoretto, che lo sfrutta per evidenziare e accompagnare il racconto, anche se non riesce ad ottenere la stessa forza che si pu\u00f2 invece notare in Giorgione o Tiziano. Il \"Compianto sul corpo di Cristo\", ora al Museo civico Amedeo Lia a La Spezia, si colloca tra il 1555-1556, influenzato dall'opera di Paolo Veronese. Le innovazioni paesaggistiche si condensano in \"Susanna e i vecchioni\" del 1557: qui la natura che circonda la scena scandisce la narrazione, portando l'occhio dell'osservatore, indubbiamente attratto dalla prorompente nudit\u00e0 di Susanna, verso i due vecchi lascivi, fino al giardino sullo sfondo, un Eden irraggiungibile.\nPer due anni, fu impegnato con i dipinti realizzati per il coro della chiesa della Madonna dell'Orto, consegnati nel 1563: si trattava di due teleri di grandi dimensioni, 14,5 x 5,8 metri, raffiguranti l\"'Adorazione del vitello d'oro\" e il \"Giudizio Universale\", e cinque spicchi dedicati alle Virt\u00f9. Per il \"Giudizio\" si ispir\u00f2 indubbiamente alla \"Gloria\" di Tiziano e al \"Giudizio Universale\" di Michelangelo.\nNello stesso periodo, Tommaso Rangone, Guardian Grande della Scuola Grande di San Marco, si offr\u00ec di far eseguire a proprie spese tre dipinti raffiguranti i miracoli del santo: la commissione fu affidata a Tintoretto, che gi\u00e0 aveva lavorato per la Scuola. Continu\u00f2 cos\u00ec la relazione dell'artista con la Scuola Grande di San Marco, che si protrasse fino al 1566 circa, con l'esecuzione delle tele \"San Marco salva un saraceno durante un naufragio\", \"Trafugamento del corpo di San Marco\" e \"Ritrovamento del corpo di San Marco\". A queste, si aggiunsero anche dei dipinti murali, raffiguranti i sette Vizi capitali e le sette Virt\u00f9, cardinali e teologali, di cui, per\u00f2, non resta traccia.\nIl 6 marzo del 1566 venne nominato membro della prestigiosa Accademia delle arti del disegno, nata a Firenze per volere di Vasari, sotto la protezione di Cosimo I, e che raggruppava sotto di s\u00e9 gli artisti pi\u00f9 importanti del tempo.\nAncora una volta, gli venne affidata un'importante commissione da una Scuola, quella del Santissimo Sacramento, di cui era Guardiano Christino de' Gozi: si trattava dell'esecuzione di due teleri per la chiesa di San Cassiano, raffiguranti la \"Discesa nel Limbo\" e la \"Crocifissione\".\nGiulio Carlo Argan scrive:\u00abLa repubblica veneta \u00e8 il solo stato italiano in cui l'ideale religioso si identifichi con l'ideale civile, e questo ideale si riflette ugualmente, bench\u00e9 con accenti diversi, nella pittura dei due maestri. Della Venezia del Cinquecento Tintoretto esprime la coscienza del dovere e della responsabilit\u00e0 civile, lo spirito profondamente cristiano che la conduce alla guerra contro i turchi e al drammatico trionfo di Lepanto; il Veronese invece, \u00e8 l'interprete dell'apertura intellettuale e del civile modo di vita che fanno della societ\u00e0 veneziana (...) la societ\u00e0 pi\u00f9 libera e culturalmente avanzata. Il sentimento del dovere e quello della libert\u00e0 hanno una fonte comune, l'ideale umanistico della dignit\u00e0 umana; e poich\u00e9 questo \u00e8 sentito, nell'arte del tempo, soltanto dai maestri veneti (dal Palladio architetto non meno che dai pittori), si spiega come la loro opera custodisca e tramandi al secolo successivo (al Caravaggio, ai Carracci, al Bernini e al Borromini) la grande eredit\u00e0 della cultura umanistica\u00bb (cio\u00e8 dell'Umanesimo e del Rinascimento). Pi\u00f9 oltre Argan scrive che in Tintoretto \u00abla natura \u00e8 visione fantastica turbata quasi ossessiva; [...] la storia \u00e8 tormento spirituale, tragedia\u00bb. \"Le visioni tintorettesche non sono estatiche, contemplative, rasserenanti ma, all'opposto, agitate, drammatiche, tormentate. Non placano, intensificano fino al parossismo il \"pathos\" dell'esistenza.\"\nLa ricostruzione di Palazzo Ducale.\nGi\u00e0 nel 1566 Tintoretto aveva lavorato per Palazzo Ducale, con cinque tele da collocare nella Saletta degli Inquisitori: il Borghini le nomina come l\"Allegoria del Silenzio\" e le \"Virt\u00f9\". Nello stesso periodo, gli giunse, dopo tante commissioni per istituti religiosi, anche un importante incarico da parte dello stato: una tela di grandi dimensioni raffigurante il \"Giudizio Universale\" da collocare nella Sala dello Scrutinio, che il Ridolfi descrive come fosse \u201c\"tale il motivo, che cagionava quella pittura, che atterriva gli animi a vederla\"\u201d. Assieme a questa, realizz\u00f2 anche la rievocazione della Battaglia di Lepanto, per il doge Alvise I Mocenigo: entrambe le tele vennero distrutte nell'incendio del 1577, che devast\u00f2 Palazzo Ducale proprio ad un anno di distanza dalla grave pestilenza che aveva decimato la popolazione.\nLa bottega dell'artista venne anche coinvolta nella decorazione della Libreria Sansoviniana, affidata a maestri come Veronese, Salviati, Andrea Schiavone: a Tintoretto venne affidata l'esecuzione delle cinque tele dei \"Filosofi\", anche se i critici contemporanei riportano undici o addirittura dodici tele. Allo stesso periodo risalgono anche i cartoni per mosaici da collocare in San Marco: la \"Presentazione al Tempio\" \u00e8 fedele al mosaico bizantino in uno \u201cstile volutamente arcaico\u201d e le analogie con \"La Circoncisione\" realizzata da Domenico per la Scuola di San Rocco ne fanno ricondurre l'ideazione al figlio dell'artista.\nPur ancora impegnato con la Scuola di San Rocco, Tintoretto accett\u00f2 di lavorare alla ricostruzione di Palazzo Ducale, a cominciare dal soffitto della Sala delle Quattro Porte, con gli affreschi negli scomparti ideati da Francesco Sansovino: le decorazioni hanno per tema la personificazione di Venezia e i suoi domini di terraferma.\nNel 1574 acquista una casa nella fondamenta dei Mori presso la Chiesa di San Marziale, dove abiter\u00e0 fino alla morte: per l'altare maggiore della chiesa, l'artista aveva gi\u00e0 realizzato, tra il 1548 e il 1549, una pala raffigurante \"San Marziale tra i santi Pietro e Paolo\".\nAncora impegnato con le commissioni per Palazzo Ducale, nel 1579 ricevette l'incarico dal duca Guglielmo Gonzaga per la realizzazione di una serie di opere da collocare nel Palazzo Ducale di Mantova: si tratta di un ciclo formato da otto grandi tele - noto come \"Fasti gonzagheschi\" - raffigurante episodi bellici e cortesi che hanno per protagonisti marchesi e duchi della stirpe dei Gonzaga. Nel settembre del 1580 Tintoretto si rec\u00f2 di persona a Mantova con la moglie Faustina, ospiti del fratello Domenico, per l'inaugurazione delle opere collocate nella Sala dei Duchi.\nL'incendio del 1577 distrusse anche l'affresco del Guariento che occupava la parete delle tribune del Doge e dei Consiglieri nella Sala del Maggior Consiglio: nel 1580 venne indetto un concorso per l'assegnazione dell'incarico, cui parteciparono assieme a Tintoretto anche Veronese, Francesco Bassano figlio di Jacopo e Jacopo Palma il Giovane. Inizialmente affidata la commissione a Veronese e Bassano, venne poi rilevata da Tintoretto alla morte di Veronese, nel 1588.\nL'immenso dipinto (7,45x24,65 metri) raffigurante il \"Paradiso\" venne realizzato a pezzi, nello studio di San Marziale, con un grande contributo della bottega e in particolare del figlio Domenico, che si occup\u00f2 anche della connessione delle tele in loco. A differenza del bozzetto iniziale, che vedeva come protagonista Maria incoronata, il dipinto \u00e8 incentrato sulla figura di Cristo Pantokrator, \u201cdoge divino\u201d.\nAd oltre 70 anni, nello stesso anno della morte, Tintoretto ebbe ancora la forza di dedicarsi a due grandi opere per la Basilica di San Giorgio Maggiore, gli \"Ebrei nel deserto e la caduta della manna\" e un\"Ultima cena\": ancora per San Giorgio, esegu\u00ec la \"Deposizione nel sepolcro\", che si pu\u00f2 collocare tra il 1592, data di costruzione della cappella dei morti, e il 1594, data del pagamento.\nDopo una febbre di due settimane, Tintoretto mor\u00ec il 31 maggio 1594 e venne sepolto, dopo tre giorni, nella chiesa della Madonna dell'Orto, nella cripta della famiglia Episcopi.\nSecondo quanto riportato da un cartografo e committente artistico coevo, Ottavio Fabri, Tintoretto dopo essere morto, per volont\u00e0 testamentaria, fu disteso per terra per quaranta ore, apparentemente nel tentativo di resuscitare. Scrive infatti il Fabri a suo fratello Tullio che si trovava a Costantinopoli: \"il Tentoretto Dominica se ne mor\u00ec et d'ordine di suo testamento \u00e8 stato tenuto 40 hore sopra terra, m\u00e0 no' \u00e8 ressussitato\". Vi \u00e8 inoltre da notare come il 31 maggio fosse un marted\u00ec e non una domenica.\nTecnica pittorica.\nDalle analisi effettuate negli anni '70 su campioni prelevati dalle tele della Scuola Grande di San Rocco, si sono ottenute preziose informazioni riguardo ai materiali e alle tecniche impiegate da Tintoretto.\nLe tele utilizzate, in tutti i campioni, si sono rivelate essere di lino, con differenti armature, sia semplici come il \"tab\u00ec\", simile a quella del taffet\u00e0, che pi\u00f9 robuste come la spina di pesce. La scelta della trama non sembra essere dipendente dal tipo di dipinto o dalla sua collocazione, piuttosto dal suo committente: ad esempio, per l\"Ultima Cena\" Tintoretto ha utilizzato una trama grossolana, nonostante il dipinto sia visibile da una distanza ravvicinata.\nCome gi\u00e0 accennato riguardo al \"Paradiso\", non era raro che i dipinti venissero realizzati su tele cucite assieme: i telai dell'epoca potevano infatti realizzare altezze fino a 110\u00a0cm. Solitamente, le cuciture venivano effettuate prima dell'esecuzione del dipinto, in modo tale che fossero il pi\u00f9 possibile invisibili, e soprattutto che non si trovassero in corrispondenza di parti importanti come mani e volti: era preferibile inoltre utilizzare pezze con la stessa trama, per avere una maggiore uniformit\u00e0. Tintoretto invece pare non prestare attenzione a questi accorgimenti: utilizza ritagli di tela con trame diverse tra loro, con cuciture anche evidenti, come nel caso del volto della Vergine nella \"Fuga in Egitto\", della Scuola di San Rocco.\nLe imprimiture pi\u00f9 comuni erano composte da uno strato sottile di gesso e colla, derivate da quelle gi\u00e0 utilizzate nella pittura su tavola: il fondo chiaro dava una maggior luminosit\u00e0 ai colori successivamente stesi. Tintoretto preferiva invece un fondo scuro, steso sull'imprimitura a gesso o direttamente sulla tela: le analisi hanno rivelato che non si tratta di un colore bruno uniforme, bens\u00ec di un impasto ottenuto con i residui delle tavolozze, data la presenza di particelle colorate microscopiche. Sul fondo cos\u00ec preparato era possibile dipingere sia i toni chiari che gli scuri, lasciando anche trasparire il fondo stesso: questo era possibile nei casi in cui il dipinto si fosse trovato in zone buie o in ombra e contribuiva a velocizzare notevolmente l'esecuzione del dipinto.\nIl Ridolfi racconta che l'artista era solito approntare dei piccoli \"teatrini\" per studiare la composizione delle opere e l'effetto delle luci: panneggiava le vesti su modellini di cera, che poi disponeva in \"stanze\" costruite con cartoni, illuminate da candele. Per lo studio degli scorci, appendeva manichini al soffitto dello studio: questo \u00e8 evidente dal confronto di due dipinti, il \"Miracolo di san Marco che libera lo schiavo\" e il \"San Rocco in carcere confortato da un angelo\", in entrambi i quali si pu\u00f2 riconoscere un modello simile utilizzato per le figure sospese.\nPer gli studi a gesso, Tintoretto era affezionato alla carta azzurra che tanto andava di moda a Bologna e che gli permetteva di utilizzare sia gli scuri che le lumeggiature.\nFamiglia ed eredit\u00e0.\nNel 1550 spos\u00f2 Faustina Episcopi, da cui ebbe 7 figli, mentre ebbe una figlia illegittima da una straniera: Marietta, la primogenita, fu l'unica ad avere abbastanza talento da poter seguire le orme del padre. Gi\u00e0 a 16 anni era richiesta come ritrattista da committenti di una certa importanza: tra il 1567 e il 1568 il mercante Jacopo Strada aveva commissionato a Tiziano un proprio ritratto, mentre per quello del figlio Ottavio, evidente \"pendant\" del proprio, si era rivolto a Marietta. Per evitare che la figlia venisse \"rapita\" dalle corti estere, Tintoretto la diede in moglie all'orefice veneziano Marco Augusta. Nel 1590, a poco pi\u00f9 di trent'anni, Marietta mor\u00ec: venne sepolta nella chiesa della Madonna dell'Orto.\nDomenico, di quattro anni pi\u00f9 giovane (1560 - maggio 1635), scelse di portare avanti la bottega paterna a discapito della propria vita privata: amante della letteratura, dovette farsi carico del mantenimento della madre e delle sorelle. La bottega, sotto la sua guida, perse il prestigio che aveva conosciuto con il capostipite. Tra le opere prodotte brillano maggiormente i ritratti per la loro freschezza, mentre le composizioni con pi\u00f9 figure si presentano pi\u00f9 pesanti e stereotipate. Mor\u00ec nel 1635: quattro anni dopo, il suo collaboratore Sebastiano Casser spos\u00f2 la sorella di Domenico, Ottavia, ormai pi\u00f9 che ottantenne, tentando inutilmente di risollevare le sorti della bottega.\nDi Giovan Battista si conosce molto poco, probabilmente mor\u00ec in giovane et\u00e0; Marco (12 marzo 1563 - ottobre 1637) prefer\u00ec diventare attore, contro il volere della famiglia. Perina (1562-1646) e Ottavia (n.1570) scelsero la vita del convento di Sant'Anna, a Venezia; anche delle altre due figlie, Altura e Laura, non si sa molto.\nIn vita, Tintoretto tratt\u00f2 i figli e le figlie con pari dignit\u00e0, cercando di lasciar loro di che vivere: nella richiesta per la senseria del 1572 fece il nome dei maschi come quello delle femmine e nel testamento nomin\u00f2 tutti loro come suoi eredi.\nLetteratura.\nTintoretto e la sua famiglia sono i protagonisti del romanzo storico La lunga attesa dell'angelo di Melania Mazzucco."}
{"id": "19243", "revid": "84713122", "url": "https://it.wikipedia.org/wiki?curid=19243", "title": "Emissioni filateliche dell'Ucraina", "text": "Repubblica ucraina (1992-2001)\nStoria.\nLe elezioni multipartitiche del 1990 vedono vincitori i nazionalisti, che votano l'indipendenza dall'Unione delle Repubbliche Socialiste Sovietiche.,\nLa separazione viene sancita solo il 24 dicembre 1991, dopo aver favorito la creazione della CSI.\nLe emissioni postali iniziano nel 1992 (1\u00ba marzo).\nValuta:"}
{"id": "19245", "revid": "5", "url": "https://it.wikipedia.org/wiki?curid=19245", "title": "Unione delle Repubbliche Socialiste Sovietiche", "text": ""}
{"id": "19247", "revid": "125129548", "url": "https://it.wikipedia.org/wiki?curid=19247", "title": "Et\u00e0 vittoriana", "text": "L'et\u00e0 vittoriana \u00e8 il periodo della storia inglese compreso nel lungo regno della regina Vittoria del Regno Unito, cio\u00e8 dal 20 giugno 1837 fino alla sua morte, avvenuta il 22 gennaio 1901. Quest'epoca segu\u00ec l'era georgiana e precedette l'et\u00e0 edoardiana e la sua seconda met\u00e0 coincide con la prima parte dell'era della \"Belle \u00c9poque\" dell'Europa continentale. Definita in base alle sensibilit\u00e0 e alle preoccupazioni politiche, talvolta si considera l'approvazione del \"Reform Act 1832\" come l'inizio dell'epoca vittoriana. Questi decenni furono caratterizzati da una situazione di relativa pace tra le grandi potenze (sulla base di quanto stabilito dal Congresso di Vienna), da un incremento delle attivit\u00e0 economiche, da una \"raffinata sensibilit\u00e0\" e da una forte fiducia nazionale in Gran Bretagna. \nIdeologicamente, l'epoca vittoriana fu testimone della resistenza al razionalismo che invece defin\u00ec il periodo georgiano e di un crescente interesse verso il romanticismo, il misticismo, per i valori sociali e alle arti. Nelle relazioni internazionali, la supremazia della \"Royal Navy\" contribu\u00ec a mantenere un periodo di relativa pace tra le grandi potenze (\"Pax Britannica\") cos\u00ec come a favorire il consolidamento e l'espansione economica, coloniale e industriale. Una notevole eccezione a questo fu la guerra di Crimea (1853-1856). In questo periodo la Gran Bretagna intraprese un'espansione globale, in particolare in Asia e in Africa, che rese l'impero britannico il pi\u00f9 grande impero della storia.\nA livello nazionale, l'agenda politica fu sempre pi\u00f9 indirizzata verso il liberalismo, con una serie di cambiamenti verso la strada di una graduale riforma politica, industriale e dell'ampliamento del suffragio elettorale. Inoltre si assistette a cambiamenti demografici senza precedenti: la popolazione di Inghilterra e Galles quasi raddoppi\u00f2 passando dai 16,8 milioni del 1851 ai 30,5 milioni nel 1901; anche la popolazione scozzese aument\u00f2 rapidamente, passando dai 2,8 milioni del 1851 ai 4,4 milioni nel 1901. Tuttavia, la popolazione irlandese sub\u00ec un forte calo, scendendo dagli 8,2 milioni del 1841 a meno di 4,5 milioni di abitanti registrati nel 1901, ci\u00f2 principalmente a causa della Grande carestia. Tra il 1837 e il 1901, circa 15 milioni di persone emigrarono dalla Gran Bretagna, la maggior parte di essi con destinazione Stati Uniti, Canada, Sudafrica, Nuova Zelanda e Australia.\nLa societ\u00e0 al momento dell'ascesa della regina Vittoria.\nLa regina Vittoria sal\u00ec al trono a soli 18 anni, nel 1837. Durante il suo lungo regno (durato fino al 1901) l'Inghilterra attravers\u00f2 un periodo di stabilit\u00e0, floridezza economica ed espansione commerciale e coloniale; la societ\u00e0, per\u00f2, presentava lacerazioni sociali, psicologiche e culturali che vennero risolte con faticosi compromessi e precari equilibri tra ipocrisia e realt\u00e0 dello sfruttamento, fede e scienza. In quegli anni si evidenzi\u00f2 fortemente anche il divario tra classi ricche e povere. Nei primi anni del suo regno il suo mentore fu Lord Melbourne, primo ministro \"whig\", e anche le amicizie personali della sovrana erano nel partito liberale.\nL'et\u00e0 vittoriana divenne nota per l'impiego di minori (lavoro minorile) in fabbriche, miniere e come spazzacamini. Il lavoro minorile, spesso nato a causa di ristrettezze economiche, gioc\u00f2 un ruolo importante fin dall'inizio della seconda rivoluzione industriale: lo scrittore Charles Dickens, per esempio, lavor\u00f2 all'et\u00e0 di 12 anni in una fabbrica di lucidi da scarpe, essendo suo padre in prigione per debiti. Nel 1840 soltanto il 20% dei bambini di Londra frequentava scuole. Intorno al 1860 circa la met\u00e0 dei bambini d'et\u00e0 compresa tra 5 e 15 anni frequentava la scuola (compresa la scuola domenicale) e i bambini dei poveri dovevano aiutare nel sostegno del bilancio familiare, spesso lavorando molte ore in attivit\u00e0 pericolose per paghe molto basse.\nBambini agili venivano impiegati come spazzacamini; i pi\u00f9 piccoli venivano impiegati per scivolare sotto i macchinari per recuperare i rocchetti di cotone; e ancora i bambini venivano impiegati per lavorare nelle miniere di carbone, strisciando attraverso tunnel troppo stretti e bassi per gli adulti. I bambini lavoravano inoltre come fattorini, spazzini, lustrascarpe, fiammiferai, venditori di fiori o altri beni economici. Alcuni intraprendevano il lavoro come apprendisti di rispettabili attivit\u00e0, come l'edilizia, o come collaboratori domestici (a met\u00e0 del XVIII secolo c'erano circa 220.000 domestici a Londra). Le ore di lavoro erano molte: i muratori potevano lavorare anche 64 ore a settimana in estate e 52 in inverno, mentre i domestici lavoravano 80 ore a settimana. La prostituzione, soprattutto di giovani donne (la maggior parte delle prostitute a Londra aveva tra i 12 e i 22 anni d'et\u00e0), emerse come un serio problema sociale.\nNel 1840 Vittoria spos\u00f2 Alberto, principe di Sassonia-Coburgo-Gotha, suo cugino. Le posizioni conservatrici del principe Alberto influenzarono le idee politiche della regina; dopo il 1841, quando il governo Melbourne cadde, Vittoria divenne una sostenitrice e alleata del partito conservatore. Negli ultimi vent'anni di regno la popolarit\u00e0 di Vittoria presso tutte le classi sociali raggiunse i massimi livelli. Considerata un esempio di onest\u00e0, moralit\u00e0, patriottismo e dedizione alla famiglia, Vittoria fu il simbolo vivente della solidit\u00e0 dell'impero britannico. Durante il suo regno, durato sessantatr\u00e9 anni, il Paese conobbe un periodo di prosperit\u00e0 senza precedenti, di cui trasse beneficio la classe media. Vittoria mor\u00ec nel 1901.\nDa Peel a Palmerston.\nLa situazione economica che Vittoria eredit\u00f2 alla sua ascesa non \u00e8 semplice e negli anni precedenti i liberali non erano stati capaci di rimediare ai problemi economici nati da un deficit crescente, dal ristagno dei traffici, e da alcune pesanti carestie: se si considera il forte incremento demografico, si comprende che la situazione in Inghilterra era molto grave. Dopo i primi dissensi, la regina ammir\u00f2 e sostenne fermamente la politica liberista di Sir Robert Peel.\nIn politica economica cerc\u00f2 di aumentare i traffici commerciali abolendo definitivamente i dazi interni, e recuperando le mancate entrate introducendo un'imposta sul reddito, che era gi\u00e0 stata applicata in tempo di guerra. Molto lunga e complessa fu la questione delle leggi del grano: introdotte nel 1815, grazie all'influenza dei proprietari terrieri, erano sostenute dai protezionisti che capeggiavano Peel, ma fortemente osteggiate dalla Lega contro le Leggi del Grano, che esprimeva le esigenze della maggior parte degli inglesi. Lo stesso primo ministro si convinse della necessit\u00e0 del liberismo nel commercio dei cereali, anche per l'incombente carestia in Irlanda, che non poteva essere colmata dal raccolto inglese. Tuttavia, sicuro dell'appoggio del popolo, dimentic\u00f2 su quale classe sociale si basasse il suo potere.\nNel giugno 1846 abol\u00ec di fatto questa legge, ma ci\u00f2 spezz\u00f2 il partito conservatore, i cui membri trovarono nei discorsi di un giovane di origine ebree, Benjamin Disraeli, una nuova guida che rispondeva ai loro interessi e che aveva intenzione di tutelare le grandi famiglie agricole. Lo stesso giorno in cui l'abolizione della legge passava alla Camera dei lord, il 25 giugno, ai Comuni Peel veniva sconfitto da una coalizione di Wighs e Tories. Il partito conservatore non torn\u00f2 al potere che vent'anni pi\u00f9 tardi. Peel mor\u00ec per una caduta da cavallo nel 1850. Tra il 1846 e il 1886 il potere fu ricoperto quasi ininterrottamente da governi liberali. Il primo ministro a salire al potere fu Lord John Russell, fino al 1852, seguito, dopo una breve parentesi del Conte di Derby, dal Governo di Aberdeen, che fu coinvolto nella guerra di Crimea contro la sua volont\u00e0: di fatto il suo pacifismo gli fece perdere la sua posizione a vantaggio di Henry John Temple, terzo visconte Palmerston.\nLord Palmerston non fu mai escluso in verit\u00e0 dal governo dal 1808 al 1865, soprattutto come ministro degli esteri. Egli era difficilmente inquadrabile in un partito e non aderiva ad alcuna dottrina: entrato in politica come tory, manteneva un comportamento da aristocratico whig; la sua politica si basava sulla fiducia che riponeva nel popolo britannico, che lo appoggiava per la sua franchezza. Era invece inviso quasi a tutti i politici, per i suoi metodi avventati, poco diplomatici e indipendenti che usava abitualmente: egli tendeva a difendere qualsiasi suddito della corona, dovunque esso si trovasse e qualsiasi cosa avesse fatto. Anche i suoi rapporti con la corte non furono semplici: egli dichiarava apertamente il suo antagonismo nei confronti del dispotismo austriaco, russo e pontificio, in contrasto con le idee della regina, e in particolare del suo consorte, che consideravano il potere austriaco assolutamente legittimo. Forte assertore della guerra di Crimea, fu costretto a firmare il trattato di Parigi nel 1856. due anni pi\u00f9 tardi dovette affrontare i moti indiani del 1857: molte truppe indiane si ribellarono alla potenza inglese e compirono rappresaglie sui colonizzatori e le loro famiglie.\nLa situazione per Palmerston volse al peggio a causa di una guerra in Cina, causata da un banale incidente diplomatico: l'inutilit\u00e0 del conflitto fece infuriare i suoi nemici, che infine vinsero le elezioni. Tuttavia Disraeli non riusc\u00ec a trovare la maggioranza assoluta, e dal 1859 al 1865 il potere fu nelle mani del \"triumvirato\", capitanato da Palmerstone, John Russell e William Ewart Gladstone. La mediazione di questi ultimi due statisti evit\u00f2 che il bellicoso Primo ministro attaccasse la Francia, a causa dell'odio che montava per l'atteggiamento francese nei confronti dell'Italia, fortemente sostenuta dal triumvirato. Nello stesso periodo l'Inghilterra evit\u00f2 di essere coinvolta nella Guerra di secessione americana (1861-1865): questo fatto avrebbe potuto essere disastroso, anche perch\u00e9 le classi pi\u00f9 agiate e pi\u00f9 in vista parteggiavano per i Sudisti, (pur avendo pi\u00f9 chiara la situazione italiana, che la politica americana) nonostante il fatto che cercassero di evitare l'argomento dello schiavismo, che in verit\u00e0 non difendevano.\nPalmerston muore nel 1865; viene sostituito alla carica di Primo Ministro da John Russell e, dopo un paio d'anni, da Edward Smith-Stanley, duca di Derby.\nLe riforme di Gladstone.\nNel 1832 una contestata riforma elettorale aveva ampiamente cambiato il Parlamento, dividendo il potere tra i proprietari terrieri e il ceto medio, dando il diritto di voto ai fittavoli e alla media borghesia, ma lasciando esclusa la borghesia minore e gli operai.\nNel 1866, dunque durante il governo di Russell, William Ewart Gladstone promosse una nuova riforma che allargava, ma solo leggermente, il limite di reddito degli aventi diritto al voto. La proposta era molto moderata, considerando che egli stesso aveva pubblicamente dichiarato la sua convinzione che questo diritto andasse esteso anche alla classe operaia, ma era comunque da molti considerata molto ardita. In particolare Robert Lowe si pose al comando dell'opposizione, sostenendo che gli operai non avessero le qualit\u00e0 morali e intellettuali per votare. Ovviamente, ci\u00f2 scaten\u00f2 le ire della classe operaia. Il progetto non pass\u00f2 alla camera, e il governo di Russell si dimise. Edward Smith-Stanley, duca di Derby, che gli succedette, era un conservatore e si trovava in minoranza alla camera. Nell'autunno del 1866 la protesta divamp\u00f2 nel Regno Unito, e pur mantenendosi sempre pacifica, si allarg\u00f2 tra le classi pi\u00f9 agiate la paura per un'insurrezione del popolo. Disraeli, vero pensatore del governo, comprese la situazione e avanz\u00f2 un altro progetto di riforma, che allargava il diritto di voto a tutti gli uomini legalmente domiciliati nei \"borghi\". Poich\u00e9 il partito conservatore era molto disciplinato e poco incline allo scontro con i propri capi, il progetto pass\u00f2. La classe sociale che ne fu esclusa fu quella dei lavoranti agricoli, che a differenza dei fittavoli decisamente benestanti, era molto svantaggiata.\nLa prima elezione con il nuovo sistema fu nel dicembre 1868. Essa non port\u00f2 al potere nuove figure emergenti dai ranghi operai, in quanto in questo periodo era scomparso l'antagonismo di classe: essi chiedevano riforme, ma in sostanza avevano una condizione di vita che li lasciava soddisfatti, essendo nettamente migliorata rispetto a quella dei loro padri. Cos\u00ec il nuovo governo fu guidato da Gladstone, che fuse in esso i liberali con i radicali, contrapposto da un fiero e valido oppositore come Disraeli.\nDue anni pi\u00f9 tardi ci fu la sua prima importante riforma, la Legge sull'Educazione. Fino ad allora la maggior parte delle scuole di base era gestita da scuole di origine volontaria, per lo pi\u00f9 anglicane, che ricevevano un piccolo sussidio statale. La situazione in Inghilterra era piuttosto seria e decisamente arretrata, anche per l'epoca: solo la met\u00e0 dei bambini frequentava le scuole, solitamente di qualit\u00e0 decisamente mediocre. La motivazione che giustificava un tale ritardo era l'accesa controversia che si accendeva ad ogni proposta di riforma, cio\u00e8 il problema religioso. Coloro che appoggiavano Gladstone desideravano un sistema scolastico statale e laico, che estromettesse la Chiesa anglicana. I conservatori ovviamente si opponevano fieramente. Ora per\u00f2 diventava assolutamente prioritario rendere l'educazione elementare di massa, a seguito del suffragio maschile. Il progetto di questa riforma fu opera di W. E. Forster, membro della chiesa anglicana: in sostanza aumentava il sussidio alle scuole confessionali, garantendone la sopravvivenza, ma creava istituti pubblici laddove ora non ne erano presenti, pagati grazie alle tasse locali. In Commissione venne aggiunto un emendamento che vietava l'insegnamento strettamente confessionale anche nelle scuole anglicane. Il progetto cost\u00f2 caro a Gladstone, ma funzion\u00f2: tra il 1870 e il 1890 la frequentazione scolastica crebbe da un milione e un quarto a quattro milioni e mezzo di fanciulli. Nel 1880 l'obbligatoriet\u00e0 fu resa generale e nel 1891 la scuola elementare divent\u00f2 gratuita. Nel contempo miglior\u00f2 anche l'istruzione superiore che nel secolo precedente si trovava in una situazione di grande prestigio, ma di notevole degrado, in quanto anche Universit\u00e0 come Oxford e Cambridge erano pressoch\u00e9 inutili per la preparazioni degli studenti. Il processo di riforma in questo caso fu pi\u00f9 travagliato, poich\u00e9 le Universit\u00e0 cercarono di difendere la loro tradizione d'indipendenza; nel 1871 furono approvate le \"Leggi di Prova\", che aprirono l'accesso a tutti gli uomini di ogni confessione religiosa, eliminando le \"prove\" religiose imposte precedentemente dalla Chiesa anglicana. Anche le donne cominciarono ad accedere all'educazione superiore, anche se non venivano riconosciute come membri delle Universit\u00e0 a tutti gli effetti.\nGladstone si occup\u00f2 di un altro grande problema dell'epoca pre-vittoriana: il clientelismo. Gli impieghi pubblici erano quasi tutti appannaggio dei clienti di membri del Parlamento o di altri personaggi di una certa influenza. Ci\u00f2 caus\u00f2 la lentezza e l'incompetenza che divenne all'epoca proverbiale. Finalmente nel 1870 fu abolito l'ingresso di favore e introdotto in quasi tutti gli uffici il metodo del libero concorso, su cui si basa un sistema meritocratico, riconosciuto come l'unico veramente utile.\nAltra riforma di questo stampo fu applicata all'esercito: allora il modo migliore, nonch\u00e9 l'unico, per far carriera era quello di comprare a caro prezzo un titolo dal proprio superiore: il risultato era che i pi\u00f9 poveri non avevano modo di salire la scala gerarchica, anche se meritevoli. Il cambiamento fu fortemente osteggiato dal duca di Cambridge, comandante in capo dell'esercito, e dai soldati stessi. La legge di riforma fu cos\u00ec combattuta che pass\u00f2 solo per ordine reale dalla Camera dei lord.\nNel 1871 ci fu un'altra importante riforma sociale, la legge sulle Unioni di lavoro. Questi sindacati non avevano al tempo una vera e propria formazione unitaria e una sentenza del 1866 le aveva rese sostanzialmente illegali. La nuova legge le proteggeva dal punto di vista legale, ma attaccava il singolo lavoratore come individuo, rendendo impossibile manifestare. Quest'ultimo emendamento fu abolito nel 1875 dal successivo governo di Disraeli.\nDisraeli.\nLa sconfitta di Gladstone alle elezione del 1874 fu causata dalla sua politica , per la legge contro le unioni dei lavoratori e alcune norme verso la Chiesa. Ma forse \u00e8 pi\u00f9 corretto dire che egli aveva gi\u00e0 compiuto le riforme nel suo programma, e aveva gi\u00e0 esaurito la sua spinta al rinnovamento. Queste elezioni furono le prime a scrutinio segreto, non pi\u00f9 a votazione pubblica. Benjamin Disraeli aveva promesso un periodo di riposo e calma dopo anni cos\u00ec turbolenti, e di mantenere una promessa, quella della riforma sociale. Il suo ministro agli interni Richard Cross si impegn\u00f2 attivamente per migliorare la legislazione riguardo alle condizioni lavorative e igieniche degli operai: nel 1875 pass\u00f2 la Legge sulla Sanit\u00e0 pubblica, mentre la Legge sulle abitazioni artigiane permise il controllo delle condizioni di lavoro nei quartieri pi\u00f9 umili. Altre leggi furono volte ad incitare le amministrazioni municipali ad intervenire in numerosi aspetti della vita pubblica e privata.\nDurante il suo governo egli si occup\u00f2 pi\u00f9 di politica estera che di politica interna. Nel 1875 nomin\u00f2 la regina Vittoria imperatrice d'India, e nel 1878 compr\u00f2 a nome dell'Inghilterra moltissime azioni del canale di Suez per avere sotto controllo il principale passaggio per le Colonie. Nel '78, sebbene in ritardo, intervenne in un attacco russo contro l'Impero Ottomano, che port\u00f2 al Trattato di Berlino, che evit\u00f2 una guerra europea per l'annosa questione balcanica. Nonostante questa \"pace con onore\" avesse contribuito alla sua popolarit\u00e0, questa scese a causa della depressione dell'agricoltura e per i lunghi dissidi contro Zulu e Afgani in cui si era invischiato.\nQuesto caus\u00f2 la sua inattesa sconfitta alle elezione del 1880, che riportarono al governo una vecchia conoscenza, Lord Gladstone. Un anno pi\u00f9 tardi Disraeli, ritiratosi a vita privata, mor\u00ec.\nSecondo governo Gladstone.\nIl secondo ministero di William Ewart Gladstone fu decisamente meno fortunato del primo. Nel 1868 era stato eletto per attuare un ben preciso sistema di riforme, che difatti attu\u00f2. Nel 1880 invece sal\u00ec al potere senza un vero e proprio programma elettorale, in quanto era stato necessario solo far risaltare i problemi della politica estera del predecessore. Il suo stesso partito era tenuto assieme solo dalla sua presenza, per il forte contrasto tra il \"conservatorismo\" di vecchia data, e figure emergenti come Austen Chamberlain, il quale aveva idee quasi socialiste. Il capo dell'opposizione in Parlamento era Northcote, privo di un forte spirito battagliero incarnato nel \"quarto partito\". Questo era costituito da quattro personaggi quasi indipendenti, tra i quali spiccava Lord Randolph Churchill, padre dell'ancora pi\u00f9 famoso Winston. Essi erano dei conservatori democratici, e avversi a Gladstone per idee e carattere.\nLa pi\u00f9 grande opera di questo governo consistette nell'approvazione della \"Terza Legge Elettorale\" nel 1884. Questa estese il diritto di voto anche a coloro che non erano domiciliati nei \"borghi\", ma risiedevano nelle contee. Tra questi vi erano i lavoratori di alcune industrie, come i minatori e alla popolazione rurale. Per la prima volta essi assunsero un determinato potere politico: si erano dimostrati in effetti incapaci di organizzare sindacati uniti, e cos\u00ec la propaganda in loro favore fu effettuata dagli organismi industriali. Il diritto di voto port\u00f2 altri vantaggi, in quanto anche i proprietari terrieri cominciarono a tenerli in maggior considerazione e a migliorare il loro trattamento. La necessit\u00e0 di migliorare le loro condizioni di vita era anche determinata dal tentativo di evitare l'accrescersi dell'emigrazione dalle campagne: l'industria era ormai il motore economico dell'Inghilterra, e l'agricoltura era in crisi per l'assenza di protezionismo, ma era necessario continuare a coltivare i campi.\nLa legge pass\u00f2 facilmente ai Comuni, ma incontr\u00f2 notevoli ostacoli alla Camera dei lord, i quali pretesero un nuovo schema di re - distribuzione dei seggi. La situazione, che avrebbe potuto aggravarsi, fu risolta dall'abilit\u00e0 diplomatica di Gladstone nel trattare con l'opposizione.\nNel giugno del 1885 Gladstone, dopo una votazione contraria si dimise, a seguito dei fatti di Khartum. Il potere fino alle elezioni dell'inverno seguente fu preso da Robert Gascoyne-Cecil, Lord Salisbury.\nLe elezioni in effetti furono favorevoli a Gladstone, ma non furono decisive: il \"terzo partito\", l'Home Rule, era decisivo: questo era rappresentato da dissidenti irlandesi che chiedevano la ridistribuzione delle terre. Inizialmente si alle\u00f2 con i conservatori, i quali rifiutarono di sostenere i loro progetti. Allora fecero cadere il ministero, dando il loro appoggio a Gladstone. Egli tuttavia non riusc\u00ec nell'impresa di mantenere il partito unito e contemporaneamente accettare le posizioni irlandesi. Caduto il governo su una riforma dell'Home Rule, alle elezioni del luglio 1886 Gladstone perse e si diede inizio a quasi vent'anni di governo conservatore.\nSalisbury.\nIl primo ministero di Robert Gascoyne-Cecil, Lord Salisbury, fu contrassegnato dall'accresciuto potere delle Unioni di Lavoratori: dopo la loro legalizzazione esse non avevano sviluppato un loro progetto politico unitario, non avevano piena autonomia e mancava un vero e proprio partito dei lavoratori. Inoltre nella seconda met\u00e0 degli anni ottanta si venne a formare il cosiddetto \"nuovo unionismo\", che aveva come principale scopo quello di assistere i lavoratori pi\u00f9 umili. Una delle prime schermaglie fu lo sciopero delle ragazze impiegate nelle fabbriche di fiammiferi di Londra. Successivamente si ribellarono i lavoratori del porto, mettendosi in sciopero per ottenere un aumento di stipendio. Il successo di queste iniziative fu determinato dal fatto che l'opinione pubblica era sostanzialmente a loro favore: si vennero a formare nuovi Sindacati per la manodopera non qualificata.\nSalisbury fu nuovamente rieletto nel 1886; durante questo suo nuovo ministero fece passare, nel 1888 la Legge sui consigli delle Contee, che istitu\u00ec l'amministrazione locale elettiva, i Consigli delle Contee, e aument\u00f2 il numero di \"borghi\".\nAlle elezione del 1892, la maggioranza ottenuta dai liberali e dagli irlandesi dell'Home Rule fu troppo piccola, e Gladstone si trov\u00f2 a formare il suo quarto governo. Questo fu per\u00f2 presto abbattuto per il rifiuto della Camera dei lord di far passare un'altra riforma irlandese. Nel 1893 Gladstone, dopo una lunga e onorata carriera, si ritir\u00f2 a vita privata.\nNel 1895 i liberali subirono una disastrosa sconfitta, che divise il partito e priv\u00f2 il governo di Salisbury di una seria opposizione. Accanto al primo ministro, la figura di maggior spicco era il ministro delle Colonie, Chamberlain, accanito fautore dell'imperialismo, che si contrapponeva a Salinsbury che credeva nella pace. Quest'ultimo si dimise nel 1902, alla vigilia della sua morte, che segu\u00ec di poco quella della regina Vittoria, avvenuta il 22 gennaio 1901.\nCultura.\nIl fascino che le novit\u00e0 esercitarono sull'et\u00e0 Vittoriana esit\u00f2 in un profondo interesse per i rapporti tra modernit\u00e0 e continuit\u00e0 culturale. L'architettura del Rinnovamento gotico (\"Gothic Revival\") divenne durante questo periodo sempre pi\u00f9 importante, fino alla cosiddetta Battaglia degli stili tra gli ideali del gotico e del classico. L'architettura di Charles Barry per il nuovo Palazzo di Westminster, gravemente danneggiato dall'incendio del 1834, fu costruito nello stile medievale della Westminster Hall, cio\u00e8 della parte dell'edificio sopravvissuta all'incendio. Esso costitu\u00ec un resoconto di continuit\u00e0 culturale, in opposizione alle violente dieresi della Francia rivoluzionaria, un confronto comune del periodo, come espresso da Thomas Carlyle nella sua \"French Revolution: a history\" (1837) e da Charles Dickens in \"Racconto di due citt\u00e0\" (1859). Il gotico era anche sostenuto dal critico John Ruskin, che affermava come esso incarnasse valori comuni e sociali complessivi, opposti a quelli espressi dal classicismo, considerato l'incarnazione della standardizzazione meccanica.\nLa met\u00e0 del secolo diciannovesimo vide la Grande esposizione universale di Londra (\"Great Exhibition of the Works of Industry of all Nations\") del 1851, la prima Esposizione universale, e mise in mostra le pi\u00f9 grandi innovazioni del secolo. Al suo centro il Crystal Palace, un'enorme struttura modulare in ferro e vetro - il primo di questo tipo. Esso fu condannato da Ruskin come il vero modello della disumanizzazione meccanica di un progetto, ma successivamente presentato come il prototipo dell'architettura moderna. La comparsa della fotografia, anch'essa dimostrata per la prima volta alla Grande esposizione, diede la stura a importanti cambiamenti nell'arte vittoriana. John Everett Millais fu influenzato dalla fotografia (soprattutto nel suo ritratto di Ruskin) cos\u00ec come altri artisti preraffaelliti. Successivamente fu associata al movimento impressionista e a quello realista, che avrebbero dominato gli ultimi anni del periodo con le opere di artisti come Walter Sickert e Frank Holl.\nIntrattenimenti.\nForme popolari di intrattenimento variavano in base alla classe sociale di appartenenza. La Gran Bretagna vittoriana, come i periodi che l'avevano preceduta, era interessata al teatro e alle arti; molto frequentati erano gli spettacoli musicali, le tragedie, e l'opera. Esistevano, comunque, anche altre forme di intrattenimento. I giochi d'azzardo con le carte, tenuti in strutture popolarmente note come casin\u00f2, erano molto diffusi durante questo periodo: tanto che movimenti evangelici e riformisti si indirizzavano specificamente a queste strutture nei loro sforzi di fermare il gioco d'azzardo, l'uso delle bevande alcoliche e la prostituzione.\nLe bande musicali e i gazebo per bande divennero popolari nell'et\u00e0 vittoriana. Il gazebo per le bande era una semplice costruzione che non solo creava un punto focale ornamentale, ma garantiva le esigenze acustiche e al tempo stesso un riparo di fronte alle bizzarrie del clima britannico. Era abbastanza comune udire la musica di una banda mentre si passeggiava nei parchi. In questo periodo le registrazioni musicali erano ancora una novit\u00e0.\nUn'altra forma di intrattenimento prevedeva degli 'spettacoli' durante i quali eventi paranormali, come l'ipnosi, la comunicazione con i morti (tramite l'intermediazione di una medium o \"channelling\"), evocazione di spiriti e simili, venivano condotti per il divertimento di folle e partecipanti. Queste attivit\u00e0 furono pi\u00f9 popolari durante questo periodo che in qualunque altro della recente storia occidentale.\nTecnologia e ingegneria.\nUna grande impresa ingegneristica dell'et\u00e0 vittoriana fu il sistema fognario di Londra, progettato da Joseph Bazalgette nel 1858. Egli propose di costruire una rete fognaria di 132\u00a0km con 1600\u00a0km di scarichi stradali. Si dovettero affrontare molti problemi ma le fognature furono completate. Dopo ci\u00f2, Bazalgette progett\u00f2 il lungotamigi (\"Thames Embankment\") destinato ad ospitare scarichi fognari, condutture idriche e la Metropolitana di Londra. Durante lo stesso periodo venne ampliato e migliorato l'acquedotto di Londra, e negli anni ottanta del XIX secolo si costruirono una rete di gas naturale per l'illuminazione stradale e una rete di gas per riscaldamento.\nDurante l'et\u00e0 vittoriana, la scienza divenne la disciplina che \u00e8 oggi. Oltre all'aumento della professionalit\u00e0 delle scienza universitarie, molti gentiluomini vittoriani dedicarono il loro tempo allo studio della storia naturale. Tale disciplina venne enormemente rinforzata da Charles Darwin e dalla sua teoria dell'evoluzione, pubblicata per la prima volta nel suo saggio \"L'origine delle specie\" nel 1859.\nLa fotografia fu sviluppata nel 1837 da Louis Daguerre in Francia e da William Fox Talbot nel Regno Unito. Intorno al 1900 erano gi\u00e0 disponibili macchine fotografiche portatili.\nBench\u00e9 inizialmente sviluppato nei primi anni del XIX secolo, fu solo durante l'et\u00e0 vittoriana che il gas illuminante si diffuse nell'industria, nelle abitazioni, negli edifici pubblici e nelle strade. L'invenzione della reticella incandescente negli anni novanta del XIX secolo miglior\u00f2 notevolmente l'emissione luminosa assicurando la sua sopravvivenza fino agli anni sessanta del XX secolo. Centinaia di gasometri furono costruiti in citt\u00e0 e paesi di tutta la Nazione. Nel 1882 furono introdotte le lampadine elettriche nelle strade di Londra, bench\u00e9 ci sarebbero voluti ancora molti anni prima che si diffondessero ovunque.\nPovert\u00e0.\nNel XIX secolo la Gran Bretagna vide un enorme incremento della popolazione accompagnato da una rapida urbanizzazione stimolata dalla rivoluzione industriale. Le campagne si svuotarono e la maggior parte della popolazione si rivers\u00f2 nelle citt\u00e0 pi\u00f9 industrializzate. Il gran numero di persone non specializzate e in cerca di lavoro contribuiva a mantenere le paghe appena al livello di sussistenza. Le abitazioni disponibili erano scarse e costose, con esito in sovraffollamento. Questi problemi erano ovviamente ingigantiti a Londra, dove la popolazione cresceva a velocit\u00e0 record. Grandi case venivano trasformate in appartamenti e casamenti, e mentre i proprietari non provvedevano alla ristrutturazione di queste residenze, comparivano i bassifondi. Kellow Chesney descrisse la situazione in questi termini: \"Orribili bassifondi, alcuni di questi estesi per ettari, alcuni non pi\u00f9 che recessi di miseria oscura, costituiscono una parte notevole della metropoli... In case grandi, un tempo belle, trenta o pi\u00f9 persone di tutte le et\u00e0 possono vivere in un'unica stanza\" (\"The Victorian Underworld\").\nLavoro minorile.\nL'et\u00e0 vittoriana divenne nota per l'impiego di minori in fabbriche, miniere e come spazzacamini. Il lavoro minorile, spesso nato a causa di ristrettezze economiche, gioc\u00f2 un ruolo importante fin dall'inizio della Rivoluzione industriale: Charles Dickens per esempio, lavor\u00f2 all'et\u00e0 di 12 anni in una fabbrica di lucidi da scarpe, essendo la sua famiglia in una prigione per debiti. Nel 1840, soltanto il 20% dei bambini di Londra possedeva una qualche scolarit\u00e0. Intorno al 1860 circa la met\u00e0 dei bambini d'et\u00e0 compresa tra 5 e 15 anni frequentava la scuola (compresa la Scuola domenicale).\nI bambini dei poveri dovevano aiutare nel sostegno del bilancio familiare, spesso lavorando molte ore in attivit\u00e0 pericolose per paghe molto basse. Bambini agili venivano impiegati come spazzacamini; i bambini pi\u00f9 piccoli venivano impiegati per scivolar sotto i macchinari per recuperare i rocchetti di cotone; e ancora i bambini venivano impiegati per lavorare nelle miniere di carbone, strisciando attraverso tunnel troppo stretti e bassi per gli adulti. I bambini lavoravano inoltre come fattorini, spazzini, lustrascarpe, fiammiferai, venditori di fiori o altri beni economici. Alcuni bambini intraprendevano il lavoro come apprendisti di rispettabili attivit\u00e0, come l'edilizia, o come collaboratori domestici (a met\u00e0 del XVIII secolo c'erano circa 120.000 domestici a Londra). Le ore di lavoro erano molte: i muratori potevano lavorare anche 64 ore a settimana in estate e 52 in inverno, mentre i domestici lavoravano 80 ore a settimana. Molte ragazze lavoravano come prostitute (la maggior parte delle prostitute a Londra aveva tra i 15 e i 22 anni d'et\u00e0).\n\"La mamma aspetta a casa, ha problemi di respirazione, ed \u00e8 di complessione debole per il fatto di aver iniziato a lavorare molto piccola. Io devo badare a mio fratello e a mia sorella, \u00e8 un lavoro molto sgradevole; non so nemmeno quante corse o viaggi ho fatto dal fondo della cava alla parete, penso in media 25 o 30; la distanza varia tra 200 e 500 metri. Porto circa 60 kg sulla schiena; devo chinarmi e trascinarmi nell'acqua, che spesso \u00e8 alta fino ai polpacci.\" (Isabella Read, 12 anni, portatrice di carbone, testimonianza raccolta dalla Commissione Mineraria Ashley, 1842)\n\"Mio padre \u00e8 morto da circa un anno; mia madre \u00e8 vivente ed ha dieci figli, cinque maschi e cinque femmine; il pi\u00f9 anziano di circa 30 anni, il pi\u00f9 giovane di quattro; tre ragazze lavorano in fabbrica, tutti i ragazzi lavorano in miniera, due estrattori e tre portatori; uno vive a casa e non fa nulla; la mamma non lavora ma si occupa della casa. Tutte le mie sorelle sono state portatrici, ma tre sono entrate in fabbrica. Alice ci \u00e8 andata perch\u00e9 le sue gambe si gonfiavano perch\u00e9 trasportava il carbone attraverso l'acqua fredda quando era sudata. Io non sono mai andata alla scuola regolare; vado a quella domenicale, ma non so leggere n\u00e9 scrivere; vado in miniera alle cinque in punto del mattino ed esco alle cinque del pomeriggio; faccio prima colazione con farinata d'avena; porto la cena con me, una focaccia, e la mangio mentre lavoro; non ho tempo di fermarmi o riposarmi per mangiare; non prendo nient'altro finch\u00e9 non torno a casa; a casa mangio carne e patate, ma la carne non tutti i giorni. Lavoro con i vestiti che indosso adesso, pantaloni e una giacca logora; quest'area calva sulla testa \u00e8 dovuta al fatto che trascino i carrelli minerari; le mie gambe non sono mai gonfiate, ma quelle di mia sorella s\u00ec, per questo \u00e8 andata in fabbrica; trascino i carrelli per un chilometro e mezzo circa sotto terra avanti e indietro; pesano circa 150 kg; ne trasporto 11 al giorno; indosso una cintura e una catena al lavoro per portare fuori i carrelli;\" (Patience Kershaw, 17 anni, portatrice di carbone, testimonianza raccolta dalla Commissione Mineraria Ashley, 1842)\nI bambini venivano mandati a lavorare gi\u00e0 all'et\u00e0 di tre anni. Nelle miniere di carbone i bambini iniziavano a lavorare a cinque anni e generalmente morivano prima dei 25. Molti bambini (e adulti) lavoravano 16 ore al giorno. Nel 1802 e nel 1819 \"leggi delle fabbriche\" il limite delle ore di lavoro pass\u00f2 a 12 ore in fabbrica e nei cotonifici. Queste leggi erano ampiamente inefficaci e dopo molte agitazioni radicali, da parte, per esempio, del \"Comitato Orario Ridotto\" nel 1831, una commissione reale raccomand\u00f2 nel 1833 che i bambini di 11-18 d'et\u00e0 dovessero lavorare al massimo 12 ore al giorno, i bambini di 9-11 massimo otto ore, mentre ai bambini sotto i nove anni non avrebbe dovuto essere permesso di lavorare. Questa legge, per\u00f2, si applicava solo all'industria tessile, e altre agitazioni portarono ad una successiva legge nel 1847 con la quale si limitava a 10 ore l'orario di lavoro per bambini e adulti.\nMoralit\u00e0.\nL'era vittoriana \u00e8 famosa per le sue norme di morale personale. Gli storici concordano generalmente che le classi medie possedessero norme elevate di morale personale (e di solito le seguivano), ma hanno dibattuto se le classi operaie facessero altrettanto. I moralisti del tardo XIX secolo come Henry Mayhew condannavano i bassifondi per i loro presunti elevati tassi di coabitazione senza matrimonio e di nascite illegittime. Tuttavia nuove ricerche che usano l'abbinamento computerizzato dei file di dati mostrano che i tassi di coabitazione fossero alquanto bassi \u2014 sotto il 5% \u2014 per le classi operaie e per i poveri. Per contrasto nella Gran Bretagna del XXI secolo, quasi met\u00e0 di tutti i bambini sono nati fuori dal matrimonio, e nove sposi novelli su dieci hanno coabitato.\nProstituzione.\nFin dall'inizio del 1840, le pi\u00f9 importanti agenzie d'informazione, uomini di chiesa e donne nubili divennero sempre pi\u00f9 preoccupati dalla prostituzione, che divenne nota come \"il grande male sociale\". Bench\u00e9 le stime e il numero delle prostitute a Londra verso il 1850 variasse notevolmente (nel suo studio miliare, \"Prostituzione\", William Acton riport\u00f2 che la polizia stimava in 8.600 il numero delle prostitute a Londra, solo nel 1857), \u00e8 sufficiente per affermare che il numero delle donne che lavoravano sulla strada divenne sempre pi\u00f9 difficile da ignorare. Il censimento del Regno Unito del 1851 rese evidente lo squilibrio demografico con un 4% in pi\u00f9 di donne rispetto agli uomini. A quel punto la questione della prostituzione da problema etico-religioso divenne problema socio-economico. Il censimento del 1851 mostr\u00f2 come la popolazione della Gran Bretagna fosse di circa 18 milioni di abitanti; ci\u00f2 significava che circa 750.000 donne sarebbero rimaste nubili semplicemente perch\u00e9 non c'erano abbastanza uomini.\nMentre l'Ospizio Maddalena si occupava di \"riabilitare\" le prostitute fin dalla met\u00e0 del XVIII secolo, gli anni tra il 1848 e il 1870 videro una vera e propria esplosione del numero di istituzioni che lavoravano per \"riscattare\" queste \"donne perdute\" dalle strade e riqualificarle per introdurle nella societ\u00e0 rispettabile - generalmente per lavorare come domestiche. Il tema della prostituzione e delle \"donne perdute\" (un termine di comodo usato per descrivere ogni donna che avesse rapporti sessuali al di fuori del matrimonio) divenne l'ingrediente principale di ogni discussione letteraria e politica medio-vittoriana. Negli scritti di Henry Mayhew, Charles Booth e altri, la prostituzione inizi\u00f2 ad essere vista come problema sociale.\nQuando il Parlamento approv\u00f2 la prima delle \"leggi sulle malattie contagiose\" nel 1864 (che consent\u00ec ad ogni polizia locale di obbligare ogni donna sospettata di esser affetta da una delle malattie sessualmente trasmissibili di essere sottoposta a ispezione corporale), la crociata di Josephine Butler per respingere le leggi sulle malattie contagiose un\u00ec la causa anti-prostituzione all'emergente movimento femminista. Butler attacc\u00f2 il vecchio doppio standard dell'etica sessuale.\nLe prostitute venivano spesso presentate come vittime sia nella letteratura sentimentale sia nella poesia di Thomas Hood \"Il Ponte dei Sospiri\", nel romanzo \"Mary Barton\" di Elizabeth Gaskell e in \"Le avventure di Oliver Twist\" di Charles Dickens. L'enfasi posta sulla purezza delle donne descritta in opere come \"L'Angelo della Casa\" di Coventry Patmore contribu\u00ec ad un ritratto della prostituta e della donna perduta come sporca, corrotta e bisognosa di pulizia.\nA questa enfasi sulla purezza femminile si aggiunse lo stress del lavoro di casalinga, ruolo femminile, che contribuiva a creare uno spazio libero dall'inquinamento e dalla corruzione della citt\u00e0. In tal senso, la prostituta fin\u00ec per assumere un significato simbolico di incarnazione della violazione di questa linea di confine. Il doppio standard rimase in vigore. La legge sul divorzio introdotta nel 1857 consent\u00ec ad ogni uomo di divorziare dalla propria moglie per adulterio, ma una donna poteva solo divorziare se l'adulterio del marito si associava alla crudelt\u00e0. L'anonimato della citt\u00e0 port\u00f2 ad un notevole aumento della prostituzione e delle relazioni sessuali illegittime. Dickens e altri scrittori associarono la prostituzione alla meccanizzazione e all'industrializzazione della vita moderna, dipingendo le prostitute come merci umane consumate e gettate via come rifiuti. I movimenti di riforma sociale tentarono di far chiudere i bordelli, qualcosa che veniva talvolta considerata un fattore di concentrazione della prostituzione di strada a Whitechapel, nell'East End di Londra, intorno al 1880.\nLa civilt\u00e0 britannica e l'evoluzione del mondo.\nGli storici concordano sul fatto che la civilt\u00e0 britannica fu il punto di partenza del progresso mondiale contemporaneo. Lo storico Guido de Ruggiero scrive: \"A base della mentalit\u00e0 degli inglesi bisogna mettere, come elemento determinante, l\"insularit\u00e0\", che, generando in essi un senso di naturale sicurezza, ha sviluppato sul piano spirituale la coscienza della propria autonomia e individualit\u00e0, rallentando la dipendenza dei singoli di fronte allo Stato, al quale essi non si sentono legati, come i loro vicini del continente, dalla necessit\u00e0 della protezione e della difesa. Ne \u00e8 derivato che mentre nel continente europeo l'assolutismo statale ha dominato per tantissimi secoli, in Inghilterra \u00e8 durato pochissimo, sotto i Tudor, ben presto travolto dalle forze nazionali. La borghesia e la nobilt\u00e0 si sono potute sviluppare non intralciate dall'azione monarchica; la religione ha avuto la possibilit\u00e0 di diffondersi in numerose sette, all'insegna della tolleranza. D'importanza fondamentale \u00e8 stata insieme l'adozione della riforma protestante operata da Enrico VIII, per sottrarsi all'egemonia papale che dominava l'Europa di allora e che era in grado di sovvertire un monarca sgradito di un qualsiasi stato europeo destituendolo con la scomunica. La riforma di Martin Lutero contiene in s\u00e9 un impulso alla responsabilit\u00e0 individuale ed \u00e8 stata senza dubbio un sostegno alla rigogliosa affermazione della borghesia.\nRisultato importantissimo di tutto ci\u00f2 \u00e8 stato che la vita privata, in tutte le sue manifestazioni, si \u00e8 sviluppata rigogliosa, sottratta al livellamento e alla compressione statale, investendo perfino ci\u00f2 che altrove era dominato dalla vita pubblica, imprimendovi un forte senso di autonomia e di responsabilit\u00e0 e creando, con le libere associazioni, insieme un correttivo all'individualismo e una remora all'ingerenza statale\". La conseguenza \u00e8 stata quel \"self-government\" che ha permesso agli inglesi di darsi istituzioni politiche e amministrative decentrate e autonome, e alle colonie, fondate da loro, di rendersi successivamente indipendenti dalla madrepatria. Le origini e la longevit\u00e0 dell'impero coloniale britannico sono dunque anche dovute all\"insularit\u00e0\"."}
{"id": "19249", "revid": "2056951", "url": "https://it.wikipedia.org/wiki?curid=19249", "title": "Vittoria", "text": ""}
{"id": "19250", "revid": "1821847", "url": "https://it.wikipedia.org/wiki?curid=19250", "title": "Pietro Colletta", "text": "Biografia.\nPietro Colletta era figlio dell'avvocato Antonio Colletti (poi Colletta) di Napoli e di Maria Saveria Gadaleta di Molfetta. Fece dapprima studi giuridici, ma prefer\u00ec intraprendere poi la carriera delle armi; il 27 dicembre 1794 ottenne l'ammissione all'accademia militare del Regno di Napoli da cui usc\u00ec nel 1796 col grado di alfiere. Promosso tenente nel giugno 1798, fu aiutante maggiore nel corpo di artiglieria alla fine dello stesso anno, partecip\u00f2 alla battaglia di Civita Castellana contro le truppe francesi del Macdonald e successivamente prese parte alla difesa di Capua. Nel gennaio 1799 ader\u00ec con poco entusiasmo alla Repubblica Napoletana. Al ritorno di Ferdinando di Borbone fu imprigionato a Castel dell'Ovo per cinque mesi. Liberato nell'aprile del 1800 grazie alla corruzione di alcuni giudici, non fu riammesso nell'esercito borbonico e per vivere esercit\u00f2 la professione di ingegnere civile\nQuando i Borbone furono cacciati per la seconda volta nel 1806 e Giuseppe Bonaparte fu incoronato re di Napoli, Colletta ader\u00ec al nuovo regime e riprese la carriera militare; gli fu restituito il suo grado e prese parte all'assedio di Gaeta. Amico del ministro Saliceti, nell'agosto 1806 fu nominato giudice del tribunale di Terra di Lavoro e dei due Principati, con sede a Napoli. Promosso da Giuseppe Bonaparte, al momento di lasciare Napoli, tenente colonnello del Genio, Colletta prosegu\u00ec la carriera anche con Gioacchino Murat; predispose fra l'altro il piano per strappare ai britannici l'isola di Capri nell'ottobre 1808. Nel novembre spos\u00f2 una giovane vedova, Bettina Gaston. Nel marzo 1809 divenne aiutante di campo di Murat e poi intendente della Calabria Ulteriore. Nel febbraio 1812 ritorn\u00f2 a Napoli e fu promosso direttore generale del corpo di ingegneri di strade e ponti.\nNel giugno 1813 fu promosso da Murat maresciallo di campo. Dopo la sconfitta francese a Lipsia (ottobre 1813) fu vicino a Murat nelle sue campagne militari e fu probabilmente fra coloro che incitarono il sovrano ad abbandonare Napoleone e tentare di unire l'Italia intavolando trattative con Austria e Inghilterra. Nell'aprile 1814 divenne consigliere di stato, nel dicembre ebbe il titolo di barone. Nominato tenente generale, rimase a fianco di Murat fino alla fine del regno. Il 20 maggio 1815, Colletta firm\u00f2 presso Capua, insieme al generale Michele Carrascosa, il Trattato di Casalanza, che restitu\u00ec il Regno di Napoli ai Borboni dopo il decennio napoleonico.\nMantenne il grado di generale anche dopo la restaurazione di re Ferdinando e nel 1818 gli fu dato il comando della IV divisione. Durante i moti carbonari del luglio 1820 il re lo chiam\u00f2 a far parte del suo consiglio e quando fu sancita la costituzione, fu nominato ispettore generale del Genio.\nNell'ottobre 1820 fu inviato in Sicilia a sostituire il generale Florestano Pepe che aveva represso i moti rivoluzionari, come comandante generale nell'isola. Nel gennaio 1821 torn\u00f2 a Napoli, e fu ministro \"ad interim\" della guerra e della marina (25 febbraio 1821), e quindi si trov\u00f2 al vertice politico-amministrativo del regno quando avvenne lo scontro tra il Secondo Corpo d'Armata napoletano, comandato dal tenente-generale Guglielmo Pepe e gli austriaci, agli ordini del generale Johann Philipp Frimont a Rieti (7 marzo 1821) e ad Antrodoco tra il pomeriggio del 9 e la mattina del 10 successivi. Dopo la sconfitta dei costituzionalisti, Colletta fu imprigionato per tre mesi al Castel Sant'Elmo per ordine del principe di Canosa, il capo della polizia, che egli sempre accus\u00f2 di astio personale nei suoi confronti. Senza l'intervento degli austriaci sarebbe stato giustiziato; invece fu mandato in esilio senza stipendio a Brno, in Moravia. Furono ugualmente gli austriaci che gli fecero ottenere un piccolo sussidio dal governo napoletano.\nNel 1822 gli fu permesso di trasferirsi a Firenze, Granducato di Toscana. Riusc\u00ec a inserirsi nella fiorente vita culturale toscana, conobbe Tommaseo, Capponi, Giordani e pi\u00f9 tardi Giacomo Leopardi. Qui collabor\u00f2 all\"'Antologia\" e si dedic\u00f2 con maggiore impegno agli studi storici e letterari, in particolare alla stesura della \"Storia del Reame di Napoli dal 1734 sino al 1825\". Mor\u00ec nel 1831.\nLa \"Storia\", pubblicata postuma a cura di Gino Capponi nel 1834, diede avvio a polemiche anche aspre da parte degli avversari ancora viventi del Colletta, quali Antonio Capece Minutolo, principe di Canosa e Francesco Pignatelli, principe di Strongoli.\nL'abate Domenico Sacchinelli, ex-segretario del cardinale Fabrizio Ruffo critic\u00f2 aspramente l'opera di Colletta, ma rimprover\u00f2 ancor pi\u00f9 aspramente Vincenzo Cuoco, che considerava colui al quale Colletta si era ispirato. Domenico Sacchinelli pubblic\u00f2 anche un libro nel quale narrava le gesta del cardinale Fabrizio Ruffo (essendo stato suo segretario) e confutava le narrazioni di Vincenzo Cuoco, Pietro Colletta e Carlo Botta.\nAnche Benedetto Croce condann\u00f2 le opere \"patriottarde e umanistiche\" di Pietro Colletta, Carlo Botta e Vincenzo Cuoco, in quanto storicamente incongruenti e non imparziali, pur avendo esse propugnato idee moderne quali l'anticlericalismo, la libert\u00e0 e l'uguaglianza e avendo in tal modo contribuito al progresso.\nMassone, fu Maestro venerabile della Loggia napoletana della Massoneria di rito egiziano \"La Sapienza Trionfante\" e della loggia di adozione \"La Vigilanza\".\nRiconoscimenti.\nAd Avellino gli \u00e8 stato intitolato il Liceo Classico.\nA Torino gli sono stati intitolati una via, il Lungo Dora Pietro Colletta, ed un parco, il Parco Colletta.\nA Napoli gli \u00e8 stata intitolata una via, nei pressi di Castelcapuano. A Firenze, nel quartiere dalla toponomastica risorgimentale, \u00e8 presente via Pietro Colletta. Anche a Palermo gli \u00e8 stata intitolata una via. A Casarano, in provincia di Lecce, c'\u00e8 una strada a suo nome."}
{"id": "19252", "revid": "301156", "url": "https://it.wikipedia.org/wiki?curid=19252", "title": "Storia dell'Australia", "text": "La locuzione storia dell'Australia si riferisce alle vicende storiche del paese dal momento in cui fu popolato fino ad oggi.\nL'Australia non \u00e8 pi\u00f9 sotto il dominio inglese dal 1901, data che segna l'indipendenza australiana\nL'arrivo degli aborigeni.\nI primi abitanti dell'attuale Australia furono gli aborigeni. Inizialmente si pensava che fossero arrivati dall'Asia circa 50.000 anni fa, ma ricerche recenti hanno valutato l'ipotesi di retrodatare di almeno 15.000 anni l'occupazione del continente. Grazie ad una particolare capacit\u00e0 d'adattamento riuscirono a popolare gran parte dell'isola, seppure mantenendo sempre uno stile di vita seminomade. Si calcola che la popolazione aborigena all'arrivo dei primi europei fosse fra le 500.000 e 1.000.000 di persone.\nI primi esploratori europei.\nL'esistenza di un continente opposto all'Europa fu gi\u00e0 ipotizzato dai Greci e dai Romani; i quali lo nominarono \"Terra Australis Incognita\" e lo immaginarono molto pi\u00f9 esteso di quello che \u00e8 in realt\u00e0. Nel XVIII secolo le esplorazioni lungo il Pacifico spinsero molti a dubitare dell'effettiva esistenza della \"Terra Australis\". Spedizioni nei secoli precedenti da parte di marinai portoghesi, spagnoli e olandesi portarono a credere che quella parte del mondo fosse composta essenzialmente dalle isole dell'Oceania. \nL'Australia, per\u00f2, fu gi\u00e0 avvistata nel 1606 quando Willem Janszoon sfior\u00f2 l'attuale Capo York. Nel 1616, Dirk Hartog, a bordo dell'Eendracht, fu il primo europeo a scendere sul suolo australiano. Gli olandesi Peter Nuyts e, soprattutto, Abel Tasman esplorarono fra il 1635 e il 1645 gran parte della costa meridionale e l'attuale isola di Tasmania, giungendo fino in Nuova Zelanda. Gli olandesi, credettero erroneamente che il sud dell'Australia costituisse un'isola diversa da quella toccata da Hartog e le diedero il nome di Nuova Olanda, senza per\u00f2 occuparla e colonizzarla perch\u00e9 ritenevano che fosse solo un immenso deserto privo di risorse. L'Australia fu avvistata anche da marinai portoghesi che la chiamarono \"Terra dello Spirito Santo\", nome mai impiegato ufficialmente.\nL'arrivo degli inglesi.\nNel 1699 la Societ\u00e0 Geografica Britannica finanzi\u00f2 alcune spedizioni d'interesse scientifico-economico verso la Nuova Olanda, approvando un progetto di William Dampier che aveva gi\u00e0 esplorato la parte nord-occidentale del Paese. L'esito della missione fu per\u00f2 disastroso, tanto che gli inglesi abbandonarono qualsiasi progetto di colonizzazione dell'Australia per circa settant'anni.\nNel 1768 James Cook part\u00ec per un lungo viaggio di esplorazioni nel Pacifico. Egli fu il primo ad intuire che la Nuova Olanda fosse un continente e il 28 aprile 1770 sbarc\u00f2 a Botany Bay, a pochi chilometri dall'odierna Sydney, prendendo possesso di tutta la costa orientale in nome della Corona Britannica e dandogli il nome di Nuovo Galles del Sud. Sulla spinta delle scoperte di Cook, l'Inghilterra inizi\u00f2 ad avviare i primi progetti per l'Australia. Intanto un altro inglese Matthew Flinders circumnavig\u00f2 il Paese nel 1803 dimostrando che la Nuova Olanda non era formata da pi\u00f9 isole ma che \u00e8 una terra unica a s\u00e9 stante. A Flinders si deve il nome \"Australia\" al posto di \"Nuova Olanda\", imposto dagli olandesi ma che veniva ancora impiegato, cos\u00ec come Terra Australis.\nLa prima colonizzazione inglese: colonia penale e fonte di risorse.\nNel 1786 il governo inglese approv\u00f2 la costituzione di una colonia penale a Botany Bay, in cui rinchiudere i prigionieri condannati all'ergastolo o particolarmente pericolosi per la societ\u00e0. I detenuti a Botany Bay erano incaricati ai lavori forzati per estrarre le prime risorse minerarie scoperte e che poi erano inviate in Gran Bretagna.\nNel 1788 arriv\u00f2 in Australia il capitano Arthur Phillip nominato da poco governatore della colonia, dotato di poteri quasi assoluti. Giunto a Botany Bay il 9 gennaio, il 26 gennaio (oggi celebrato come l'Australia Day) inaugur\u00f2 Sydney, in onore di Thomas Townshend, Visconte di Sydney e all'epoca Segretario di Stato britannico. La vita della nuova colonia incontr\u00f2 molte difficolt\u00e0, dovute essenzialmente all'ostilit\u00e0 dell'ambiente naturale nonch\u00e9 della popolazione aborigena che riusc\u00ec a bloccare la creazione di fattorie sulle rive del fiume Hawkesbury. La colonia non riusciva a raggiungere l'autosufficienza necessaria e si ritrov\u00f2 a dipendere per gli approvvigionamenti dalla lontana isola di Norfolk. A ci\u00f2 si aggiungano le tensioni fra la stessa popolazione inglese, dovuta all'atteggiamento autoritario del capitano Phillip, il quale, visto il fallimento della sua politica, fu esonerato dai suoi incarichi nel 1792 e ritorn\u00f2 in Inghilterra.\nNello stesso anno, furono costituiti in Gran Bretagna i \"New South Wales Corps\" incaricati della sorveglianza dei detenuti e della difesa del territorio coloniale. Ben presto i Reparti si trasformarono in una minaccia per l'autorit\u00e0 dei vari governatori, dato che essi spesso si resero protagonisti di episodi di ribellione nei loro confronti e diedero vita ad un commercio clandestino di rum. Il capitano Philip Gidley King, nominato governatore nel 1800, tent\u00f2 di riportare l'ordine, ma alla fine fu costretto a ritornare in Inghilterra nel 1806. Le tensioni culminarono con la cosiddetta \"rivolta del rum\" del 26 gennaio 1808 - a vent'anni esatti dalla fondazione dell'Australia - durante la quale il suo successore, William Bligh, fu addirittura destituito e arrestato dal maggiore George Johnston, capo dei rivoltosi dei New South Wales Corps. Bligh aveva cercato di spezzare il monopolio del commercio del rum detenuto dai militari e messe in dubbio alcune concessioni di terre, il che indusse il maggiore Johnston ad organizzare un vero e proprio colpo di stato, il primo ed unico nella storia dell'Australia. Un anno dopo, Bligh accett\u00f2 di dimettersi e di ritornare in Inghilterra assieme a Johnston, che fu dichiarato colpevole da una corte marziale. Alla fine, comunque, per questo straordinario ammutinamento nessuno dei responsabili fu impiccato, o anche solo punito severamente. Il governo inglese decise di sciogliere i \"New South Wales Corps\", il che comport\u00f2 la \"deprivatizzazione\" dei pubblici ufficiali della colonia. Molti di questi decisero di andare in pensione e il loro ruolo torn\u00f2 ad essere assunto dalle formazioni regolari britanniche del 73\u00ba Reggimento.\nRiportato l'ordine in terra australiana, il governo inglese invi\u00f2 un nuovo governatore, il primo a non essere stato un militare: Lachlan Macquarie. Macquarie riusc\u00ec a dare una svolta alla colonia, dando vita ad una stabile situazione economica che, successivamente alla sconfitta di Napoleone, attir\u00f2 i primi coloni liberi. Macquarie diede il via ad una lunga serie di opere pubbliche per rendere pi\u00f9 funzionale il governo della regione.\nTuttavia l'arrivo dei coloni, cre\u00f2 soprattutto nelle regioni rurali duri scontri fra i liberi giunti dall'Inghilterra e gli ex forzati che rivendicavano pari diritti. Macquarie, tramite una serie di provvedimenti argin\u00f2 la situazione concedendo agli ex forzati le terre non ancora colonizzate.\nIl compromesso raggiunto da Macquarie provoc\u00f2 dure proteste in Inghilterra, perch\u00e9 la sua soluzione fu vista come troppo dispendiosa. Un'inchiesta parlamentare del 1819 ribad\u00ec l'importanza della colonia del Nuovo Galles del Sud e favor\u00ec il varo di una riforma costituzionale votata nel 1823 che limit\u00f2 il potere del governatore con l'istituzione di un consiglio esecutivo. Intanto vennero create due nuove colonie: ad Albany (Australia Occidentale) e in Tasmania, tanto che nel 1827 la Gran Bretagna ottenne il controllo dell'intero Paese.\nL'espansione della colonia.\nIl nuovo governo, grazie ai massicci finanziamenti arrivati dalla madrepatria, avvi\u00f2 grandi costruzioni soprattutto nel campo delle infrastrutture tese a favorire l'esplorazione dell'interno ancora sconosciuto: fra i vari esploratori celebri di questo periodo vi furono George William Evans, John Oxley, Allan Cunningham, Charles Sturt, Thomas Livingstone Mitchell, George Grey e Ludwig Leichhardt, la cui morte in linea con le idee romantiche dell'epoca suscit\u00f2 quindi grande emozione. Nacquero nuove colonie: l'Australia Meridionale, con la capitale Adelaide dedicata alla moglie di un Primo ministro inglese. Adelaide, fondata nel luglio del 1837 sulla base di un progetto di Edward Gibbon Wakefield il quale puntava alla creazione di comunit\u00e0 autosufficienti basate sul lavoro agricolo e unite da valori comuni quali la famiglia, la religione e libert\u00e0 di mercato. Il progetto di Wakefield, malgrado il sostegno delle comunit\u00e0 religiose, fall\u00ec per non aver tenuto conto n\u00e9 delle particolari condizioni della terra n\u00e9 della presenza di aborigeni.\nIl naufragio di Wakefield, fu di spunto per un altro progetto destinato all'area meridionale del Nuovo Galles del Sud in cui fu creata la colonia di Victoria dove fu sviluppato l'allevamento degli ovini, in particolare delle pecore merino importate dal Sudafrica che grazie a condizioni favorevoli, diede grande sviluppo alla produzione di lana esportata in ogni parte del mondo. Al nord del Nuovo Galles, nacque invece la colonia del Queensland.\nIntorno alla met\u00e0 del XIX secolo, la Gran Bretagna concesse ampie libert\u00e0 politiche alle colonie australiane: nel 1842 i consigli legislativi che dovevano affiancare i vari governatori furono resi per due terzi elettivi e nel 1860 furono varate nuove costituzioni con un consiglio dei ministri controllato dalla Camera bassa eletta con il suffragio universale maschile, anche e soprattutto in seguito alla ribellione nei campi minerari di Eureka vicino Ballarat, massimo esempio di \"rivoluzione\" australiana. Iniziarono a profilarsi subito due tendenze all'interno della societ\u00e0: una costituita dalla popolazione urbana in grande crescita e spinta verso la modernit\u00e0 mentre i grandi allevatori e agricoltori dell'interno si collocarono su posizioni pi\u00f9 conservatrici.\nLa popolazione australiana conobbe un vero e proprio boom demografico in seguito alla scoperta dell'oro, che caratterizz\u00f2 tutta la seconda met\u00e0 del XIX secolo. Molti cercatori riuscirono a costruirsi una posizione nella nuova terra, che andava sempre pi\u00f9 recidendo i legami verso la lontana Gran Bretagna (anche a causa dell'arrivo dei primi immigrati irlandesi) mentre cresceva l'esigenza di dare vita ad una Federazione che riunisse le sei colonie.\nLa nascita della federazione.\nFino al 1889 lo sviluppo di istituzioni comuni fra le varie colonie australiane fu impedito dalle forti rivalit\u00e0 che esistevano. In quel periodo, il paese aveva conosciuto una prima industrializzazione nonch\u00e9 una vasta urbanizzazione, tanto che Sydney e Melbourne erano fra le maggiori citt\u00e0 del pianeta. L'intenzione annunciata dall'Inghilterra di concedere una vasta autonomia all'Australia, spinse il premier Henry Parkers a proporre la creazione di un consiglio federale che riunisse i rappresentanti di ogni colonia. Nel 1897 fu eletta la prima assemblea costituente che var\u00f2 la Costituzione; essa organizzava le colonie in una federazione, cos\u00ec come era avvenuto per il Canada.\nFederazione d'Australia.\nNel corso del 1900 la Costituzione fu approvata con una serie di referendum nelle varie colonie ed entr\u00f2 in vigore il 1\u00ba gennaio del 1901, dopo la ratifica del Parlamento inglese.\nLa questione della capitale da scegliere, che vide Sydney e Melbourne contendersi tale titolo anche in maniera violenta, venne infine risolta con un compromesso: fu fondata Canberra, costruita ex novo a met\u00e0 strada fra le due metropoli, all'interno di un autonomo stato.\nLa prima guerra mondiale.\nNegli anni della Prima Guerra Mondiale la corsa all'arruolamento port\u00f2 l'Australia a confrontarsi con il problema dell'addestramento e della preparazione delle truppe. Il numero di soldati che l'Australia poteva fornire non era abbastanza vasto per poter dare un suo contributo al conflitto e quindi, al termine del loro addestramento, le armate australiane si unirono con quelle neozelandesi, formando l'Australian and New Zealand Army Corps (ANZAC). Un secondo corpo di spedizione, formato il 15 agosto 1914 fu l'Australian Imperial Force che contava 20.000 soldati obbligati a giurare fedelt\u00e0 alla corona britannica e sotto il comando dei generali inglesi.\nCome in ogni stato, anche in Australia sin dai primi momenti della guerra ci furono dei motivi di contrasto. Il primo era di carattere strategico: i soldati impiegati in Nuova Guinea non avevano il permesso della Gran Bretagna di attaccare il Giappone che aveva occupato altre colonie tedesche pi\u00f9 a nord. Il secondo era di carattere psicologico: in Egitto, le truppe australiane e neozelandesi fortemente legate alla loro provenienza, diedero prova di \"indisciplina\" portando alla formazione del mito nazionale. Quest'ultimo fu maggiormente enfatizzato nel 1915, anno in cui tra le truppe australiane impegnate nella guerra contro la Turchia, a seguito di una furiosa battaglia a Gallipoli, persero la vita circa 8000 giovani australiani. Questo episodio fu preso in mano dalla stampa, che si impadron\u00ec della notizia creando la leggenda del soldato australiano dotato di particolari doti di coraggio e di sopravvivenza, esaltando l'uomo del \"bush\" e del \"matership\".\nNel 1916-1917, le truppe del Pacifico vennero impiegate a difesa della Francia, dove subirono ingenti perdite (14.000 morti nel 1916 e 22.000 nel 1917); alla fine del conflitto, l'Australia cont\u00f2 circa 60.000 morti e 152.171 feriti e invalidi su una popolazione complessiva di circa 5 milioni di abitanti. Circa i due terzi dei combattenti rimasero uccisi o feriti e la maggior parte di questi erano volontari. Alla fine della guerra, nella ridefinizione dei possedimenti coloniali, l'Australia dichiar\u00f2 di voler mantenere il controllo della Nuova Guinea e sostenne le posizioni dell'impero britannico. Come accadde negli altri paesi, anche la societ\u00e0 australiana sub\u00ec i colpi delle vicende militari. Le donne conquistarono nuovi spazi: anche se queste furono escluse dalla partecipazione diretta della guerra, vennero impiegate in modo massiccio nella produzione e come reclutatrici. La partecipazione alla guerra gener\u00f2 un forte conflitto ideologico tra il governo e le forze socialiste radicali (IWW e movimento femminista) che si opposero alla guerra.\nIl primo ministro, che dalla fine del 1915 \u00e8 Billy Hughes, leader laburista, divise il partito portando alla fondazione del National Party nel 1917. Quella del primo ministro fu una vera e propria campagna di calunnie contro gli oppositori della guerra che successivamente divent\u00f2 un duro attacco contro le etnie non inglesi. Con Hughes venne approvato il War Precautions Act, con il quale vennero arrestati e incarcerati 7.000 australiani considerati \"alieni\". La comunit\u00e0 che ricevette pi\u00f9 opposizione fu quella irlandese, soprattutto dopo la repressione sanguinosa di Pasqua in Irlanda avvenuta nel 1916, da parte delle truppe inglesi. Nonostante i molti tentativi, il governo non riusc\u00ec a far approvare il progetto della coscrizione obbligatoria, che venne bocciata da un referendum popolare.\nGli anni venti.\nI primi anni del dopoguerra furono sotto il governo di Hughes che fu costretto ad affrontare il problema dei reduci di guerra che si ritrovarono senza posti di lavoro, delle conquiste sindacali e degli scioperi minerari. I minatori di Broken Hill (un centro minerario a 500 miglia da Sydney) scioperarono due volte, la prima nel 1917 e la seconda nel 1919; quest'ultimo si concluse con la vittoria dei lavoratori che formarono il Barrier Industrial Council. Il Barrier Industrial Council divenne il vero governo locale dato che stabiliva chi e dove doveva lavorare, controllava i prezzi, pubblicava due quotidiani, regolava il gioco d'azzardo, controllava gli orari di apertura e chiusura dei pub, contrattava ogni tre anni i salari con i dirigenti delle compagnie minerarie.\nNel 1923 il governo Hughes venne battuto dai nazionalisti alleati con il Country Party, un nuovo partito di espressione degli agricoltori che rivendicavano un maggiore sostegno all'economia delle campagne. Dal 1923 al 1929, la parola sviluppo divenne un sinonimo di stanziamenti nel settore terriero e di lavori pubblici basati sull'incremento dell'agricoltura. Il nuovo primo ministro, Stanley Bruce lanci\u00f2 un nuovo motto: \"Men, Money, Markets\". Questo consisteva nel far ammettere 200.000 nuovi immigrati assistiti dalla Gran Bretagna, creare le condizioni per attrarre gli investitori inglesi e nell'individuazione della madrepatria inglese come sbocco principale per le merci australiane. Questo era un tentativo di rendere materiale l'idea dello \"yeoman\" autosufficiente, ideale che and\u00f2 a scontrarsi con i costi sempre pi\u00f9 elevati e delle difficolt\u00e0 di un ambiente non sempre favorevole. In questo periodo si assistette ad un fenomeno di fuga dalle zone isolate e di campagna verso le citt\u00e0: Sydney raggiunse un milione di abitanti nel 1922 e Melbourne raggiunse lo stesso numero nel 1928.\nAlla fine del 1928, le due citt\u00e0 principali insieme raccoglievano circa il 33% della popolazione australiana. Il decennio, oltre che per le conquiste sindacali e la migrazione verso le citt\u00e0, vide altri profondi cambiamenti come l'arrivo dell'automobile che divenne il principale mezzo di trasporto nel 1928, e nel 1930 si assistette ai primi voli intercontinentali tra Gran Bretagna e Australia. Gli abitanti inoltre, vennero a conoscenza della radio, del cinema sonoro, delle sale da ballo e le spiagge da surf divennero dei luoghi di incontro quotidiani. Nonostante tutto questo, la disoccupazione rimase un problema non risolto e a seguito della fondazione del Partito Comunista, si susseguirono una serie di scioperi e una continua caccia agli elementi pi\u00f9 radicali. Il governo nazionalista propagandava l'immagine di un paese \"sano e pulito\" minacciato da elementi estranei, che cercavano di diffondere virus: la febbre spagnola che nel 1919 uccise circa 12.000 australiani evidenzi\u00f2 la necessit\u00e0 di norme restrittive verso gli immigrati. \nNel 1920 vennero approvate delle nuove norme restrittive per acquistare la cittadinanza australiana e venne elaborato un sistema di classificazione delle razze e delle nazionalit\u00e0. I pi\u00f9 penalizzati furono i nuovi immigrati, ai quali non solo vennero applicate delle norme di ingresso restrittive, ma vennero anche sottoposti a test di lealt\u00e0 politica nei confronti del governo e dei valori anglosassoni. Questo isolamento port\u00f2 l'Australia ad essere ancora pi\u00f9 dipendente da Londra e produsse una vera e propria strozzatura economica: la Gran Bretagna nel dopoguerra inizi\u00f2 una fase di declino e l'Australia, nello stesso periodo, vide in essa l'unico mercato capace di accogliere l'enorme quantit\u00e0 di materie prime (circa il 95% delle esportazioni). La situazione and\u00f2 man mano declinando, soprattutto nel 1926 quando il Regno Unito prese la decisione di ristrutturare i suoi possedimenti concedendo all'Australia una piena autonomia all'interno della nuova alleanza chiamata British Commonwealth.\nLa crisi del 1929 e gli anni trenta.\nLa crisi economica mondiale conseguente al crollo della borsa di Wall Street dell'ottobre 1929 mise fine alle speranze del decennio, aprendo la strada ai nuovi e tormentati anni trenta. Il crollo dei prezzi della lana e del grano, la fine dei prestiti internazionali, il blocco dei rapporti economici e l'aumento della disoccupazione colpirono l'Australia in quanto paese esportatore ed esposto ai debiti. Nella settimana del crollo, il Labour Party riprese il potere, ma la situazione non sub\u00ec nessun cambiamento e il nuovo governo dovette muoversi lungo una linea di continuit\u00e0 con il passato: vennero riconosciuti i debiti e spunt\u00f2 il motto \"pi\u00f9 tasse, meno spese\".\nNel 1930 ci fu una riduzione dei salari del 10%, una svalutazione del 27% della moneta, una riduzione delle spese per i lavori pubblici e il welfare state. Tutto questo dovuto all'arrivo di un incaricato inviato direttamente dalla Gran Bretagna al fine di progettare misure pi\u00f9 adatte ad affrontare la crisi. Nonostante queste misure, la disoccupazione continu\u00f2 ad aumentare: nel 1929 era al 12%, nel 1930 era al 23% e raggiunse il 28% nel 1931. Molti si rifugiarono nel bush alla ricerca di lavoro e nelle citt\u00e0 principali il Partito comunista lanci\u00f2 l'Unemployed Workers Movement, promuovendo una campagna contro gli sfratti. In un clima di forte scontro politico tra la destra estrema e una sinistra radicale, il governo laburista perse le elezioni del 1931 lasciando il posto alla destra nazionalista che lanci\u00f2 la New Guard contro le sinistre dei sindacati.\nIl 7 gennaio 1930 alcune centinaia di ex soldati si riunirono a Kurri Kurri e formarono un'organizzazione operaia di difesa, la Labour Defence Army. Il movimento femminista continu\u00f2 a battersi per l'estensione della cittadinanza e si registr\u00f2 un vero e proprio calo demografico a causa della riduzione delle nascite e del numero di immigrati. La disoccupazione colpiva un terzo dei capifamiglia e alla periferia di alcune citt\u00e0 si crearono degli agglomerati di senza lavoro. Si assistette ad una pi\u00f9 marcata posizione isolazionista che vene accompagnata da una politica di appeasement nei confronti della Germania nazista, con una conseguente limitazione della letteratura sociale e dell'arte moderna che venne censurata. A seguito di questo, i vari governi conservatori iniziarono a mobilitarsi per protestare contro la passivit\u00e0 nei confronti dell'espansionismo di Hitler e Mussolini. Questa fu la manifestazione di un vuoto di leadership che accompagn\u00f2 il paese fino alle soglie del nuovo conflitto mondiale.\nLa seconda guerra mondiale.\nA differenza della Grande Guerra, nel secondo conflitto mondiale non si assistette a nessuna corsa all'arruolamento: le disillusioni dovute al decennio e le difficolt\u00e0 materiali fecero s\u00ec che nei tre mesi successivi alla dichiarazione di guerra, solo 20\u00a0000 australiani si arruolassero volontari nella Second Australian Imperial Force. Fu il primo ministro Robert Menzies - che guid\u00f2 il paese dal 1939 al 1941 - ad annunciare l'entrata in guerra. Dopo la caduta della Francia, le truppe australiane vennero inviate nell'Africa del nord e impiegate presso il Canale di Suez in Egitto e a Tobruk. Il vero problema dell'Australia si dimostr\u00f2 l'impero giapponese e non il Terzo Reich, dato che la politica espansionistica del primo inizi\u00f2 ben prima dell'attacco a Pearl Harbor. Nonostante tutto per\u00f2, il fronte pacifico non venne considerato primario dagli Alleati e molte citt\u00e0 australiane furono bombardate dall'esercito giapponese.\nIl nuovo premier Curtin stipul\u00f2 un accordo militare con gli Stati Uniti e con l'arrivo delle armi e dei rinforzi statunitensi, i giapponesi furono messi in fuga con le battaglie del Mar dei Coralli. Quando nel febbraio 1942 Singapore cadde in mano ai giapponesi e 16.000 soldati australiani vengono catturati, l'Australia si sent\u00ec tradita e ingannata. Il governo Mendez venne sconfitto nel 1941 e al potere torn\u00f2 il Labour Party che continu\u00f2 la politica di difesa dell'Australia da un lato, mentre dall'altro, cercava di imprimere una svolta radicale alla politica estera. Nel 1942, con lo Statuto di Westminster, l'Australia conquist\u00f2 la sua indipendenza costituzionale dalla Gran Bretagna. Le truppe australiane nel frangente vennero messe sotto il controllo degli USA e furono impiegate nella difesa di Papua Nuova Guinea, prima di occupare ruoli secondari di difesa e copertura.\nNegli anni finali della guerra, l'aviazione statunitense effettu\u00f2 dei voli segreti atti a monitorare la ricchezza del territorio, principalmente di uranio. Le truppe australiane, al seguito del generale statunitense Douglas MacArthur liberarono le Filippine e parteciparono all'occupazione del Giappone sconfitto dopo lo sgancio della bomba atomica nell'estate del 1945. Il ruolo secondario dell'Australia non incidette sull'entit\u00e0 delle perdite sul campo di battaglia. Il bilancio fu pesante: 1.000.000 di mobilitati di cui 560.000 combatterono oltremare, 37.000 morti, 30.000 prigionieri. Dei 22.000 soldati catturati dai giapponesi, solamente 14.000 tornarono in patria alla fine della guerra mentre gli altri morirono a causa di malnutrizione e malattie. Lo shock della guerra provoc\u00f2 una svolta politica e sociale. Fin dal 1942 il governo laburista cre\u00f2 il Department of Post-War Reconstruction, al fine di pianificare gli effetti del dopoguerra. L'ampia attribuzione dei poteri straordinari di controllo e indirizzo, l'assistenza statale all'economia, divennero i maggiori bersagli dell'opposizione che sconfisse il governo nel referendum del 1944 per confermare la linea programmatica. Nel 1945 mor\u00ec Curtin e gli succedette Joseph Chifley, che rafforz\u00f2 i legami economici e politici con gli USA. Nel 1949 fu creato insieme alla Nuova Zelanda l'ANZUS un patto di cooperazione militare volto ad impedire la diffusione del comunismo nell'Oceania e nell'Asia sud-orientale.\nLa \"generazione rubata\".\nNonostante i grandi problemi che riguardavano l'economia, l'Australia dovette affrontare problemi interni pi\u00f9 gravi che riguardarono i rapporti con le popolazioni aborigene. L'idea che si fece sempre pi\u00f9 strada era quella che si potesse attuare una politica di \"assimilazione biologica\". Il tentativo di assimilazione degli aborigeni australiani vide approssimativamente tre periodi: protezione e segregazione (1931-1960), assimilazione (1961-1972) e autodeterminazione (1972\u20132001). La prima fase, di protezione e segregazione fu caratterizzata dall'ideologia che la cultura fosse in via di estinzione e che andasse protetta. La societ\u00e0 classific\u00f2 gli indigeni come primitivi e li ritenne incapaci di evolversi passando attraverso gli stati prefissati dallo sviluppo della civilt\u00e0. Per questo motivo molte popolazioni vennero rinchiuse all'interno di insediamenti governativi (che assomigliavano pi\u00f9 a dei campi di rifugiati) con strette leggi e regole, con l'obiettivo di introdurre i ritmi di vita europei.\nL'idea di assimilazione biologica divenne realt\u00e0 e semiufficiale nel 1937. Per far s\u00ec che quest'idea avesse una base scientifica, vennero mobilitati degli antropologi che nei loro discorsi utilizzavano il concetto di \"assimilazione culturale\". Adolphus Peter Elkin, un antropologo, nel 1939 lanci\u00f2 un \"New Deal for Aborigines\" e l'assimilazione diviene la politica ufficiale del governo. Per attuare l'assimilazione i bambini vennero allontanati dai genitori, nel tentativo di creare una generazione educata alla fedelt\u00e0 e ai valori culturali dell'Occidente. Leggi come l'Aborigines Protection Act e strutture ad esse correlate come l'Aborigines Protection Board furono all'origine di una vera e propria tragedia sociale riconosciuta oggi come un genocidio culturale scientificamente compiuto per strappare i bambini da quelle condizioni che loro ritenevano primitive. Questa politica serviva solamente a giustificare l'allontanamento dei bambini dalle loro famiglie, questi in realt\u00e0 una volta allontanati venivano utilizzati come piccoli schiavi.\nI maschi furono costretti a svolgere un periodo di apprendistato in strutture costruite appositamente (come la Kinchella Home for Aboriginal Boys nel Nuovo Galles del Sud) per essere poi assunti come manodopera contadina negli allevamenti ovini, sotto l'occhio vigile di un padrone. Le femmine invece, educate in strutture separate (come la Cootamundra Training Home for Aboriginal Girls) venivano indirizzate al lavoro domestico e impiegate presso le case borghesi della classe media. Bambine e bambini non potevano pi\u00f9 fare ritorno nelle loro famiglie di origine e la fuga veniva considerata un reato punibile dal codice penale. Circa 100.000 bambini e bambine ricevettero questo destino negli anni trenta. Alla fine degli anni trenta, le comunit\u00e0 aborigene iniziarono un periodo di ribellione e il 26 gennaio 1938, durante le cerimonie per il 150\u00ba anno dell'arrivo degli inglesi, durante una retata del governo che prevedeva il trasferimento di 25 bambini aborigeni dentro una riserva, le comunit\u00e0 aborigene proclamarono una giornata di lotta e diedero vita ad una campagna per la cittadinanza. Il raduno avvenne a Sydney e venne instaurato il \"Day of Mourning\u00ab, una giornata di lutto nazionale. La politica di assimilazione, instaurata dopo la seconda guerra mondiale, all'incirca nei primi anni sessanta, ebbe l'obiettivo di assimilare gli aborigeni ai valori, pratiche e orientamenti della societ\u00e0 coloniale; non fu molto diversa da ci\u00f2 che era accaduto all'incirca negli anni trenta durante il periodo di protezione e segregazione.\nNegli anni sessanta in ogni caso, le comunit\u00e0 aborigene riuscirono a guadagnare dei nuovi diritti. Nel 1963 ottennero il diritto di voto e nel 1967 in seguito ad un referendum nazionale, furono contati nel censimento nazionale. L'ultima fase venne scandita dall'elezione del primo ministro laburista Gough Whitlam nel 1973, che riconobbe il diritto degli aborigeni ad essere consultati e messi al corrente di tutte le decisioni che il governo avrebbe preso riguardo al loro benessere sanitario, economico e sociale. La politica di autodeterminazione messa in atto da Whitlam non fu altro che un cambio di nome con il solo scopo di occultare il mantenimento del processo assimilativo che ancora non si \u00e8 concluso. Solo nel 2008, il primo ministro ha presentato delle scuse ufficiali alla \"generazione rubata\".\nGli anni cinquanta e sessanta.\nLe elezioni politiche del 1949 videro a sorpresa il trionfo del Partito Liberale, formazione di centro nata da una costola del Partito Australiano Unito. Il nuovo partito, guidato da Robert Menzies ebbe il merito di dare al paese un lungo periodo di stabilit\u00e0 politica ed economica. In politica estera, rafforz\u00f2 il ruolo del Paese nello scacchiere del Pacifico e firm\u00f2 un protocollo di collaborazione con i paesi asiatici (Patto di Colombo). Menzies riusc\u00ec a far votare una riforma dell'immigrazione che abbandonando i precedenti criteri selettivi apr\u00ec le porte all'arrivo di nuovi immigrati europei, in particolare italiani, irlandesi, spagnoli, iugoslavi e greci. Menzies govern\u00f2 fino al 1966 quando fu sconfitto dal Partito Laburista Australiano.\nGli anni settanta e ottanta.\nLe relazioni USA-Australia conobbero una brusca frenata a partire dagli anni settanta: il governo laburista invi\u00f2, dopo ripetute pressioni, un contingente simbolico di cento uomini nel nuovo conflitto aperto dagli statunitensi in Vietnam. Il gelo sorto fra i due Paesi provoc\u00f2 aspre polemiche nonch\u00e9 il concreto rischio che l'Australia restasse isolata. A ci\u00f2 si aggiungano le forti tensioni esplose con la proclamazione di scioperi e proteste da parte dei lavoratori che reclamavano un aumento del salario che contrastasse il carovita. Nel 1975, dopo una grave crisi di governo, i liberali vinsero di nuovo le elezioni con Malcolm Fraser.\nFraser riallacci\u00f2 i contatti con gli Stati Uniti superando definitivamente la crisi di qualche anno prima. Contemporaneamente promosse un ambizioso programma di rilancio economico e di riduzione fiscale con conseguenti tagli alla spesa sociale e dure proteste di quella parte dell'opinione pubblica pi\u00f9 colpita dall'azione di Fraser. Quest'ultimo in forte calo nei sondaggi, riusc\u00ec a vincere di nuovo le elezioni grazie ad un patto con il Partito Agrario che gli assicur\u00f2 i preziosi voti delle regioni pi\u00f9 interne ma dovette formare un difficile governo di coalizione che cadde nel 1983, anno in cui vinsero nuovamente i laburisti.\nIl nuovo premier Bob Hawke imperni\u00f2 la nuova politica australiana sulla base di un programma che prevedeva lo sviluppo economico a seguito di riforme a favore del ceto medio. In politica estera egli approv\u00f2 piani di cooperazione industriale con gli USA e con la Nuova Zelanda, che portarono in Australia una lunga stagione di crescita economica e sociale, la quale dur\u00f2 fino ai primi anni novanta. Nel novembre del 1986, Giovanni Paolo II visit\u00f2 l'Australia: fu il primo Papa a farlo. Nel 1991 uno scandalo contrinse Hawke a dimettersi; prese il suo posto Paul Keating, gi\u00e0 tesoriere (\"Treasurer\"). Quest'ultimo riusc\u00ec, dopo una difficile campagna elettorale, a vincere per pochi voti anche le elezioni del 1992.\nGli anni novanta.\nNel 1996 una coalizione di destra formata da Partito Liberale e Partito Nazionale dell'Australia riusc\u00ec a spezzare il lungo governo laburista. Nuovo premier fu nominato John Howard. Howard impose un deciso cambiamento alla politica seguita sin da allora dall'Australia: in politica estera si riavvicin\u00f2 decisamente a Londra e a Washington; in politica interna promosse una vasta campagna di privatizzazioni e tagli alla spesa pubblica. Rientrodusse limiti all'immigrazione e approv\u00f2 leggi che limitarono i diritti degli aborigeni sui territori che i precedenti governi avevano affidato loro.\nInevitabilmente la politica di Howard suscit\u00f2 durissime polemiche e proteste da parte di sindacati e movimenti per i diritti umani. Howard dovette affrontare una pesante sconfitta alle elezioni locali del 1998, cui segu\u00ec il successo della campagna di boicottaggio promossa dal Partito Laburista contro i servizi privatizzati dal governo. Howard tent\u00f2 di riscattarsi promuovendo una vasta riforma costituzionale che prevedeva il passaggio alla forma repubblica con la nomina del governatore generale decisa direttamentre dal popolo o tramite una votazione del Parlamento. La sua riforma fu per\u00f2 bocciata dall'elettorato australiano con un referendum del novembre 1999.\nNonostante la lunga serie di sconfitte subite, Howard riusc\u00ec a vincere con una rimonta clamorosa le elezioni dell'anno successivo che videro anche una crescita del partito xenofobo Una Nazione che raggiunse l'8%. Lo spostamento a destra dell'elettorato fu giustificato con la crescente concorrenza della Cina e con l'aumento dell'immigrazione asiatica che aveva dato vita a scontri e a tensioni con la comunit\u00e0 d'origine europea. Alle elezioni ottenne per\u00f2 un notevole risultato anche il partito aborigeno Australia Unita favorito dalla dura reazione alla politica nazionalista di Howard.\nE nel contesto degli anni novanta bisogna ricordare uno dei pi\u00f9 tristi e sanguinosi episodi avvenuti in Australia: il Massacro di Port Arthur, del 28-29 aprile 1996.\nGli anni 2010.\nNel 2000 la citt\u00e0 di Sydney ospit\u00f2 i Giochi della XXVII Olimpiade, segnati da un grande successo sportivo e di pubblico. La conseguente crescita economica fu bloccata tuttavia dalle tensioni sociali che caratterizzarono l'inizio del XXI secolo. Le tensioni furono dovute al tentativo da parte dei sindacati di limitare un nuovo progetto di riforme d'impronta neo-liberista che volevano creare una sanit\u00e0 e un sistema sociale vicina al modello statunitense.\nHoward fu un fedele e determinato alleato degli USA, appoggiando il progetto di lotta al terrorismo del presidente Bush e inviando truppe australiane sia in Afghanistan sia in Iraq, nonostante il diffuso dissenso dell'opinione pubblica. Nell'ottobre 2004, Howard riusc\u00ec nuovamente a vincere le elezioni, grazie principalmente alle divisioni dell'opposizione che non riusc\u00ec ad arrivare ad un accordo fra il Partito Laburista, i Verdi e la formazione pro-aborigeni Australia Unita. Howard recuper\u00f2 buona parte del suo elettorato, giocando sulla lotta alla crescente immigrazione clandestina e sul pericolo del terrorismo che in un attentato a Bali nel 2002 aveva provocato la morte di 88 turisti australiani.\nNella nuova legislatura il governo di Howard fece approvare una contrastata legge sull'immigrazione. Nel 2005 una nave contenente profughi afghani fu respinta alla frontiera, provocando le dure proteste dell'ONU. Howard accett\u00f2 di ridiscutere un piano di riforma del diritto d'asilo. Le gravi difficolt\u00e0 incontrate dalla coalizione alleata in Iraq, la sempre pi\u00f9 crescente influenza cinese in territori un tempo vicini all'Australia e la stagnazione economica vissuta dal Paese fra il 2005 e il 2006 con un duro crollo dei consumi favorirono il crescente declino della politica di Howard. Sconfitto pesantemente alle elezioni territoriali del 2006 quando tutti gli Stati, ad eccezione del Territorio del Nord, elessero governatori laburisti, Howard venne battuto anche alle successive elezioni politiche del 2007 dove prevalse Kevin Rudd, uno dei pi\u00f9 tenaci oppositori della sua politica. Howard venne superato persino nel collegio dove si era presentato, non riuscendo quindi neanche ad entrare al Parlamento.\nRudd, che da leader dell'opposizione, aveva favorito la confluenza di \u201cAustralia Unita\u201d nel Partito Laburista, come capo del governo chiese ufficialmente scusa agli aborigeni per i soprusi di cui erano stati vittime in passato e si fece promotore di una riforma della Costituzione che riconosce e tutela la popolazione indigena. Contemporaneamente Rudd ha mitigato il rapporto con gli Stati Uniti, ritirando i soldati australiani dall'Iraq e stringendo nuove relazioni con Pechino e Tokyo. In forte segno di discontinuit\u00e0 con il precedente governo, Rudd ha inoltre avviato una politica internazionale tesa alla protezione delle balene nell'Oceano Pacifico nonch\u00e9 lungo le coste antartiche e ha fatto ammettere il paese nel Protocollo di Kyoto.\nIl governo Rudd ha avviato importanti riforme in materia di istruzione, ambiente, diritti umani. In politica estera si \u00e8 distaccato dagli USA, puntando alla creazione di un'area d'influenza australiana in Oceania e nel Sud-Est asiatico e avviando rapporti economici pi\u00f9 stretti con il Giappone e la Cina. Molto criticata, invece, \u00e8 stata la sua politica economica: l'inflazione e la disoccupazione sono aumentate, i salari sono scesi. Una riforma delle pensioni \u00e8 stata aspramente criticata: secondo alcuni opinionisti sarebbe proprio l'economia la causa del calo registrato dai laburisti alle elezioni locali del settembre 2008, dove il partito al governo ha perso in tre Stati (Australia Occidentale, Nuovo Galles del Sud e Territorio del Nord), due dei quali avevano avuto amministrazioni laburiste. Rudd \u00e8 stato costretto alle dimissioni e sostituito dalla \"moderna\" Julia Gillard, prima donna a guidare un esecutivo in Australia. Gillard \u00e8 stata quindi anche la candidata della sinistra alle elezioni del 21 agosto 2010 contrapposta al conservatore Tony Abbott, in elezioni dall'esito incertissimo che hanno visto alla fine, per la prima volta nella storia, nessuno dei due partiti in grado di raggiungere la maggioranza in Parlamento. In seguito ad un accordo con il partito dei Verdi e alcuni deputati indipendenti, Gillard ha costituito un nuovo governo, mantenendo la carica di capo del governo."}
{"id": "19273", "revid": "31886", "url": "https://it.wikipedia.org/wiki?curid=19273", "title": "Fred Gallagher", "text": "Egli, tuttavia, rifiuta il titolo di \"manga-ka\", sostenendo di non essere ancora sufficientemente abile per meritarselo. Ad ogni modo, molti suoi \"fan\" lo considerano un artista. La sua opera pi\u00f9 conosciuta \u00e8 MegaTokyo.\n\u00c8 nato negli Stati Uniti e, nonostante sia stato pi\u00f9 volte in Giappone, non parla correntemente il giapponese, contrariamente a quanto molti credono (probabilmente perch\u00e9 il suo alter ego in MegaTokyo, Piro, \u00e8 capace di farlo).\nMolto apprezzato per il suo disegno e per le sue trame, ha ricevuto spesso critiche per essere poco rispettoso delle scadenze."}
{"id": "19275", "revid": "338340", "url": "https://it.wikipedia.org/wiki?curid=19275", "title": "Legislature della Repubblica Italiana", "text": "Nell'ordinamento costituzionale italiano, viene chiamata legislatura il periodo in cui rimangono in carica gli eletti alla Camera dei deputati e al Senato della Repubblica in seguito alle elezioni politiche.\nSecondo l'articolo 61, secondo comma, della Costituzione della Repubblica, \u00abfinch\u00e9 non si siano riunite le nuove Camere sono prorogati i poteri delle precedenti\u00bb, pertanto una legislatura si conclude il giorno stesso della riunione delle nuove Camere.\nPer effetto degli scioglimenti anticipati delle Camere (verificatosi finora per otto legislature, la cui durata \u00e8 stata inferiore ai cinque anni attualmente previsti dalla Costituzione), che pongono termine alle relative legislature, la durata media delle prime 17 legislature \u00e8 stata di 51 mesi (cio\u00e8 4 anni e 3 mesi) anzich\u00e9 di 60 (cio\u00e8 5 anni). Dal punto di vista cronologico, le date di svolgimento delle elezioni legislative (comprese quelle dell'Assemblea Costituente), sono state fissate in un periodo che va da fine febbraio a fine giugno, quindi sempre nella prima met\u00e0 dell'anno.\nVa osservato che, fino alla revisione del 1963, la legislatura della Camera dei Deputati e del Senato della Repubblica avevano costituzionalmente durate diverse (cinque e sei anni rispettivamente), ma nei fatti nel 1953 e nel 1958 si \u00e8 provveduto a scogliere anticipatamente il Senato in occasione della scadenza della Camera, al fine di procedere ad un'unica tornata elettorale di rinnovo di entrambi i rami del Parlamento, rendendo cos\u00ec allineati i termini della I e della II legislatura di entrambe le Camere. A seguito della riforma costituzionale le due Camere hanno durata uguale. "}
{"id": "19278", "revid": "308548", "url": "https://it.wikipedia.org/wiki?curid=19278", "title": "Assemblea Costituente (Italia)", "text": "L'Assemblea Costituente fu, in Italia, l'organo legislativo elettivo preposto alla stesura di una Costituzione per la neonata Repubblica e che diede vita alla Costituzione della Repubblica Italiana nella sua forma originaria. Le sedute si svolsero fra il 25 giugno 1946 e il 31 gennaio 1948. Vot\u00f2 inoltre la fiducia ai governi che si susseguirono in quel periodo.\nStoria.\nIl Decreto legislativo luogotenenziale.\nIl Decreto legislativo luogotenenziale 16 marzo 1946, n. 98, affidava a un referendum popolare la decisione sulla forma istituzionale dello Stato, apportando modifiche e integrazioni al precedente Decreto legge luogotenenziale 25 giugno \"1944\", n. 151, con il quale era stata concessa \"al popolo italiano\" la facolt\u00e0 di eleggere \"una Assemblea Costituente per deliberare la nuova costituzione dello Stato\", al fine di sceglierne \"le forme istituzionali\". L'elezione era prevista dopo la liberazione e avrebbe dovuto svolgersi \"a suffragio universale diretto e segreto\".\nDiversamente dal Parlamento istituito dalla Costituzione repubblicana, i due decreti luogotenenziali menzionati non obbligavano esplicitamente il Governo a sottoporre i propri provvedimenti al voto dell'Assemblea democraticamente eletta, pur attribuendole il potere di sfiducia con voto a maggioranza assoluta dei membri. \nAl contrario, la relativa valutazione di opportunit\u00e0 dell'approvazione era di volta in volta rimessa alla discrezione del potere esecutivo.\nIl Decreto n.151/1944 fu invocato da Umberto di Savoia, Luogotenente Generale del Regno, come fondamento giuridico della sua autorit\u00e0 in materia di approvazione degli stati di previsione dell'entrata e della spesa dei singoli Ministeri e del bilanci delle Amministrazioni autonome per l'esercizio finanziario 1944-45.\nPer quanto normato \"sull\u2019 ordinamento provvisorio dello Stato\", la Costituzione promulgata il 27 dicembre 1947 recita che \"con l\u2019entrata in vigore della Costituzione si ha per convertito in legge il decreto legislativo luogotenenziale 25 giugno 1944, n. 151 [...]\" (norma transitoria e finale XV).\nIl referendum del 1946 e i risultati elettorali.\nIl 2 giugno 1946 si celebrarono libere elezioni, le prime dal 1924. Ebbero diritto di voto tutti i cittadini italiani maggiorenni (cio\u00e8, all'epoca, d'et\u00e0 superiore a 21 anni) di entrambi i sessi. Per la seconda volta nello Stato Italiano si vot\u00f2 con suffragio universale (la prima volta fu nelle elezioni amministrative del 1946). Dal voto furono per\u00f2 esclusi i cittadini, ancora a pieno titolo Italiani, della provincia friulana di Gorizia e delle province giuliane di Trieste, Pola, Fiume e della provincia dalmata di Zara, nonch\u00e9 i cittadini della provincia di Bolzano, poich\u00e9 in quei territori neppure vennero costituiti i seggi (cfr. art. 1 c. 2 Decr. Lgt. 16 marzo 1946 n. 99).\nVennero consegnate contemporaneamente agli elettori la scheda per la scelta fra Monarchia e Repubblica, il cosiddetto Referendum istituzionale, e quella per l'elezione dei deputati dell'Assemblea Costituente, a cui sarebbe stato affidato il compito di redigere la nuova carta costituzionale, come stabilito con il Decreto legislativo luogotenenziale n. 98 del 16 marzo.\nAl referendum istituzionale la maggioranza dei votanti scelse la forma di stato repubblicana con circa 12 milioni e 700\u00a0000 voti, contro 10 milioni e 700\u00a0000 per la monarchia. Umberto II di Savoia era Re d'Italia subentrato in seguito all'abdicazione del padre Vittorio Emanuele III il 9 maggio 1946. Alle ore 16.10 del 13 giugno 1946, di sua spontanea volont\u00e0 il Re lasci\u00f2 il Paese con la sua famiglia diretto in volo in esilio a Cascais, presso Lisbona, sotto il nome di conte di Sarre, dopo che il Consiglio dei Ministri la stessa mattina lo aveva dichiarato decaduto.\nIl 18 giugno 1946 la Corte di Cassazione nella Sala della Lupa a Montecitorio ufficializz\u00f2 definitivamente i risultati del Referendum, gi\u00e0 proclamati il 10 giugno 1946. Il meccanismo elettorale dell'Assemblea Costituente era proporzionale a liste concorrenti in 32 collegi elettorali plurinominali. La legge elettorale prevedeva l'elezione di 573 deputati, ma le elezioni non si poterono svolgere nelle province di Bolzano, Trieste, Gorizia, Pola, Fiume e Zara.\nRisultarono quindi eletti, in seguito alle elezioni, 556 costituenti. \nIl 25 giugno 1946 venne insediata l'Assemblea Costituente con Giuseppe Saragat alla presidenza.\nL'elezione del capo dello Stato.\nCome suo primo atto, il 28 giugno 1946, l'Assemblea Costituente, dopo l'esito il 13 giugno del referendum istituzionale, si riun\u00ec per l'elezione effettiva del Capo provvisorio dello Stato, ed elesse Enrico De Nicola, al primo scrutinio con 396 voti su 501, superando la maggioranza dei tre quinti dei 556 componenti richiesta dal decreto.\nSu 504 votanti, De Nicola (PLI) ottenne 396 voti, Cipriano Facchinetti (PRI) 40, Ottavia Penna Buscemi (UQ) 32, Vittorio Emanuele Orlando (Sin. storica) 12, Carlo Sforza (PRI) 2, Alcide De Gasperi (DC) 1, Alfredo Proja (DC) 1. Le schede bianche furono 14, le nulle 6.\nLa durata dei lavori, l'entrata in vigore della costituzione italiana e la fine.\nI lavori della Costituente avrebbero dovuto avere una durata di otto mesi, con una possibile proroga di non oltre quattro mesi. Tale termine era a contarsi dalla prima seduta del 25 giugno 1946 e scadeva, quindi, il 24 febbraio 1947. Si fece allora uso della facolt\u00e0 di proroga con legge costituzionale e il termine fu spostato al 24 giugno del 1947. Il nuovo termine si rivel\u00f2 comunque insufficiente e una nuova legge costituzionale approvata dalla stessa Assemblea Costituente lo spost\u00f2 ulteriormente al 31 dicembre 1947.\nUn'ulteriore proroga fino al 31 gennaio del 1948 era contenuta nella XVII disposizione transitoria e finale della Costituzione, ma limitatamente all'emanazione della legge sulla stampa, degli Statuti regionali speciali e della legge elettorale per il Senato della Repubblica e fino al giorno delle elezioni delle nuove Camere in altri casi.\nLa procedura elettorale.\nI lavori furono disciplinati dai Regolamenti della Camera prefascisti, ma con varianti ammesse dalla Presidenza in considerazione della specificit\u00e0 dell'oggetto. Una di esse fu la votazione per princ\u00ecpi, con cui si accorpavano le proposte per materia e si votavano per blocchi omogenei (ad esempio: il bicameralismo o il monocameralismo), andando poi a dettagliare con le votazioni sulle varianti interne all'opzione risultata vincente (es. bicameralismo perfetto o imperfetto).\nUn'altra decisione fu quella di non inserire nel testo determinate materie, ma di orientarne l'interpretazione attraverso ordini del giorno: ad esempio l\u2019Assemblea Costituente manifest\u00f2, con l\u2019approvazione dell\u2019ordine del giorno Giolitti, il favore per il sistema proporzionale nell\u2019elezione dei membri della Camera dei deputati, nella seduta dell\u2019Assemblea del 23 settembre 1947; \"nella seduta dell\u2019Assemblea del 7 ottobre 1947 sarebbe poi stato approvato anche l'ordine del giorno Nitti, che prevedeva il suffragio universale e diretto, con il sistema del collegio uninominale per l\u2019elezione del Senato\".\nL'ordine del giorno era anche lo strumento per orientare il seguito dei lavori, ma era meno impegnativo dell'approvazione per princ\u00ecpi e si prestava quindi a restare, in tutto o in parte, inadempiuto: \u00e8 quello che sarebbe avvenuto con l'approvazione da parte della seconda Sottocommissione dei 75, nel settembre del 1946, dell'ordine del giorno Perassi. Con esso, in una fase iniziale dei lavori della Costituente, esclusa la forma del governo presidenziale, ci si pronunciava \"per l'adozione del sistema parlamentare da disciplinarsi, tuttavia con dispositivi costituzionali idonei a tutelare le esigenze di stabilit\u00e0 dell'azione di governo e ad evitare le degenerazioni del parlamentarismo\"; in seguito, per\u00f2, \"non pass\u00f2 la proposta di Mortati di una durata almeno biennale dei governi, n\u00e9 quella di Tosato che anticipava la formula della sfiducia costruttiva adottata qualche anno dopo nella Legge fondamentale tedesca. Tutto il funzionamento della nostra forma di governo veniva lasciato al comportamento dei partiti\".\nDescrizione e caratteristiche.\nLa composizione.\nI tre maggiori raggruppamenti furono quello della Democrazia Cristiana, che ottenne 207 seggi, quello del Partito Socialista di Unit\u00e0 Proletaria, che ne ottenne 115, e quello del Partito Comunista Italiano, che ne ottenne 104.\nI partiti con un solo deputato furono Gerardo Bruni del Partito Cristiano Sociale, Ugo Damiani del Movimento Unionista Italiano, Alessandro Scotti del Partito dei Contadini d'Italia e Giulio Bordon della coalizione valdostana Fronte Democratico Progressista Repubblicano. All'esito del referendum del 2 giugno, le componenti erano cos\u00ec rappresentate:\nAssemblea costituente 02/06/1946 - Italia\nLe personalit\u00e0 e le ideologie.\nQuando incominci\u00f2 i suoi lavori, a palazzo Montecitorio alle 16 del 25 giugno 1946, l'Assemblea costituente annoverava, tra i suoi componenti, come decano Vittorio Emanuele Orlando. Sul banco di presidenza, tra i segretari provvisori scelti tra i pi\u00f9 giovani deputati, vi era Teresa Mattei, il cui fratello partigiano era stato torturato a morte dai nazisti nel 1944.\nLa pluralit\u00e0 ideologica era trasversale agli stessi partiti e riguardava anche le scuole di pensiero rappresentate all'interno di ciascun partito.\nTra i giuristi, un numero piuttosto elevato di membri della commissione Forti \"(20 su 90) si era trasferito, con le elezioni del 2 giugno 1946, nei ranghi dell\u2019Assemblea\": ci\u00f2 determin\u00f2 una continuit\u00e0 con le proposte avanzate, sia pure con riferimento a un ventaglio di opzioni possibili, nell'operato del presieduto da Pietro Nenni. Tra i Costituenti non vi era per\u00f2 il capo di gabinetto di Nenni, Giannini, che fu escluso dalle liste socialiste per la Costituente\" pur avendo partecipato con un ruolo importante al Congresso di Firenze del maggio 1946; solo successivamente Giannini fu chiamato a offrire un sostegno, da esterno, all'elaborazione del testo, alla luce delle competenze gi\u00e0 maturate.\nIn totale, soltanto il 5,5% degli eletti all'Assemblea costituente non possedeva un titolo di studio universitario.\nLe funzioni.\nCome previsto dal Decreto Legislativo Luogotenenziale n. 98/1946, l'Assemblea aveva innanzitutto il compito di redigere la nuova costituzione. Essa, per\u00f2, aveva anche altri tre compiti: votare la fiducia al governo, approvare le leggi di bilancio e ratificare i trattati internazionali.\nLe funzioni legislative erano formalmente assegnate al Governo, ma in virt\u00f9 delle tradizioni parlamentari prefasciste questo rimise spesso i provvedimenti legislativi pi\u00f9 importanti all'Assemblea Costituente.\nLe commissioni.\nL'Assemblea, tra le altre, nomin\u00f2 al suo interno una Commissione per la Costituzione, presieduta da Meuccio Ruini composta di 75 membri, incaricati di stendere il progetto generale della costituzione. La Commissione si suddivise a sua volta in tre sottocommissioni:\nUn pi\u00f9 ristretto Comitato di redazione (o Comitato dei diciotto) si occup\u00f2 di redigere la costituzione, coordinando e armonizzando i lavori delle tre commissioni. La Commissione dei 75 termin\u00f2 i suoi lavori il 12 gennaio 1947 e il 4 marzo cominci\u00f2 il dibattito in aula del testo.\nIl testo finale della Costituzione della Repubblica Italiana fu definitivamente approvato il 22 dicembre e pubblicato sulla Gazzetta Ufficiale il 27 dicembre 1947.\nLa fiducia ai governi.\nL'Assemblea Costituente vot\u00f2 la fiducia ai Governi De Gasperi II, III e IV, approv\u00f2 le leggi di bilancio per il 1947 e il 1948 e ratific\u00f2 i trattati di pace, firmati a Parigi il 10 febbraio 1947.\nLa consulenza stilistica.\nConclusa la sede referente, nel febbraio 1947 fu richiesto allo scrittore Pietro Pancrazi di operare una prima revisione stilistica del testo licenziato per l'Assemblea.\nUna pausa dei lavori dell'Assemblea costituente, prima della votazione finale della Costituzione nel dicembre successivo, consent\u00ec poi a Concetto Marchesi di avere due settimane di tempo per dare una revisione finale, sotto il profilo della pulizia linguistica e della coerenza sintattica e stilistica, al testo della Costituzione della Repubblica italiana.\nCronologia dei Presidenti.\nPresidente provvisorio fu inizialmente Vittorio Emanuele Orlando. Durante la prima seduta, al primo scrutinio venne eletto Giuseppe Saragat. A seguito delle dimissioni il 6 febbraio 1947 di Giuseppe Saragat, il vice presidente Umberto Terracini l'8 febbraio 1947 venne eletto al primo scrutinio Presidente dell'Assemblea costituente."}
{"id": "19279", "revid": "572213", "url": "https://it.wikipedia.org/wiki?curid=19279", "title": "Cristina di Svezia", "text": "Figlia di re Gustavo II Adolfo di Svezia e della regina Maria Eleonora del Brandeburgo, succedette sul trono all'et\u00e0 di sei anni dopo la prematura scomparsa del genitore. Educata dal potente alto cancelliere Axel Oxenstierna e figlia di uno dei massimi difensori del protestantesimo durante la guerra dei trent'anni, suscit\u00f2 grande scandalo quando nel 1654, nel pieno di una profondissima crisi religiosa, si convert\u00ec al cattolicesimo e abdic\u00f2 in favore del cugino Carlo Gustavo che divenne re Carlo X. Temendo le reazioni e le vendette dei protestanti lasci\u00f2 subito la Svezia per trascorrere il resto della sua esistenza in vari Paesi d'Europa stabilendosi poi definitivamente a Roma dove si occup\u00f2 di opere caritatevoli, di arte, musica e teatro in un movimento culturale che, dopo la sua morte, port\u00f2 alla fondazione dell'Accademia dell'Arcadia nel 1690.\nPersonalit\u00e0 complessa e anticonformista, educata in modo virile come un principe e non una principessa, Cristina era dotata di viva intelligenza e di solida cultura umanistica e filosofica a cui si dedic\u00f2 particolarmente dopo la pace di Westfalia che nel 1648 pose fine alla lunga guerra dei trent'anni. Durante gli anni del suo regno si prodig\u00f2 per far divenire Stoccolma l'\"Atene del nord\". \u00c8 stata la seconda regina regnante di Svezia dopo Margherita I di Danimarca e prima di Ulrica Eleonora.\nBiografia.\nI primi anni.\nCristina era figlia del re Gustavo II Vasa (1594 \u2013 1632), che regn\u00f2 in Svezia dal 1611 al 1632 e della regina Maria Eleonora del Brandeburgo (1599 \u2013 1655). Nacque nel castello di Tre Kronor. Il sovrano aveva gi\u00e0 avuto dal suo matrimonio altre due figlie, una nata morta nel 1620 ed un'altra, di nome Cristina, nata nel 1623 e deceduta l'anno successivo. Pertanto la terza gravidanza della regina Maria Eleonora nel 1626 era seguita con trepidazione nella speranza di dare finalmente un erede al trono alla Svezia. Quando nacque la piccola principessa venne ritenuta un maschio in quanto si presentava con molti capelli e urlava \"con una voce forte e squillante\". Cristina scriver\u00e0 poi nella sua autobiografia che \"prese un grande imbarazzo tra le donne quando scoprirono di sbagliarsi\". Il re, sebbene sperasse nel maschio, fu comunque felicissimo di accogliere la novella nata al punto da scrivere poco dopo la nascita \"Diventer\u00e0 intelligentissima, ci sta rendendo tutti pazzi di lei!\". Gustavo Adolfo era assai affezionato all'unica figlia - dai loro rispettivi ritratti si evince anche una forte somiglianza fisica - e lei lo ripagava con la massima ammirazione. \nPrima che Gustavo Adolfo lasciasse la Svezia per recarsi in Germania in difesa del protestantesimo nella guerra dei trent'anni, egli assicur\u00f2 i diritti di successione di sua figlia nel caso in cui egli non avesse pi\u00f9 fatto ritorno in patria e diede pertanto disposizione che Cristina ricevesse la migliore educazione concessa solitamente ai principi maschi. Dopo la morte del re sul campo di battaglia il 16 novembre 1632, Cristina divenne il centro dell'attenzione per la madre. Gustavo Adolfo aveva deciso che in caso di sua scomparsa, la figlia avrebbe goduto della tutela della sorellastra Caterina. Questa soluzione non piaceva a Maria Eleonora che aveva bandito la sorellastra dal castello. Nel 1636 il cancelliere Oxenstierna vide un'altra soluzione alla faccenda e cio\u00e8 l'esilio al castello di Gripsholm, nel frattempo che il consiglio di reggenza si pronunciasse circa la possibilit\u00e0 per lei di incontrare regolarmente la figlia di appena nove anni. Nei tre anni seguenti, Cristina crebbe in compagnia della zia e della famiglia di lei.\nIl 15 marzo 1633 Cristina divenne ufficialmente regina all'et\u00e0 di soli sei anni, ottenendo il soprannome di \"Regina Bambina\". Cristina aveva ricevuto un'educazione appropriata al suo status ed al suo futuro ruolo come reggente: il teologo Johannes Matthiae Gothus era divenuto suo tutore e le diede lezioni di religione, filosofia, greco e latino. Il cancelliere Oxenstierna discuteva con lei le strategie politiche e si dilettava a insegnarle la storia dagli scritti di Tacito. Cristina studiava felicemente per dieci ore al giorno ed impar\u00f2 lo svedese, il tedesco, l'olandese, il francese e l'italiano, dimostrando un talento unico non solo per la sua epoca. Oxenstierna scrisse fiero della quattordicenne regina \"Non \u00e8 come tutte le altre donne\" e che, al contrario, aveva \"una luminosa intelligenza\". Dal 1638 Oxenstierna impieg\u00f2 a corte la compagnia di balletto francese di Antoine de Beaulieu, il quale fu anche insegnante di danza di Cristina.\nIl regno.\nMorto Gustavo II Adolfo nella battaglia di L\u00fctzen il 16 novembre 1632 durante la guerra dei trent'anni, Cristina, unica erede, si ritrov\u00f2 ad essere regina a soli 6 anni. Per dodici anni, durante la sua minore et\u00e0, la Svezia venne governata da un governo di reggenza con a capo il gran cancelliere del regno Axel Oxenstierna (1583-1654).\nLa corona di Svezia era divenuta ereditaria con la famiglia Vasa, ma dall'epoca di re Carlo IX (regnante dal 1604 al 1611) erano stati esclusi dal trono i figli e discendenti del fratello e del nipote deposti. I fratelli legittimati di Gustavo Adolfo erano morti anni prima; l'unico fratello sopravvissutogli era un illegittimo di suo padre che comunque aveva avuto una sola figlia femmina e come tale non vi erano eredi maschi discendenti da Gustavo I e Cristina era ritenuta ormai l'erede presunta al trono paterno. Sin dalla sua nascita, a Cristina venne riconosciuta l'eleggibilit\u00e0 come ad un erede maschio, e quando venne incoronata ottenne il titolo di \"regina\" il che la qualific\u00f2 nel suo ruolo di sovrana dello Stato.\nNel 1636\u20131637 Peter Minuit e Samuel Blommaert negoziarono col governo la possibilit\u00e0 di fondare la Nuova Svezia, la prima colonia svedese nel Nuovo Mondo. Nel 1638 Minuit eresse fort Christina a Wilmington, nel Delaware, e venne scoperto anche l'attuale Christina River nell'area. Nel dicembre del 1643 le truppe svedesi furono impegnate nell'Holstein e nello Jutland nella guerra di Torstenson.\nIl consiglio nazionale sugger\u00ec a Cristina, divenuta sedicenne, di prendere le redini del governo direttamente, ma lei prefer\u00ec attendere i diciotto anni, come suo padre aveva fatto molti anni prima. Nel 1644 Cristina ascese ufficialmente al trono di Svezia, anche se la sua incoronazione venne posticipata a causa della guerra con la Danimarca e pertanto uno dei suoi primi atti ufficiali fu proprio quello di concludere una pace con quella nazione, riuscendo ad ottenere le isole di Gotland e \u00d6sel, oltre ad alcune province norvegesi come la J\u00e4mtland e la H\u00e4rjedalen.\nIl cancelliere Oxenstierna ben presto apprese che Cristina aveva disegni politici differenti dai suoi. Nel 1645 egli invi\u00f2 suo figlio secondogenito, Johan Oxenstierna, ai congressi di pace di Osnabr\u00fcck e M\u00fcnster, presentando le richieste della Svezia che vertevano ad una continuazione della guerra dei trent'anni. Cristina, ad ogni modo, voleva la pace ad ogni costo ed invi\u00f2 un proprio delegato, Johan Adler Salvius. Poco dopo la conclusione degli accordi di pace, ammise Salvius nel consiglio nazionale. Nel 1648 Cristina ottenne un seggio al Reichstag del Sacro Romano Impero quando il principato di Brema-Verden e la Pomerania svedese vennero assegnati definitivamente alla Svezia grazie al trattato di Osnabr\u00fcck.\nNel 1649, 760 dipinti, 170 sculture di marmo e 100 di bronzo, 33.000 tra medaglie e monete, 600 pezzi di cristalleria, 300 strumenti scientifici, manoscritti e libri (tra cui il \"Sanctae Crucis laudibus\" di Rabano Mauro, il \"Codex Argenteus\" ed il \"Codex Gigas\") vennero trasportati a Stoccolma. La collezione, proveniente dal castello di Praga, era appartenuta a Rodolfo II d'Asburgo ed era stata requisita da Hans Christoff von K\u00f6nigsmarck durante la battaglia di Praga e le successive negoziazioni della pace di Westfalia.. Sempre nel 1649, con l'aiuto dello zio, Giovanni Casimiro, e dei suoi cugini Cristina tent\u00f2 di diminuire l'influenza di Oxenstierna e dichiar\u00f2 Carlo Gustavo quale suo erede presunto. L'anno successivo, la sovrana resistette alle richieste degli Stati Generali per ridurre l'esenzione delle tasse dei nobili proprietari terrieri, di modo da tenere legata a s\u00e9 abilmente l'aristocrazia locale.\nL'\"Atene del Nord\".\nDurante il periodo del regno di Cristina, la Svezia divenne uno tra gli Stati pi\u00f9 raffinati ed acculturati d'Europa, al punto che Stoccolma venne soprannominata \"l'Atene del Nord\".\nNel 1645, infatti, Cristina invit\u00f2 Ugo Grozio a corte per assumere l'incarico di suo bibliotecario, ma egli mor\u00ec durante il viaggio verso la Svezia, a Rostock. Nomin\u00f2 invece Benedict (Baruch) Nehamias de Castro di Amburgo quale suo \"Fisico ordinario\". Nel 1647 Johann Freinsheim venne chiamato a corte come classicista. La \"Semiramide del Nord\" come era soprannominata la regina, ebbe corrispondenza con Pierre Gassendi; Blaise Pascal le dedic\u00f2 una copia delle sue pascaline. Per catalogare la sua nuova collezione la sovrana chiese a Nikolaes Heinsius il Vecchio e a Isaac Vossius di raggiungere la Svezia. Cristina stessa studi\u00f2 inoltre il neostoicismo, gli scritti dei padri della chiesa e dell'islam e lesse il \"Trattato dei tre impostori\", un'opera all'epoca proibita da molti ambienti perch\u00e9 avanzava dei dubbi su tutte le religioni organizzate oltre ad appassionarsi alla storia classica ed alla filosofia.\nNel 1646 tramite uno dei migliori amici di Cristina, l'ambasciatore Pierre Chanut, la regina ebbe modo di corrispondere con il filosofo Cartesio, cogliendo l'occasione per chiedergli una copia delle sue \"Meditazioni metafisiche\". Cristina inizi\u00f2 cos\u00ec una fitta corrispondenza personale con Cartesio e lo invit\u00f2 pi\u00f9 volte in Svezia, spingendo il filosofo francese a giungere a Stoccolma il 4 ottobre 1649. Egli prese residenza presso l'ambasciatore Chanut e il 18 dicembre di quello stesso anno inizi\u00f2 ad impartire lezioni private alla regina, discutendo anche di filosofia e di religione. Il palazzo era ghiacciato ed il 1\u00ba febbraio 1650 Cartesio si ammal\u00f2 di polmonite e mor\u00ec dieci giorni pi\u00f9 tardi. Altre personalit\u00e0 di rilievo che popolarono la corte di Cristina di Svezia furono Claude Saumaise, Pierre-Daniel Huet, Gabriel Naud\u00e9, Christian Ravis e Samuel Bochart.\nCristina era molto interessata al teatro e al balletto e si dilettava personalmente in queste due discipline. Tra gli spettacoli da lei preferiti si ricordano quelli propostile da Pierre Corneille. Nel 1647 l'architetto italiano Antonio Brunati aveva realizzato per la regina il primo teatro di corte di Stoccolma.\nIl poeta di corte Georg Stiernhielm scrisse per Cristina alcune opere teatrali in lingua svedese come ad esempio \"Den f\u00e5ngne Cupido eller Laviancu de Diane\" che venne rappresentata a corte con la sovrana nella parte della dea Diana, protagonista della storia. Colse l'occasione per invitare pi\u00f9 volte anche compagnie straniere come il gruppo italiano nel 1652 ove era presente Vincenzo Albrici e quella olandese con Ariana Nozeman e Susanna van Lee nel 1653. Tra gli artisti chiamati dalla regina si ricorda Anne Chabanceau de La Barre, nominata cantante di corte.\nLa decisione di non sposarsi.\nPersonalit\u00e0 ricca e complessa, dotata di grande intelligenza, di straordinario temperamento e di un forte senso del proprio ruolo, naturalmente assolutista, Cristina verso i vent'anni cominci\u00f2 ad avere contrasti con il cancelliere e la reggenza, che puntavano ormai a darle marito, possibilmente nel giro dei suoi nobili cugini, in modo da assicurare alla Svezia un vero re.\nAl senato, che nel 1649 la sollecitava di nuovo al matrimonio, rispose chiaramente: \"\u00ab.. il matrimonio implica delle soggezioni alle quali io non mi sento in grado di sottostare, e non posso prevedere quando sar\u00f2 in grado di vincere questa ripugnanza\u00bb\". Il suo cugino di secondo grado, Carlo, era infatuato di lei e i due ebbero una relazione segreta negli anni giovanili, che per\u00f2 dur\u00f2 sino al 1642 quando il giovane venne chiamato a prestare servizio in Germania per tre anni al seguito dell'esercito svedese.\nCristina inizi\u00f2 un'amicizia con Ebba Sparre, una dama di corte, di cui tutti i contemporanei elogiarono la bellezza. In una lettera scritta durante l'esilio, a Pesaro, il 27 marzo 1657, Cristina scrisse alla contessa Sparre: \nProbabilmente per sottrarsi a queste pressioni, Cristina dichiar\u00f2 principe ereditario il cugino Carlo X Gustavo, il 10 marzo 1649. La nobilt\u00e0 rifiut\u00f2 questa decisione, mentre gli altri stati sociali - clero, borghesia e contadini - accolsero positivamente la notizia. Cristina venne incoronata ufficialmente domenica 20 ottobre 1650, con grandissimo sfarzo, e le feste durarono fino al 9 gennaio successivo. Per l'incoronazione, Cristina part\u00ec col corteo dal castello di Jacobsdal dal quale usc\u00ec con una carrozza trionfale interamente coperta di velluto nero ricamato in oro e trainata da sei cavalli bianchi. La processione era diretta verso la Storkyrkan ove avrebbe avuto luogo la consacrazione in chiesa ed era cos\u00ec lunga che quando la prima carrozza del corteo giunse a Storkyrkan, l'ultima usciva dal portone del castello di Jacobsdal. Quella sera i membri dei quattro stati sociali vennero invitati a cena al castello pieni di stupore nel vedere fontane che spruzzavano vino e fuochi d'artificio.\nLa religione e le visioni personali.\nIn un secolo ed in una nazione di trionfo per il protestantesimo, la regina Cristina fu sempre un personaggio insolito per l'epoca. Tra le sue prime riforme, ispiratele dal tutore Johannes Matthiae, la sovrana sugger\u00ec nel 1644 un nuovo ordinamento per la chiesa nazionale svedese, ma il provvedimento venne respinto in quanto giudicato eccessivamente calvinista. Cristina, che nel frattempo era divenuta regina, difese strenuamente la sua visione delle cose dagli attacchi del cancelliere Oxenstierna, ma la proposta venne comunque cancellata. Nel 1647 fu la volta del clero svedese che propose l'introduzione del Liber Concordiae (Libro della Concordia) (in svedese: \"Konkordieboken\"), libro col quale si definiva il corretto luteranesimo contro l'eresia, definendo cos\u00ec una teologia protestante di modello. Matthiae era strenuamente opposto a questo progetto e dello stesso avviso era anche Cristina al punto che il libro non venne introdotto in Svezia.\nLa Chiesa cattolica, che aveva considerato il luterano Gustavo Adolfo II tra i suoi pi\u00f9 pericolosi avversari, e riteneva di grande importanza ricondurre all'ovile qualcuno dei sovrani protestanti, sollecit\u00f2 accortamente e pervicacemente l'atto di abiura della giovane regina, mettendole a fianco, gi\u00e0 dal 1650, il gesuita portoghese Ant\u00f3nio Macedo, entrato in Svezia come traduttore dell'ambasciatore del Portogallo. La regina rimase impressionata dalle discussioni sul cattolicesimo che ebbe modo di fare col gesuita portoghese ed invit\u00f2 altri due gesuiti a venire in Svezia in missione segreta nella primavera del 1652, sotto falso nome. Paolo Casati, uno dei due inviati, riconobbe in una lettera al padre generale a Roma che la sovrana aveva buone possibilit\u00e0 di convertirsi al cattolicesimo. Nello specifico la regina concordava col cattolicesimo sulla visione del peccato, dell'immortalit\u00e0 dell'anima e del libero arbitrio. Pur essendo cresciuta per seguire il luteranesimo svedese, attorno al maggio del 1652 Cristina decise ufficialmente di divenire cattolica. I due sacerdoti riferirono queste intenzioni al cardinale Fabio Chigi ed al re Filippo IV di Spagna che invi\u00f2 a Stoccolma il diplomatico spagnolo Antonio Pimentel de Prado.\nDopo aver regnato per quasi vent'anni, lavorando almeno dieci ore al giorno, Cristina era ormai spossata nell'animo e nel corpo, con una crisi nervosa in atto e con problemi di alta pressione che la portavano ad avere problemi di vista ed al collo. Nel febbraio del 1652 il dottore francese Pierre Bourdelot giunse a Stoccolma per curarla. A differenza della maggior parte dei medici del suo tempo, non era propenso a praticare i salassi, prescrivendole invece molto riposo, bagni caldi e colazioni salutari, opponendosi alla vita ascetica che Cristina conduceva.\nL'abdicazione.\nTuttavia Cristina regnava su un paese povero, dove le guerre avevano rafforzato l'aristocrazia, aumentata di numero dal bisogno di coprire le aumentate spese di corte con la creazione di nuovi nobili, mentre le rendite proprie della corte erano state ridotte dalle cessioni di terre ai nuovi aristocratici. Questi, per parte loro, imponevano tasse sempre pi\u00f9 alte a contadini abituati per lunga tradizione a una fiscalit\u00e0 assai blanda. La stessa Cristina aveva poi perso gran parte della propria popolarit\u00e0 per aver fatto impiccare Arnold Johan Messenius che l'aveva pubblicamente accusata di essere la nuova Gezabele e che la regina sospettava stesse tramando per detronizzarla. Invece di dedicarsi alle opere di governo, la regina trascorreva inoltre gran parte del suo tempo a teatro e nelle feste danzanti.\nTra i suoi ultimi atti di governo, nel 1653, Cristina di Svezia costitu\u00ec l\"Ordine di Amarante\", un'onorificenza cavalleresca militare ed Antonio Pimentel ne venne nominato primo cavaliere; tutti i membri dovevano fare promessa solenne di non sposarsi o comunque non risposarsi dopo essere rimasti vedovi.\nNel febbraio 1654 infine Cristina di Svezia annunci\u00f2 ufficialmente al consiglio regio la sua intenzione di abdicare. Oxenstierna si prese l'incarico di esaminare la faccenda che si protrasse per qualche tempo. Il nocciolo della questione era che la regina chiedeva 200.000 talleri reali all'anno, che invece poi le vennero corrisposti con rendite terriere e l'affidamento in feudo del villaggio di Norrk\u00f6ping, delle isole di Gotland, \u00d6land e \u00d6sel e delle residenze reali nel Meclemburgo e in Pomerania. I suoi debiti vennero estinti dal tesoro di Stato.\nLa conversione al cattolicesimo non fu ad ogni modo l'unica ragione della sua abdicazione. Negli ultimi dieci anni, aveva creato 17 conti, 46 baroni e 428 nobili minori. Per provvedere a questi nuovi pari un adeguato appannaggio, vendette alcune propriet\u00e0 della corona per un ammontare annuo di 1.200.000 talleri svedesi. Tra gli insigniti vi erano anche personaggi della borghesia come Lennart Torstenson e Louis De Geer per i loro meriti di guerra oltre al banchiere Johan Palmstruch. Queste donazioni spesso avevano luogo a voce per conto della regina e non venivano nemmeno registrate, facendo s\u00ec che un feudo arrivasse ad essere assegnato per errore a due feudatari contemporaneamente.\nDi certo si sa che alla fine Cristina, corteggiatissima da intellettuali cattolici come Blaise Pascal, ottenute garanzie che le sembravano sufficienti circa il mantenimento del proprio status regale, il 23 febbraio 1654 annunci\u00f2 la propria irrevocabile abdicazione a favore del cugino Carlo Gustavo (nonostante l'opposizione del senato), riguadagnando la propria libert\u00e0. Durante la cerimonia di abdicazione che si tenne al castello di Uppsala, Cristina indossava le sue piene regal\u00ece cerimoniali che si tolse una per una. Per Brahe, che era incaricato di rimuovere la corona dal capo della regina, si rifiut\u00f2 per rispetto nei confronti dell'amata sovrana che pertanto dovette compiere il gesto da sola. Rimasta vestita con un semplice taffet\u00e0 bianco, Cristina fece il suo discorso ai convenuti con voce tremante, salut\u00f2 il gruppo e lasci\u00f2 il trono a Carlo X, che in contrasto era vestito in nero.\nL'esilio.\nPer poter lasciare il Paese senza drammi o disordini, Cristina dissimul\u00f2 anche con suo cugino la propria vera meta, e attravers\u00f2 la Svezia in incognito, a cavallo, vestita da uomo sotto il falso nome di \"conte di Dohna\", con una piccola scorta e l'amico e poeta Bernardino de Rebolledo, dicendosi diretta in Danimarca. Al momento di passare il confine conged\u00f2 il suo cappellano protestante, intraprendendo il lungo viaggio verso Roma.\nSi trasfer\u00ec momentaneamente nei Paesi Bassi, dove assistette alla prima opera messa in scena nel Paese, \"Ulisse all'isola di Circe\" di Gioseffo Zamponi. Cristina si rec\u00f2 qui in visita a Johann Friedrich Gronovius e a Anna Maria van Schurman. Nell'agosto di quell'anno, Cristina giunse nei Paesi Bassi meridionali e prese residenza fissa ad Anversa, alloggiando per quattro mesi nella ricca residenza di un locale mercante ebreo. Durante questa sua permanenza, l'ex regina di Svezia venne onorata della visita di alcuni personaggi di spicco della sua epoca come l'arciduca Leopoldo Guglielmo d'Austria, il principe di Cond\u00e9, l'ambasciatore francese Chanut, ed il governatore della Norvegia, Hannibal Sehested. Cristina si dedicava all'equitazione e organizzava feste e banchetti con musica e danze. Cristina inizi\u00f2 nuovamente a spendere oltre le proprie possibilit\u00e0e dovette vendere tappeti, pezzi d'argenteria e di gioielleria al suo seguito. Dal momento che la sua situazione finanziaria continuava ad essere non florida, l'arciduca austriaco la invit\u00f2 nel suo palazzo di Bruxelles, ove il 24 dicembre 1654 Cristina fece la sua prima professione di fede cattolica, alla presenza dei fedeli amici Pimentel e Raimondo Montecuccoli. Ad ogni modo questa sua conversione non fu resa pubblica dal momento che l'ex sovrana temeva che in tal caso il governo svedese avrebbe potuto rifiutarle la pensione da lei richiesta. Il Papa ed il re di Spagna non potevano aiutarla perch\u00e9 pubblicamente lei non era ancora un membro della Chiesa romana e come risultato Cristina fu costretta ad alienare parte della propria collezione libraria e di statue per saldare i debiti contratti.\nNel settembre di quello stesso anno, Cristina lasci\u00f2 Bruxelles alla volta dell'Italia con un seguito di 255 persone e 247 cavalli. Il messaggero papale, il sovrintendente della Biblioteca Vaticana Luca Olstenio, anch'egli un convertito, attese il corteo ad Innsbruck per condurre l'ex regina nello Stato Pontificio. Il 3 novembre 1655, Cristina decise di fare la propria professione ufficiale al cattolicesimo nella Hofkirche di Innsbruck per poi scriverne al papa Alessandro VII e a suo cugino Carlo X. Per celebrare la sua conversione ufficiale, venne rappresentata per l'occasione la prima de \"L'Argia\" di Antonio Cesti.\nLa \"regina di Roma\".\nL'arrivo dell'ex regina di Svezia nello Stato Pontificio fu davvero trionfale. Nel suo viaggio Cristina fece tappe a Mantova, Ferrara, Bologna, Forl\u00ec e Rimini: del suo passaggio per Forl\u00ec, ad esempio, le cronache testimoniano che vi fu accolta con pubblici festeggiamenti dal governatore cittadino Fulvio Petrocci, insieme col legato di Romagna, cardinale Acquaviva, nonch\u00e9 da molti gentiluomini. A Pesaro, invece, Cristina incontr\u00f2 il marchese Santinelli, noto poeta del quale ammirava gli scritti.\nInfine, in una Roma ormai libera dal dominio di Olimpia Maidalchini, la regina Cristina fu accolta con grandi onori e feste dal nuovo papa Alessandro VII Chigi, che aveva appena sostituito Innocenzo X Pamphili, e dalla nobilt\u00e0 romana. Il 20 dicembre di quello stesso anno, l'ex sovrana raggiunse il Vaticano a bordo di una lettiga appositamente disegnata per lei da Gian Lorenzo Bernini del quale divenne grande amica, facendo spesso visita all'artista nel suo studio. In suo onore, fu lo stesso Bernini a restaurare la famosa Porta del Popolo, sulla quale pu\u00f2 ancor oggi esser letta la scritta che inneggia al \u00absuo felice e fausto ingresso\u00bb in citt\u00e0 il 23 dicembre 1655 (\u00ab\"Felici faustoque ingressui\u00bb\"), che \u00e8 posta sotto al simbolo araldico dei Chigi cinto dai fasci di spighe dei Vasa.\nGiunta nella Basilica di San Pietro, l'ex sovrana si inginocchi\u00f2 di fronte all'altare e, il giorno di Natale, ricevette tutti i sacramenti per mano dello stesso Papa. In onore del pontefice e della Madonna, Cristina prese i nomi ulteriori di \"Alessandra Maria\". Il suo status era quello di una delle pi\u00f9 notevoli donne convertite al cattolicesimo. Tra l'altro il suo arrivo a Roma cadeva durante il periodo di festeggiamenti per l'anniversario di Alessandro VII, occasione per splendidi festeggiamenti che la tennero occupata sino a quando non si insedi\u00f2 ufficialmente a palazzo Barberini, ove Cristina venne accolta da una folla di 6000 spettatori oltre che da una processione di cammelli ed elefanti abbigliati all'orientale e con torri in legno sulle loro groppe.\nPalazzo Farnese.\nCristina si insedi\u00f2 a palazzo Farnese che era appartenuto al duca di Parma, accanto alla chiesa di Santa Brigida, un'altra donna svedese che aveva scelto di risiedere a Roma. Cristina decise di aprire un'accademia a palazzo il 24 gennaio 1656, detta Accademia Reale, con l'obbligo per i partecipanti di aderire alla musica, al teatro, alla letteratura e alle lingue. Tutti i venerd\u00ec l'ex sovrana apriva la residenza ai visitatori pi\u00f9 abbienti e li intratteneva con discussioni intellettuali. Uno degli appartenenti al circolo fu Francesco Negri, un francescano originario di Ravenna che fu il primo a giungere a capo Nord in Norvegia, spedizione che condusse per conto della regina, alla quale invi\u00f2 lettere continue lungo il suo percorso. Un altro francescano che prese parte all'accademia fu lo svedese Lars Skytte, il quale, sotto il nome di padre Lorenzo, prest\u00f2 servizio come confessore della regina per otto anni. Questi era stato pupillo di Johannes Matthiae, e suo zio era stato insegnante di Gustavo II Adolfo di Svezia. Come diplomatico in Portogallo egli si era convertito ed aveva chiesto di essere trasferito a Roma all'arrivo di Cristina.\nCome Cristina aveva temuto, la pubblicazione della sua professione di fede cattolica, rallent\u00f2 l'afflusso del suo appannaggio dalla Svezia e Cristina inizi\u00f2 a vivere di offerte e prestiti, al punto che i suoi servi dovettero utilizzare le porte del palazzo per riscaldare le grandi stanze, senza che poi questi danni le venissero addebitati.\nLa ventinovenne Cristina era ancora piacente e questo port\u00f2 spesso al nascere di molti pettegolezzi sul suo conto, come per la sua amicizia col cardinale Decio Azzolino, che era stato segretario dell'ambasciatore in Spagna e responsabile per la corrispondenza del Vaticano presso le corti europee. Egli era inoltre a capo dello \"Squadrone Volante\", un movimento di liberi pensatori all'interno della Chiesa cattolica. Cristina e Azzolino erano cos\u00ec uniti che ad un certo punto per la rispettabilit\u00e0 di entrambi dovette intervenire il Papa che preg\u00f2 il cardinale di voler limitare le sue visite all'ex sovrana pur mantenendone l'amicizia poi per tutta la vita. In una lettera ad Azzolino, Cristina scrisse in francese di non voler recare offesa n\u00e9 a Dio n\u00e9 al cardinale con il suo stretto legame, ma che questo \"non mi impedisce di volerle bene sino alla morte, e dal momento che la piet\u00e0 di Dio le impedisce di essere il mio amante, la sollevo dall'essere mio servo, come io dall'essere sua schiava\".\nAvendo nuovamente esaurito i fondi a sua disposizione, Cristina si risolse a recarsi in visita in Francia ove venne trattata con grande rispetto da Luigi XIV, pur scandalizzando la raffinata corte di Francia coi suoi modi semplici e disinvolti.\nDi lei scrisse in quest'epoca Anna Maria Luisa d'Orl\u00e9ans, duchessa di Montpensier, in una sua lettera: \"mi ha sorpreso molto: applaude le parti che le sono piaciute delle rappresentazioni ringraziando Dio per la bravura degli attori, si getta sulla sua sedia, accavalla le gambe e poggia le braccia sui braccioli in maniera poco elegante, assumendo posture che ho visto assumere solo da Travelin e Jodelet, due famosi buffoni di corte... \u00c8 per tutti gli aspetti una creatura straordinaria\".\nIl tentativo di ascesa al trono napoletano e l'omicidio del marchese Monaldeschi.\nIl re di Spagna all'epoca regnava anche sul ducato di Milano, sul regno di Sardegna e sul regno di Napoli e Sicilia. Il politico francese Giulio Mazzarino, anch'egli italiano, aveva tentato di liberare Napoli dal governo spagnolo fomentando la popolazione locale insofferente, ma la sua spedizione del 1654 a questo scopo era fallita. Il cardinale considerava pertanto ora Cristina come una valida regina per Napoli, ancor pi\u00f9 che la popolazione locale non voleva italiani sul trono napoletano. Nell'estate del 1656 Cristina salp\u00f2 da Ostia per raggiungere Marsiglia e da li proseguire in carrozza sino a Parigi per meglio discutere l'argomento col primo ministro francese, anche se la causa ufficiale del suo viaggio fu la negoziazione di un emolumento da concordarsi col re di Svezia.\nIl 22 settembre 1656 l'accordo tra Cristina e Luigi XIV era ormai pronto. Il re francese avrebbe promosso Cristina come monarca per i napoletani e lei avrebbe dovuto per il futuro prevenire ulteriori aggressioni da parte della Spagna. Il giorno successivo la regina lasci\u00f2 Parigi per Pesaro, ove si stabil\u00ec per qualche tempo in attesa dell'arrivo dei francesi. Con il possesso del regno di Napoli, infatti, la regina sarebbe stata finanziariamente indipendente dal re di Svezia ed in grado di negoziare la pace tra Francia e Spagna. Mazzarino, ad ogni modo e per maggiore sicurezza, aveva proposto un metodo alternativo per assicurare la pace tra i due paesi, ovvero il matrimonio tra Luigi XIV e la sua prima cugina, Maria Teresa di Spagna, unione che ebbe luogo nel 1660 e che fece pertanto sfumare il progetto di Cristina come regina di Napoli.\nNell'estate del 1657 Cristina fece ritorno in Francia, ufficialmente per visitare la citt\u00e0 papale di Avignone, ma in realt\u00e0 per abbandonare Roma infestata dalla peste. Nell'ottobre di quello stesso anno, le vennero assegnati alcuni appartamenti al castello di Fontainebleau. Fu durante questo periodo che commise un atto che getter\u00e0 un'ombra sulla sua figura, ovvero l'esecuzione del marchese Gian Rinaldo Monaldeschi, suo capo stalliere.\nPer due mesi, Cristina aveva sospettato Monaldeschi di non esserle leale e fece controllare segretamente tutta la sua corrispondenza, il che le rivel\u00f2 che egli stava tramando contro di lei. Un giorno Monaldeschi venne chiamato a convenire con la regina in una galleria del palazzo al fine di discutere alcune tematiche relative alla giustizia e quando i due giunsero alla voce \"tradimento\" il marchese non ebbe dubbi nel ribadire che i traditori dovessero essere puniti con la morte e fu a quel punto che la sovrana estrasse le prove della sua infedelt\u00e0 contenute nelle sue lettere. Le Bel, un sacerdote che risiedeva al castello, sent\u00ec la confessione del marchese nella \"Galerie des Cerfs\" e fece irruzione nella stanza per dissuadere la regina dall'applicare una pena cos\u00ec forte, ma Cristina si dimostr\u00f2 inflessibile e, sebbene il marchese indossasse una cotta di maglia, fu trafitto da due servi. Cristina, attonita e disgustata dall'atteggiamento del nobile defunto, decise ad ogni modo di provvedere degnamente alla sua sepoltura nella chiesa locale del castello, pagando all'abbazia locale le messe per un anno in salvezza della di lui anima. Le Bel scrisse a proposito di questo evento: \"era dispiaciuta di essere stata costretta a questa esecuzione, ma era convinta che la giustizia venisse prima di ogni cosa nel crimine del tradimento. Fu lei stessa a chiedere perdono a Dio\".\nMazzarino consigli\u00f2 a Cristina di addossare la colpa di questa uccisione a Santinelli che sarebbe stato quindi allontanato dalla corte, ma lei insistette nel ritenersi la sola responsabile della morte del marchese. Cristina scrisse dunque a Luigi XIV dell'accaduto che appena due settimane dopo si rec\u00f2 in visita all'amica a Fontainbleau senza preavviso. A Roma, la popolazione era divisa, in quanto Monaldeschi era pur sempre un nobile italiano ucciso all'estero e alcuni non credevano possibile che la regina fosse coinvolta in questa barbarie.\nL'uccisione di Monaldeschi, secondo le leggi vigenti all'epoca, era ad ogni modo legale dal momento che Cristina aveva diritto di giudizio sui membri della sua corte, cos\u00ec come sostenuto anche da Gottfried Leibniz. Del resto, poi, come enfatizzato da molti suoi contemporanei, il senso dello Stato e del dovere era molto forte in Cristina e questo la spingeva a compiere atti fuori dall'ordinario, nel bene e nel male, al punto che continu\u00f2 a ritenersi regina regnante per il resto della sua vita. Quando la sua amica e confidente Angela Maddalena Voglia venne inviata in un convento per ordine del Papa cos\u00ec da portarla lontano da una possibile relazione con un cardinale del Sacro Collegio, Angela riusc\u00ec a fuggire dal monastero dove era vessata dal locale abate e trov\u00f2 rifugio presso Cristina. Cristina a questo punto si sent\u00ec autorizzata ad emettere una sentenza di condanna a morte nei confronti dell'abate, cosa che non le competeva, ma il religioso riusc\u00ec a salvarsi fuggendo. Mentre si trovava in Francia, l'ex sovrana era intenzionata a visitare l'Inghilterra, ma non ebbe incoraggiamenti in tal senso da Oliver Cromwell. Fece ritorno poco tempo dopo a Roma per riprendere la sua passione per le arti e per le scienze.\nIl ritorno a Roma.\nIl 15 maggio 1658, Cristina fece ritorno a Roma per la seconda volta, questa volta senza trionfi. La sua popolarit\u00e0, infatti, era di molto calata dopo l'esecuzione del marchese Monaldeschi al punto che lo stesso Alessandro VII rimase nella sua residenza estiva e non concesse ulteriori visite alla donna della quale gli erano state riferite tante barbarie.\nInizialmente Cristina di Svezia risiedette presso palazzo Rospigliosi, appartenente a Mazzarino, non lontano dal palazzo del Quirinale ma quando nel luglio del 1659 fu lo stesso Papa a chiedere all'ex sovrana di allontanarsi dalla corte pontificia, dopo un periodo passato nella villa Farnesina alla Lungara (oggi sede dell'Accademia dei Lincei), lei scelse di insediarsi nel prospiciente bel palazzo Riario alla Lungara (oggi Palazzo Corsini alla Lungara, sede della Galleria Nazionale d'Arte Antica in palazzo Corsini), affittato dai Riario nel 1659, ma divenuto la sua residenza definitiva solo dal 1663, il cui grande parco (ora sede dell'Orto botanico di Roma) saliva fino in cima al Gianicolo. Ancora una volta il contratto di affitto venne sottoscritto dal cardinale Azzolino, che assicur\u00f2 l'ex regina di aver interceduto per lei presso il Pontefice e che quest'ultimo si era risolto a concederle una pensione adeguata al suo status.\nQui Cristina, che idealmente non aveva mai rinunciato al titolo di regina, install\u00f2 la sua piccola corte, e di palazzo Riario fece la base di intrighi, viaggi diplomatici, feste e avventure galanti - ma anche di vaste relazioni intellettuali (culminate nel 1674 nella creazione dell\"Accademia Reale\" - che fu l'origine dell'Accademia dell'Arcadia - a cui si aggiunse un\"Accademia di Fisica, Storia naturale e Matematica\"). All'interno del palazzo non trovavano spazio prestigiose collezioni d'arte antica come in uso per l'epoca, n\u00e9 quadri di artisti del nord Europa, ma piuttosto nelle sale di rappresentanza si trovavano i ritratti del cardinale Azzolino, del Bernini, di Ebba Sparre, di Cartesio, dell'ambasciatore Chanut e del dottor Bourdelot, tutti personaggi che avevano segnato in qualche modo la sua vita.\nL'ultima visita in Svezia.\nNell'aprile del 1660, Cristina venne informata della morte di Carlo X, avvenuta nel febbraio di quello stesso anno. Il figlio di questi, Carlo XI di Svezia, aveva appena cinque anni. Quell'estate stessa, Cristina decise di recarsi in Svezia per puntualizzare che la sua volont\u00e0 di abdicare sei anni prima era stata dettata dal voler lasciare il suo trono a Carlo X e ai suoi eredi e pertanto, se Carlo XI fosse morto, il trono sarebbe tornato nuovamente nelle sue mani. Purtroppo per\u00f2, la sua condizione di sovrana cattolica le avrebbe impedito questa eventualit\u00e0, al punto che durante la sua permanenza a Stoccolma le venne impedito di assistere o di far celebrare messe secondo il rito romano. Pertanto cerc\u00f2 rifugio nel suo feudo di Norrk\u00f6ping ove fu costretta a sottoscrivere un'ulteriore rinuncia al trono svedese, trascorrendo poi un anno ad Amburgo per ottenere le finanze necessarie per ritornare a Roma, servendosi del banchiere ebreo Diego Texeira per saldare i propri debiti.\nNell'estate del 1662, Cristina giunse a Roma per la terza volta, questa volta per far seguito ad anni felici nella Citt\u00e0 Eterna. I contrasti col Papa vennero risolti, ma nel 1667 l'ex sovrana venne costretta a tornare ancora in Svezia per risolvere alcune faccende e proprio in quell'anno mor\u00ec anche Alessandro VII. Il nuovo papa Clemente IX era stato un ospite fisso al palazzo della regina di Svezia a Roma. Presa dalla gioia di questa nuova elezione, Cristina diede una grande festa ad Amburgo dove si trovava a soggiornare presso la casa dei Texeira ma, dimenticandosi che quella era una terra protestante, la regina abbandon\u00f2 ben presto il ricevimento fuggendo da una porta segreta per poi tornare a Roma definitivamente.\nIl definitivo ritorno a Roma e la morte.\nIl quarto ed ultimo ingresso di Cristina a Roma ebbe luogo il 22 novembre 1668. Clemente IX si rec\u00f2 subito in visita alla sovrana e quando questi mor\u00ec per un attacco cardiaco, Cristina volle visitarlo sul letto di morte. In questi anni assunse come suo confessore il portoghese Ant\u00f3nio Vieira.\nDurante questo quarto periodo della sua permanenza romana, Cristina di Svezia diede ordine di aprire un teatro personale nel piano superiore del palazzo ove risiedeva per poi proseguire nel 1671 con l'apertura del primo teatro pubblico di Roma nell'ex prigione di Tor di Nona, ad opera del suo segretario francese Giacomo d'Alibert. Nel 1672, come ultima speranza in campo politico, venne menzionata come una delle candidate ideali per la successione al trono di Polonia dopo la morte di Giovanni II Casimiro Vasa, ma il progetto fu presto archiviato per via dei forti scontri tra la fine del Cinquecento e l'inizio del Seicento con Sigismondo III di Svezia, suo antenato.\nA tale insuccesso si aggiunse il mutato atteggiamento papale rispetto alle recitazioni pubbliche che Cristina patrocinava: Clemente X, una volta salito al soglio pontificio, preoccupato per gli effetti che tali spettacoli potessero avere sulla pubblica morale, proib\u00ec l'apertura di nuovi teatri mentre con papa Innocenzo XI le cose peggiorarono ulteriormente. Il nuovo Pontefice, infatti, di carattere rigido e profondamente austero, proib\u00ec ogni spettacolo teatrale, releg\u00f2 a granaio il teatro di Tor di Nona, nonostante molti cardinali ed esponenti del clero romano spesso prendessero parte alle rappresentazioni, e viet\u00f2 alle donne di recitare, di cantare e di vestire abiti scollati. Cristina riteneva queste restrizioni completamente insensate, e lasciava che nel suo teatro personale si continuasse a praticare il teatro come sempre.\nMantenendo la qualifica di promotrice dell'arte e della musica, Cristina nomin\u00f2 Carlo Ambrogio Lonati e Giacomo Carissimi quali suoi maestri di cappella, Lelio Colista fu suo liutista, Loreto Vittori e Marco Marazzoli suoi cantanti e Sebastiano Baldini svolse l'incarico di librettista. Compositori al suo servizio furono Alessandro Stradella e Bernardo Pasquini; Arcangelo Corelli le dedic\u00f2 la sua prima opera, \"Sonata da chiesa opus 1,\" e sempre per lei Alessandro Scarlatti diresse l'orchestra durante i tre giorni di festa per le celebrazioni dell'incoronazione di Giacomo II d'Inghilterra nel 1685.\nIl suo spirito politico e ribelle condusse Cristina a mantenere una forte capacit\u00e0 decisionale anche dopo molto tempo dalla sua abdicazione e rinuncia al trono svedese. Quando Luigi XIV di Francia revoc\u00f2 l'editto di Nantes, abolendo i diritti dei protestanti francesi (ugonotti), Cristina, strenua cattolica, il 2 febbraio 1686 scrisse una lettera indignata all'ambasciatore francese Cesar d'Estrees, e il 15 agosto 1686, in risposta ad un provvedimento pontificio di Clemente X che proibiva agli ebrei di uscire per le strade durante il carnevale, eman\u00f2 un decreto col quale dichiar\u00f2 che tutti gli ebrei di Roma che lo avessero voluto, avrebbero potuto porsi sotto la sua speciale protezione. Cristina sigl\u00f2 la lettera come \"la Regina\" in pretesa del trono di Svezia.\nCristina rimase molto tollerante durante il resto della sua vita ed assunse come suo teologo privato il sacerdote spagnolo Miguel de Molinos, perseguitato dall'inquisizione per il suo insegnamento che prevedeva che il peccato appartenesse alla parte pi\u00f9 recondita dell'uomo e che di fatto non dipendesse dal libero arbitrio dell'uomo. Cristina gli invi\u00f2 cibo e centinaia di lettere mentre questi si trovava rinchiuso a Castel Sant'Angelo.\nNel febbraio del 1689 la sessantaduenne Cristina si ammal\u00f2 seriamente dopo una visita ai templi della Campania al punto da rendere necessaria per lei l'unzione degli infermi. Ad un certo punto sembr\u00f2 riprendersi, ma a met\u00e0 di aprile peggior\u00f2 ulteriormente a causa di un'infezione batterica che le port\u00f2 l'erisipela, seguita poi da una polmonite e da febbre alta. Sul letto di morte invi\u00f2 una lettera al Papa chiedendo di perdonarla per le offese recate.\nMor\u00ec il 19 aprile 1689, confortata solo dal cugino, il marchese Michele Garagnani, e dal fedele cardinale Azzolino che presenzi\u00f2 al suo capezzale sino alla sua dipartita. Quest'ultimo ne divenne l'erede universale, ma mor\u00ec poco dopo (l'8 giugno 1689), lasciando i beni al nipote Pompeo Azzolino. Tra le molte e preziose opere della collezione della regina, Pompeo vendette una \"Venere che piange Adone\" di Paolo Veronese che oggi, dopo una serie di acquisti e compravendite, si trova infine al Museo Nazionale di Stoccolma. Il patrimonio artistico che arricchiva il palazzo Riario and\u00f2 disperso a prezzi irrisori tra i nobili romani, mentre il successivo Papa, Alessandro VIII, compr\u00f2 \"per un pezzo di pane\" la splendida biblioteca.\nLa sepoltura.\nCristina aveva chiesto di essere sepolta in una tomba semplice, ma il Papa alla sua morte insistette per prima cosa nel volerla esporre su un \"lit de parade\" per quattro giorni a palazzo Riario. La regina venne imbalsamata, vestita di broccato bianco e le vennero posti una maschera d'argento sul viso, uno scettro tra le mani e una corona di metallo smaltato sul capo. \"La regina indossa il suo mantello, decorato con centinaia di corone e bordato di ermellino, guanti di seta ed un paio di stivali di stoffa molto eleganti\". Il suo corpo venne posto in tre bare, una di cipresso, una di piombo e l'ultima di quercia. La processione del funerale venne guidata dalla chiesa di Santa Maria in Vallicella sino alla basilica di San Pietro, dove la regina venne sepolta nelle Grotte Vaticane \u2013 una delle sole tre donne ad aver avuto questo privilegio. Tale beneficio le venne accordato anche in ricordo della tradizione che vedeva la sepoltura presso la basilica vaticana per i re sassoni che tra il IX e X secolo vi si recavano per convertirsi al cristianesimo. I suoi intestini vennero posti in un'urna separata.\nNel 1696 papa Innocenzo XI commission\u00f2 un monumento in onore della defunta regina, concluso nel 1702, in commemorazione della sua prodigiosa conversione e per la gratitudine che anche la citt\u00e0 di Roma le doveva. Questo monumento venne posto nel corpo stesso della basilica vaticana e supervisionato nell'esecuzione dall'architetto Carlo Fontana. Cristina venne ritratta in un medaglione di bronzo dorato modellato da Giovanni Giardini, supportato da uno scheletro coronato posto su un cuscino sorretto da due puttini in marmo bianco scolpiti da Lorenzo Ottoni. Tre rilievi sottostanti dello scultore francese Teudon rappresentano tre momenti della sua vita come la sua rinuncia al trono svedese, l'abiura al protestantesimo fatta nel 1655 nella cattedrale di Innsbruck e l'allegoria della fede trionfante sull'eresia.\nAspetto fisico e comportamento.\nMolti dei racconti storici sul conto della regina di Svezia includono riferimenti alle sue caratteristiche fisiche e al suo stile di vita e di vestiario poco femminili.\nGi\u00e0 all'atto della nascita un equivoco sembr\u00f2 segnare il futuro della giovane principessa che venne inizialmente riconosciuta come maschio per via da una spiccata ipertrofia clitoridea; l'equivoco dur\u00f2 poco ma a sufficienza perch\u00e9 il padre gridasse alla nascita di un erede maschio. Sin da giovane, inoltre, Cristina di Svezia sarebbe stata dotata di un carattere particolarmente mascolino che presumibilmente anche il padre, che volle educarla \"come un principe\", accett\u00f2 e in qualche modo assecond\u00f2. La futura regina era inoltre particolarmente predisposta all'esercizio fisico e ai giochi praticati dai suoi cugini maschi e apprese facilmente le attivit\u00e0 della caccia e dell'equitazione.\nDal 1665, secondo la testimonianza di Edward Browne, Cristina era solita indossare un giustacuore di velluto, una cravatta ed una parrucca maschile. Secondo il duca Enrico II di Guisa, \"indossa scarpe da uomo e la sua voce cos\u00ec come le sue azioni sono simili a quelle di un uomo\". \nCi\u00f2 che cambi\u00f2 radicalmente il suo modo di agire e di vestire fu il periodo trascorso a Roma, dove incontr\u00f2 il cardinale Decio Azzolino col quale inizi\u00f2 un'amicizia. Come riportarono i contemporanei, la \"dormiente femminilit\u00e0 di Cristina venne a risvegliarsi\", lasciando che lei abbandonasse i vestiti da uomo per darsi ai \"d\u00e9collet\u00e9\" con gran dispiacere del Papa. Quando Azzolino venne allontanato da lei, Cristina riprese a vestirsi da uomo.\nPur con l'et\u00e0, Cristina vari\u00f2 di poco. Fran\u00e7ois Maximilian Misson, che la vide nell'aprile del 1688, diede di Cristina quest'immagine:\nI dubbi sul suo vero genere sessuale, ovvero se fosse una donna o un uomo, portarono a indagini condotte sui suoi resti nel 1965 dall'antropologo svedese Carl-Herman Hjortsj\u00f6, il quale non trov\u00f2 tracce di una intersessualit\u00e0 della regina, ovvero del fatto che fosse dotata sia di organi genitali maschili che femminili. Inoltre l'analisi osteologica di Hjortsj\u00f6 sullo scheletro della sovrana concluse che essa avesse a tutti gli effetti la tipica struttura femminile del corpo.\nTeatro lirico.\nJacopo Foroni (1824-1858) compose \"Cristina, Regina di Svezia\" per il Teatro di Stoccolma nel 1849 su libretto di Giovanni Carlo Casanova. Al personaggio della regina svedese si ispir\u00f2 anche l'opera di Sigismund Thalberg \"Cristina di Svezia\", su libretto di Felice Romani, rappresentata per la prima volta a Vienna il 3 giugno 1855.\nCinema.\nFamosa \u00e8 l'interpretazione della regina Cristina da parte della sua connazionale Greta Garbo nel film \"La regina Cristina\" del 1933 che, nonostante rispetti la verit\u00e0 storica circa la sovrana svedese solo in parte, all'epoca fu accolto da un grande successo.\nNel film \"Amori e veleni\" del 1950 si racconta una storia di amori intrighi e tradimenti in cui \u00e8 coinvolta, anche se solo come spettatrice, la regina interpretata da Lois Maxwell durante il suo soggiorno a Roma.\nNel 1974 \u00e8 uscito un altro film sulla sua figura, \"The abdication\", regia di Anthony Harvey, con Peter Finch, Liv Ullmann, Cyril Cusack.\nNel 2015 \u00e8 stato realizzato il film \"The Girl King\", interpretato da Malin Buska, Sarah Gadon e Michael Nyqvist, diretto da Mika Kaurism\u00e4ki.\nLewis Gannett nel 1933 recensendo il libro di Elizabeth Goldsmith \"Christina of Sweden\" e anticipando il film di Mamoulian scrisse sull\"Herald Tribune\": "}
{"id": "19280", "revid": "1005847", "url": "https://it.wikipedia.org/wiki?curid=19280", "title": "I legislatura della Repubblica Italiana", "text": "La I legislatura della Repubblica Italiana \u00e8 stata in carica dall'8 maggio 1948 al 24 giugno 1953, risultando essere la legislatura pi\u00f9 lunga della storia repubblicana.\nCronologia.\nLe elezioni del 18 aprile 1948 sono le prime elezioni repubblicane italiane, dopo quelle svolte due anni prima per la costituzione dell'Assemblea Costituente. Il 1\u00ba gennaio \u00e8 entrata in vigore la Costituzione italiana, ad aprile nascono i primi governi effettivi. Come previsto dalla III disposizione transitoria della Costituzione gli ex Senatori del Regno, non dichiarati decaduti, sono componenti di diritto del Senato della Repubblica.\nAlla vigilia delle elezioni scoppia l'allarme della cosiddetta \"sindrome di Pescara\": nella citt\u00e0 adriatica, infatti, il 15 febbraio, alle elezioni amministrative, le sinistre \u2013 insieme ai repubblicani \u2013 avevano conquistato il 79% dei consensi, cosa che dest\u00f2 scalpore soprattutto fra le dirigenze democristiane. Il nuovo sindaco comunista di Pescara viene invitato nei comizi di tutta Italia, ma la DC si mobilita in ogni modo tant'\u00e8 che la stessa Pescara, alle politiche del 18 aprile, cambia improvvisamente orientamento e il fronte democristiano supera (seppure di poco) quello di sinistra.\nLe elezioni si svolgono regolarmente: alla presidenza del Consiglio viene riconfermato Alcide De Gasperi, considerato ormai il principale statista della politica italiana. Del governo, oltre alla DC, entrano a far parte anche i socialdemocratici, i repubblicani e i liberali.\nIl governo va in crisi dopo circa due anni: il presidente De Gasperi decide di dimettersi in seguito alle reazioni ostili del Partito Liberale sulla legge fondiaria della Sila. Il 14 gennaio 1950 De Gasperi si dimette e il 27 gennaio costituisce un nuovo governo senza l'apporto dei liberali.\n\u00c8 aria di bufera, successivamente, nel 1951: il 19 luglio il governo si scioglie per dei contrasti fra il presidente e il suo stesso ministro, il democristiano Giuseppe Pella, che possiede la delega al Bilancio. Pella critica De Gasperi in materia di politica economica e scoppia un periodo di forti antipatie: il presidente si ridesta e costituisce il terzo esecutivo di questa legislatura fondato soltanto sull'alleanza DC-PRI, con l'astensione di socialdemocratici e liberali. Pella ha un ruolo marginale."}
{"id": "19281", "revid": "1005847", "url": "https://it.wikipedia.org/wiki?curid=19281", "title": "II legislatura della Repubblica Italiana", "text": "La II legislatura della Repubblica Italiana \u00e8 stata in carica dal 25 giugno 1953 all'11 giugno 1958.\nCronologia.\nA partire dalle elezioni del 1953 entra in vigore una nuova legge elettorale, che prevede un sistema proporzionale con premio di maggioranza per la lista che avesse ottenuto la maggioranza assoluta (50% +1) dei voti. La legge era stata varata dai partiti della precedente coalizione di governo (DC, PRI, PSDI, PLI) che - infatti - si presentano uniti, ma non riescono, per pochi voti, a raggiungere il quorum richiesto per il premio: a queste elezioni, infatti, aumentano i loro voti le sinistre (PCI, PSI) e la destra (PNM, MSI).\nLa legge prevedeva che, a chi avesse superato il 50% dei voti, fosse assegnato il 65% dei seggi.\nLa nuova legge viene definita dalle opposizioni come \"legge truffa\" e la sua approvazione (con il suo relativo fallimento) costa cara allo stesso Alcide De Gasperi, presidente del Consiglio uscente, anche perch\u00e9 la DC perde pi\u00f9 dell'8% dei consensi rispetto alle elezioni del '48.\nDe Gasperi, infatti, tenta di costituire un nuovo esecutivo, il suo ottavo governo, ma esso viene sfiduciato non appena si presenta in Parlamento. Inutilmente il presidente democristiano tenta di dialogare con il leader comunista, Palmiro Togliatti, ma non c'\u00e8 niente da fare: il suo governo monocolore ottiene solo i voti favorevoli della DC (263) contro i 282 di PCI, PSI, MSI e monarchici; 37 astenuti tra gli ex alleati socialdemocratici, repubblicani e liberali.\n\u00c8 la fine della stagione politica di De Gasperi. Ora c'\u00e8 bisogno di un nuovo governo: a capo dell'esecutivo viene chiamato Giuseppe Pella, che non era in ottimi rapporti con De Gasperi (vedi elezioni del '48): anche il suo governo \u00e8 un monocolore, ma stavolta l'MSI si astiene e si riduce il fronte dei contrari.\nPella ha la maggioranza e governa per cinque mesi, ma viene pi\u00f9 volte ostacolato dalla stessa base del partito, tanto che il primo ministro decide di dimettersi a gennaio del '54: in Parlamento si presenta Amintore Fanfani che tenta invano di ottenere la maggioranza con un governo che viene immediatamente respinto.\nSolo il 10 febbraio si riesce a ricucire lo strappo: \u00e8 necessario, per\u00f2, andare oltre il recinto democristiano. Ci pensa Mario Scelba che coinvolge il PSDI e il PLI e forma un nuovo esecutivo destinato a durare \"a lungo\" (16 mesi): \u00e8 vicepresidente Giuseppe Saragat, leader socialdemocratico.\nNel frattempo si svolgono le elezioni per il nuovo Presidente della Repubblica, che incoronano Giovanni Gronchi: Scelba presenta le sue dimissioni - che in un primo momento vengono respinte - perch\u00e9 ha l'intenzione di varare un nuovo governo con nuove alleanze. A questo progetto si oppongono alcune correnti della DC, tanto che Scelba deve dimettersi definitivamente.\nAl suo posto viene chiamato Antonio Segni: il suo governo ricalca l'esperienza del precedente (triplice alleanza DC, PSDI, PLI) e ottiene la fiducia.\nIl 27 e 28 maggio 1956 si tengono le elezioni amministrative.\nIl 15 maggio 1957 il PSDI ritira la propria fiducia al governo, che \u00e8 costretto alle dimissioni.\nIl nuovo incarico viene affidato a Adone Zoli. Tra l'imbarazzo politico generale ottiene la fiducia al Senato il 3 giugno (132 favorevoli, 93 contrari) con i voti decisivi delle destre (PNM, PMP e MSI). Zoli \u00e8 quindi disponibile a rimettere il mandato, ma le dimissioni vengono rifiutate.\nIl 17 marzo 1957 un progetto di legge costituzionale per la riforma della Camera dei deputati viene bocciato."}
{"id": "19282", "revid": "1005847", "url": "https://it.wikipedia.org/wiki?curid=19282", "title": "III legislatura della Repubblica Italiana", "text": "La III Legislatura della Repubblica Italiana \u00e8 stata in carica dal 12 giugno 1958 al 15 maggio 1963.\nFu l'ultima Legislatura il cui numero di parlamentari venne definito in ragione della popolazione, come originariamente previsto dalla agli articoli 56 e 57 (poi modificati dalla ).\nCronologia.\nLe elezioni politiche si svolgono il 25 maggio 1958 e i risultati non producono grosse sorprese, in quanto confermano sostanzialmente l'andamento espresso finora. Amintore Fanfani viene incaricato di formare il nuovo governo e si inaugura, da questo momento, la cosiddetta stagione politica del \"Centro-sinistra\", costituita dall'accordo fra la DC e il PSI. Durante questo governo, e pi\u00f9 precisamente il 14 agosto del '58, viene istituito il Ministero della Sanit\u00e0 (l'Italia era uno dei pochi Paesi occidentali a non possederlo).\nDopo una serie di conflitti interni alla DC e la crisi del governo, che viene battuto sull'approvazione di una serie di leggi, si dimettono due ministri (il contrasto \u00e8 sull'introduzione del Codice della Strada). Fanfani lascia governo e segreteria del partito.\nL'incarico viene affidato ad Antonio Segni che vara il suo governo, con l'appoggio esterno delle destre (PNM, PMP e MSI). \u00c8 il periodo in cui scoppia uno scandalo alimentare per presunte sofisticazioni dei cibi nel periodo natalizio fra il 1959 e il '60.\nLa DC si interroga su un futuro orientato verso un'alleanza con la sinistra, ma liberali e repubblicani non ci stanno e mettono in crisi il governo, che si dimette il 24 febbraio. L'incarico di formarne uno nuovo viene dato allo stesso Segni, ma il tentativo fallisce.\nCos\u00ec, il 25 marzo 1960 nasce il Governo Tambroni, monocolore DC con l'appoggio del MSI, che dura in carica soltanto quattro mesi: scoppiano, infatti, proteste antifasciste in molte citt\u00e0 italiane che creano tafferugli e persino 5 morti. Tambroni accusa la sinistra filo-sovietica di fomentare i tumulti ma - dopo sollecitazioni della stessa DC - il Governo si dimette il 26 luglio.\nIl successivo governo vede il ritorno sulla scena di Fanfani, da sempre favorevole ad accordi con la sinistra (con i socialisti in particolare). Si scontra, infatti, con Tambroni perch\u00e9 si era fatto appoggiare dal MSI.\nA livello internazionale si \u00e8 in piena guerra fredda, l'Italia \u00e8 apertamente schierata con l'alleanza atlantica, in contrapposizione al blocco sovietico; viene costruito il muro di Berlino e Fanfani \u00e8 un protagonista della mediazione fra i due blocchi. Il governo si dimette il 2 febbraio 1962, dopo che il consiglio della DC aveva deliberato la creazione di un'alleanza di centrosinistra, su indicazione del segretario Aldo Moro.\nNasce, pertanto, un nuovo governo, il Fanfani IV: si tratta di un tripartito DC-PSDI-PRI, mentre il PSI mantiene un atteggiamento di collaborazione. \u00c8 un governo relativamente \"duraturo\", che attua riforme importanti come l'aumento delle pensioni, l'eliminazione della censura sulle opere liriche e di prosa, l'avvio dell'urbanizzazione nazionale, la nazionalizzazione dell'energia elettrica, la riduzione della leva militare e l'unificazione della scuola media con l'obbligo scolastico a 14 anni.\nSul finire della legislatura viene approvata la legge costituzionale 2/1963 che, modificando gli articoli 56, 57 e 60 della Costituzione, fissa a 630 il numero dei deputati e a 315 il numero dei senatori, equiparando inoltre la durata di entrambe le Camere a 5 anni.\nIl 18 febbraio 1963, il nuovo presidente della Repubblica, Antonio Segni, scioglie le Camere in vista delle elezioni politiche."}
{"id": "19283", "revid": "1005847", "url": "https://it.wikipedia.org/wiki?curid=19283", "title": "IV legislatura della Repubblica Italiana", "text": "La IV Legislatura della Repubblica Italiana \u00e8 stata in carica dal 16 maggio 1963 al 4 giugno 1968.\nFu la prima Legislatura che vide il numero dei deputati fissato a 630 e dei senatori a 315, per effetto della .\nCronologia.\nDopo le elezioni del 1963, che segna un leggero calo della DC a vantaggio del PLI, passato all'opposizione, comincia un governo di centro-sinistra guidato da Moro, con l'apertura verso il PSI. Vennero istituite le Regioni e venne approvata la legge n. 604/1966, che limitava i licenziamenti alla sola giusta causa."}
{"id": "19284", "revid": "1005847", "url": "https://it.wikipedia.org/wiki?curid=19284", "title": "V legislatura della Repubblica Italiana", "text": "La V Legislatura della Repubblica Italiana \u00e8 stata in carica dal 5 giugno 1968 al 24 maggio 1972.\nCronologia.\nQuando le elezioni si svolsero, nel giugno del 1968, si era gi\u00e0 scatenato il movimento studentesco e operaio: il voto ne fu appena sfiorato, ma tutta la V legislatura ne sarebbe stata coinvolta. Il '68 colse di sorpresa i partiti; nessuno comprese che le profonde trasformazioni in atto negli anni sessanta avrebbero avuto ripercussioni sullo scenario politico: anche lo stesso PCI fu accusato di collusione con la borghesia capitalistica e di abbandono di ogni spinta rivoluzionaria.\nIn questi anni emergeranno nuovi movimenti rivoluzionari come Potere Operaio, Lotta Continua e i primi nuclei del terrorismo. Il nuovo centro-sinistra che nacque alla fine del 1968, guidato da Mariano Rumor, dovette affrontare questa situazione con una serie di incentivazioni salariali, previdenziali e pensionistiche. In questo clima emerse presto il terrorismo: inizialmente di destra, con l'attentato di Piazza Fontana a Milano nel 1969, su un treno ferroviario Firenze-Bologna e in un comizio a Brescia nel 1974, poi quella di sinistra, con l'emergere delle Brigate Rosse.\nNel 1971 la DC rompe il legame con il PSI e torna ad un governo di centro con Giulio Andreotti. Sulla mal riuscita esperienza di centro-sinistra, pesava il fatto di non essere riusciti a ridurre l'elettorato comunista, ma anzi, di averlo visto incrementare sull'onda della protesta giovanile. Furono anche gli anni in cui venne approvata la legge n. 300 del 1970, meglio conosciuta come \"Statuto dei lavoratori\", che regolamentava l'ingresso delle organizzazioni sindacali nelle imprese, estendeva i diritti dei lavoratori, e poneva limiti ulteriori ai licenziamenti. Sempre nel 1970 vennero approvate la legge n. 898/1970 sul divorzio e la legge n. 352/1970 sul referendum.\nCamera dei deputati.\nUfficio di presidenza.\nVittorio Carra -capo scorta dal (1984 al 1994)"}
{"id": "19285", "revid": "1005847", "url": "https://it.wikipedia.org/wiki?curid=19285", "title": "VI legislatura della Repubblica Italiana", "text": "La VI Legislatura della Repubblica Italiana \u00e8 stata in carica dal 25 maggio 1972 al 4 luglio 1976.\nCronologia.\nVenne approvata la riforma del diritto di famiglia."}
{"id": "19286", "revid": "1005847", "url": "https://it.wikipedia.org/wiki?curid=19286", "title": "VII legislatura della Repubblica Italiana", "text": "La VII Legislatura della Repubblica Italiana \u00e8 stata in carica dal 5 luglio 1976 al 19 giugno 1979.\nCronologia.\nSi inaugura la stagione del \"compromesso storico\" tra DC e PCI con il governo di solidariet\u00e0 nazionale.\nVennero approvate la legge n. 194/1978 sull'interruzione volontaria di gravidanza, la legge n. 180/1978 sugli ospedali psichiatrici e la legge n. 833/1978 sul servizio sanitario nazionale."}
{"id": "19287", "revid": "1005847", "url": "https://it.wikipedia.org/wiki?curid=19287", "title": "VIII legislatura della Repubblica Italiana", "text": "L'VIII legislatura della Repubblica Italiana \u00e8 stata in carica dal 20 giugno 1979 all'11 luglio 1983.\nCronologia.\nI governi costituiti in questa legislatura sono ben sei. Dapprima, visto il grosso risultato ottenuto, la Democrazia Cristiana (38,3% dei voti) estromette dall'esecutivo il Partito Socialista, con il quale finora aveva avuto una storica alleanza, ricercando l'accordo con i partiti minori, il PSDI e il PLI. Dopo il primo governo guidato da Francesco Cossiga, che dura in carica 8 mesi, la maggioranza cede e coinvolge, a pi\u00f9 riprese, oltre ai socialisti, anche il PRI.\nIl repubblicano Giovanni Spadolini, nell'anno '81-'82, \u00e8 il primo presidente del Consiglio non-democristiano.\n\u00c8 in questa legislatura che nasce la stagione storica del cosiddetto \"Pentapartito\", costituito dall'alleanza DC-PSI-PSDI-PRI-PLI."}
{"id": "19288", "revid": "1005847", "url": "https://it.wikipedia.org/wiki?curid=19288", "title": "IX legislatura della Repubblica Italiana", "text": "La IX Legislatura della Repubblica Italiana \u00e8 stata in carica dal 12 luglio 1983 al 1\u00ba luglio 1987.\nCronologia.\nLa maggioranza che si costituisce in Parlamento continua ad essere determinata dal cosiddetto \"Pentapartito\": l'asse DC - PSI, in alleanza con PRI, PSDI e PLI. \nNell'ultima fase, Amintore Fanfani costituisce un governo monocolore democristiano, che dura in carica soltanto undici giorni.\nAttraverso gli Accordi di Villa Madama avviene la revisione del Concordato tra Italia e Santa Sede."}
{"id": "19289", "revid": "293713", "url": "https://it.wikipedia.org/wiki?curid=19289", "title": "Ancona-Matelica", "text": "LAncona-Matelica, meglio nota come Ancona, \u00e8 una societ\u00e0 calcistica italiana con sede legale a Matelica e sede operativa ad Ancona. Milita in Serie C, terzo livello del campionato italiano.\nCostituita nel 2021 a seguito degli accordi tra l'SS Matelica Calcio 1921 e l'US Anconitana ASD, \u00e8 l'erede della tradizione sportiva iniziata nel 1905 con l'istituzione dell\"Unione Sportiva Anconitana\" e poi passata nei decenni seguenti attraverso diversi soggetti societari, fallimenti e rifondazioni.\nIn oltre 90 stagioni ufficiali disputate, il club marchigiano vanta quale maggior risultato sette partecipazioni al massimo campionato nazionale: due alla Serie A a girone unico (nelle annate 1992-1993 e 2003-2004) e cinque alla Prima Divisione (nella prima met\u00e0 degli anni venti). Ad esse si aggiungono venticinque partecipazioni alla seconda serie e quarantaquattro alla terza. Nel suo palmar\u00e8s, a livello nazionale, vanta la conquista di una Coppa Italia Dilettanti. Ha raggiunto la finale di Coppa Italia nella stagione 1993-1994.\nI colori sociali sono il bianco e il rosso. Disputa le partite interne allo stadio Del Conero.\nStoria.\nDagli albori agli anni quaranta.\nL'Unione Sportiva Anconitana venne fondata il 5 marzo del 1905 in un piccolo magazzino del Teatro delle Muse. In quegli anni il calcio ancora non era diffusissimo e furono i marinai inglesi che approdavano al porto di Ancona a dare il via ad una pratica pi\u00f9 convinta di questo gioco, ma la sua diffusione in citt\u00e0 \u00e8 legata anche a un giovane, Pietro Recchi, che un giorno, trovandosi a Liverpool per lavoro, ebbe l'occasione di assistere ad una partita di football e se ne innamor\u00f2; da qui la divisa completamente rossa. Le prime partite di un certo rilievo furono disputate contro i marinai inglesi presenti in citt\u00e0 e il primo incontro reso noto dalle cronache cittadine \u00e8 datato 19 febbraio 1911, partita disputata tra l'Anconitana e la squadra del piroscafo inglese Britannia e terminata con un pareggio.\nSolo nel 1921-1922 debutt\u00f2 nel campionato di massima serie, allora denominato Prima Divisione e gestito dalla CCI. La squadra, inserita nel campionato meridionale, vinse il girone marchigiano, ma venne poi eliminata nella fase finale della Lega Sud, la cui vincente poi affrontava la vincente della Lega Nord nella finalissima scudetto. Nella stagione successiva l'Anconitana, unica iscritta nelle Marche, venne ammessa automaticamente alle semifinali Lega Sud, nelle quali arriv\u00f2 seconda sfiorando l'accesso alla finale.\nNella stagione 1923-1924 arriv\u00f2 invece quarta e ultima nel girone delle semifinali. Nel campionato successivo vinse invece il proprio girone, conquistando cos\u00ec il diritto di giocarsi l'accesso alla finale scudetto (contro il Bologna) nella finale della Lega Sud contro l'Alba Roma. I romani prevalsero nel doppio confronto, salvo poi soccombere nella disputa per il \"tricolore\" contro i bolognesi.\nNella stagione 1925-1926 l'Anconitana rivinse il girone marchigiano a due squadre, contro la Maceratese, qualificandosi alla semifinale di Lega Sud, dove arriv\u00f2 terza. Una riforma dei campionati, la Carta di Viareggio, rivoluzion\u00f2 la stagione successiva, portando la squadra fuori dagli angusti tornei regionali, elevandola a livello nazionale. L'Anconitana venne inserita nel girone C, per la prima volta insieme alle squadre del Nord, ma non riusc\u00ec ad evitare la retrocessione, salvo poi venire ripescata per gli effetti a cascata della fondazione della Roma.\nNel 1927-1928 l'U.S. Anconitana si fuse con la \"Stamura\", dando vita alla \"Societ\u00e0 Sport Ancona\".\nIl 12 luglio del 1932 la S.S. Ancona si fuse con la \"Societ\u00e0 Sportiva Emilio Bianchi\", formando cos\u00ec l'\"Unione Sportiva Anconitana-Bianchi\", che nella stagione 1936-1937 raggiunse per la prima volta la promozione in Serie B, dopo aver vinto il campionato di Serie C. Vi rimase per quattro stagioni, sfiorando la promozione in massima serie nel torneo 1939-1940. Nel frattempo, nella stagione 1938-1939, i marchigiani conquistarono la Coppa dell'Italia Centrale.\nNel 1940-1941 la squadra, con l'industriale Frontalini alla presidenza e Giovanni Degni, ex Roma, in panchina, retrocesse in Serie C, per poi tornare in cadetteria l'anno dopo, rimanendoci fino all'inizio della seconda guerra mondiale, ed assumendo successivamente la denominazione di \"Anconitana\".\nDurante il conflitto tutti i campionati furono sospesi. L'Ancona riprese l'attivit\u00e0 nel 1945 prendendo parte ad un campionato di assestamento, misto tra Serie A e Serie B, con la denominazione \"Unione Sportiva Anconitana\", essendo stata sciolta la fusione con la Emilio Bianchi. Nel 1947 fu provvidenziale il ripescaggio della in massima serie, che liber\u00f2 conseguentemente un posto in Serie B, che l'Ancona riusc\u00ec a conquistare in uno spareggio fra le migliori retrocesse contro la .\nNel 1948, durante la partita contro il Pisa, il direttore di gara Vannini di Bologna neg\u00f2 negli ultimi minuti un rigore all'Ancona; fu cos\u00ec raggiunto dai tifosi marchigiani e ridotto in stato di coma. Per due anni il campo dei dorici venne squalificato.\nDagli anni cinquanta agli anni ottanta.\nDopo due anni di Serie C, l'Anconitana torn\u00f2 in Serie B nella stagione 1950-1951, ma l'esperienza fu breve e i dorici retrocessero a fine campionato.\nAl termine dell'annata tra i cadetti per i biancorossi iniziarono difficolt\u00e0 legate particolarmente a questioni di carattere economico\u2013finanziario, tanto che dopo un anno di terza serie, la squadra retrocesse in IV Serie a causa del rifiuto dei tesserati ad affrontare le trasferte e dello scarso impegno negli allenamenti.\nPer quattro anni i biancorossi arrivarono a met\u00e0 classifica senza risultati degni di nota; poi, nei primi mesi del 1956 e per tutta la stagione di IV Serie 1956-1957, sedette sulla panchina dorica l'ex difensore della Juventus Carlo Parola, che riusc\u00ec a vincere il girone E, perdendo tuttavia lo spareggio per la promozione in Serie C contro il Chinotto Neri. Tuttavia, nonostante il quarto posto conquistato nel campionato seguente, la societ\u00e0 venne ammessa d'ufficio in Serie C sulla base di criteri finanziari ed infrastrutturali.\nIn Serie C, nella stagione 1961-1962, nonostante avesse lottato per conquistare il primo posto nel girone, l'Anconitana arriv\u00f2 seconda a pari merito con il e subito dietro al Cagliari; accus\u00f2 i sardi di illecito sportivo senza alcun risultato, andando quindi solo a sfiorare con un dito il sogno della promozione in Serie B; nel gennaio del 1972, dopo una lunga serie di buoni piazzamenti in Serie C, il terribile sisma che colp\u00ec la citt\u00e0 di Ancona e provoc\u00f2 danni incalcolabili influ\u00ec sul rendimento della squadra biancorossa, guidata da Beniamino Di Giacomo e da Giorgio Arzeni, che concluse il campionato al 15\u00ba posto in classifica. L'anno dopo, nella stagione post-terremoto, per i biancorossi arriv\u00f2 anche la retrocessione in Serie D, dovuta anche alle difficili condizioni economiche in cui versava la societ\u00e0.\nNel 1974, dopo un biennio nei dilettanti, grazie a Natale Faccenda in panchina e a Giorgio Grati alla presidenza, la squadra riusc\u00ec a tornare subito in Serie C.\nLe successive due stagioni in Serie C non furono entusiasmanti, poich\u00e9 nella 1976-1977, anche per le incomprensioni fra lo staff tecnico e la stampa locale, avversa alla societ\u00e0, i biancorossi retrocessero, per poi ritornare immediatamente nei professionisti al termine di una stagione di Serie D in cui la squadra fin\u00ec il torneo al 4\u00ba posto, ma per meriti sportivi venne ammessa alla Serie C2.\nNell'annata 1979-1980 l'Anconitana disput\u00f2 il campionato di Serie C1, dopo una rapida promozione nella stagione passata; nel 1981 il sodalizio cambi\u00f2 denominazione, passando da \u201cUnione Sportiva Anconitana\u201d ad \u201cAncona Calcio\", mantenendo il colore delle maglie sempre bianco-rosso e confermando l'immagine di San Giorgio a cavallo sullo sfondo rosso nello stemma.\nLa squadra disput\u00f2 tornei altalenanti, alternandosi tra Serie C1 e Serie C2, fino al 5 giugno 1988, quando, dopo 37 anni, l'Ancona di Giancarlo Cad\u00e8 torn\u00f2 in Serie B.\nGli anni novanta.\nFu nella stagione 1991-1992, sotto la gestione di Vincenzo Guerini, che la squadra marchigiana conquist\u00f2 la prima storica promozione in Serie A. Il 7 giugno 1992 l'Ancona, pareggiando 1-1 a Bologna (rete di Franco Ermini al 48') centr\u00f2 la promozione nella massima serie, presentandosi con 12.000 tifosi allo stadio. La militanza in massima serie fu per\u00f2 breve: infatti la squadra retrocesse l'anno seguente.\nLa finale di Coppa Italia del 1994 e il declino.\nNonostante l'immediata retrocessione, nella stagione seguente l'Ancona arriv\u00f2 a disputare la finale di Coppa Italia. Il cammino dei dorici nel torneo li vide affrontare e battere nell'ordine, a partire dal primo turno, , , , e in semifinale.\nIn finale i biancorossi incontrarono la di Gullit, Mancini e Platt e, dopo un onorevole 0-0 conquistato in casa, dovettero per\u00f2 poi soccombere per 6-1 a Genova di fronte ad oltre 2.000 anconetani accorsi a Marassi.\nL'anno successivo la squadra arriv\u00f2 fino alla semifinale del Torneo Anglo-Italiano, dove fu eliminata dalla formazione bianconera dell'.\nNel 1997-1998 la squadra rischi\u00f2 il fallimento quando venne retrocessa in C1.\nRiguadagn\u00f2 poi la Serie B nel 1999-2000 al termine di una partita contro i rivali ascolani. L'11 giugno 2000 and\u00f2 in scena allo Stadio Curi di Perugia la finale play-off tra i dorici e i bianconeri dell'. La partita si concluse a reti inviolate nei 90' regolamentari e quindi si and\u00f2 ai supplementari. L' si port\u00f2 in vantaggio al minuto 100 (primo tempo supplementare), ma al 118', nel secondo tempo supplementare e a soli 2' dalla fine della partita, l'Ancona trov\u00f2 il pareggio ad opera del giovane attaccante anconetano Mirko Ventura. A fine partita l'Ancona fu promossa per il miglior piazzamento in classifica ottenuto nell'arco del campionato.\nGli anni duemila.\nNel 2002-2003, sotto la guida di Luigi Simoni, l'Ancona ottenne la sua seconda promozione in Serie A. I dorici disputarono un ottimo campionato, raggiungendo la matematica promozione il 7 giugno del 2003 a Livorno, pareggiando 1-1 con la squadra di casa (rete di Daino al 50'). Durante la stessa stagione sportiva l'Ancona arriv\u00f2 anche agli ottavi di Coppa Italia, arrendendosi al nella gara di ritorno (5-1 per i rossoneri) dopo l'1-1 dell'andata. La squadra ricevette la Stella d'oro al merito sportivo 2002 (dopo la Stella d'argento 1978) dal CONI.\nIl campionato 2003-2004 fu il secondo in Serie A della storia del sodalizio marchigiano. Nonostante la presenza in rosa di calciatori dal discreto livello tecnico come Magnus Hedman, Pandev, Dino Baggio, Ganz, Hubner, Rapai\u0107, Bucchi, Poggi e Jardel, racimol\u00f2 appena 13 punti in 34 giornate, facendo segnare una serie di record negativi. Inutili gli avvicendamenti in panchina di Nedo Sonetti (che sostitu\u00ec Menichini) e Giovanni Galeone.\nSubito dopo la retrocessione la societ\u00e0, a causa dei grossi sforzi economici sostenuti, fall\u00ec e venne sostituita dall\"Associazione Calcio Ancona\", con a capo la famiglia locale degli Schiavoni. Per meriti sportivi il nuovo sodalizio pot\u00e9 ripartire dalla Serie C2. Per la stagione della rinascita la guida tecnica fu affidata a Pierluigi Frosio.\nIl 6 marzo 2005 la societ\u00e0 festeggi\u00f2 il centenario con una maglia speciale, indossata nella partita contro il . Il campionato fu chiuso all'undicesimo posto. Nel torneo successivo i dorici ottennero il ripescaggio in Serie C1, dopo aver perso la semifinale play-off col . Segui una salvezza ai play-out contro il .\nNel girone di andata del campionato di Serie C1 2007-2008 la squadra si insedi\u00f2 al primo posto, mantenuto fino allo scontro diretto con la , giocato a fine ottobre, che fu vinto 1-0 dai campani. Segu\u00ec una crisi di risultati, che tuttavia non compromise la classifica, risolta dal cambio ai vertici societari (nel mese di ottobre) con la societ\u00e0 Terzo Tempo S.r.l., che divenne principale azionista. Grazie alle rinnovate ambizioni della societ\u00e0, l'Ancona conquist\u00f2 l'accesso ai play-off, battendo in finale il ed ottenendo la promozione in Serie B.\nIl campionato del ritorno fra i cadetti part\u00ec con una serie di risultati positivi che proiettarono i dorici nella parte alta della classifica, grazie anche all'apporto di Salvatore Mastronunzio (che a fine campionato avr\u00e0 messo a segno 17 reti). Tuttavia, da gennaio in poi, il notevole calo accompagnato da una serie di risultati deficitari port\u00f2 all'esonero di Francesco Monaco, a quattro giornate dalla fine, a favore di Sandro Salvioni. Il cambio di guida tecnica risult\u00f2 vano al fine di evitare i play-out. L'avversaria designata fu il ; al pari dell'andata segu\u00ec la vittoria di misura dei dorici in Romagna, che dunque guadagnarono la permanenza in Serie B.\nNella stagione successiva, dopo un positivo girone di andata (con primato in classifica all'undicesima e alla quindicesima giornata), la squadra si classific\u00f2 al diciassettesimo posto finale, anche per via di due punti di penalizzazione.\nGli anni duemiladieci.\nIl secondo fallimento.\nDurante le iscrizioni alla stagione 2010-2011 del campionato di Serie B la societ\u00e0 dorica venne in prima battuta esclusa dalla Co.Vi.Soc, causa inadempienze finanziarie; nonostante un tentativo di salvataggio da parte del sindaco di Ancona insieme ad una cordata di imprenditori, la societ\u00e0 non riusc\u00ec a saldare i debiti, venendo esclusa causa mancata fideiussione ed il pagamento degli oneri fiscali e previdenziali arretrati. Fall\u00ec anche il tentativo di iscrizione in Lega Pro Seconda Divisione e in Serie D, finendo quindi per essere esclusa dal calcio professionistico. A quel punto l'amministratore delegato Enrico Petocchi volle fortemente iscrivere la societ\u00e0 in Terza Categoria, per tenerla cos\u00ec in vita, con il solo scopo di incamerare i crediti fermi in Lega Calcio, che si sbloccarono solo nella stagione successiva, ottenendo di giocare al campo sportivo San Biagio di Osimo. Tuttavia, il 16 ottobre 2010, non presentandosi per la quarta volta a una partita di campionato, l'A.C. Ancona venne definitivamente radiata dal Campionato di Terza Categoria Marche e dalla FIGC, con la conseguenza di non poter mai pi\u00f9 giocare in nessun campionato di calcio italiano.\nPer dare continuit\u00e0 al calcio cittadino, grazie all'intervento del sindaco di Ancona, Fiorello Gramillano, la \"Societ\u00e0 Sportiva Piano San Lazzaro\", fondata nel 1948 e che prendeva il nome dall'omonimo quartiere cittadino che si estende fra la stazione ferroviaria in piazza Rosselli e la zona di piazza d'Armi, militante nel Campionato Eccellenza, cambi\u00f2 denominazione il 10 agosto 2010, diventando \"S.S.D. Unione Sportiva Ancona 1905\" e trasferendo la sede societaria nel capoluogo marchigiano. La modifica avvenne grazie ad un accordo storico che vide coinvolti i tifosi biancorossi che si riunirono in un'associazione denominata \"Sosteniamolancona\" e il 6 agosto 2010 sancirono in un'assemblea pubblica, tenutasi allo Stadio Dorico, di fronte a circa 700 persone, l'effettivo passaggio di consegne ed il riconoscimento del ruolo dei tifosi, che venne garantito dal loro ingresso con la trasformazione in S.r.l.\nNella stagione 2010-11 la societ\u00e0 disput\u00f2 il suo quinto campionato consecutivo di Eccellenza Marche, il primo come U.S. Ancona 1905. L'allenatore era Marco Lelli. Nella medesima stagione, nelle cui fila spicc\u00f2 il ritorno di Emanuele Pesaresi, anconitano di nascita (anche calcistica), nuovo capitano, vinse la Coppa Italia Regionale Marche, superando in finale il dopo supplementari e calci di rigore, sul campo neutro di Civitanova Marche. Accedette cos\u00ec alla fase nazionale della Coppa Italia Dilettanti, dove il 6 aprile 2011, di fronte a duemila anconetani accorsi allo stadio dell', vinse la finale battendo i laziali del Citt\u00e0 di Marino per 3-1, ottenendo cos\u00ec la promozione diretta in Serie D indipendentemente dalla vittoria del campionato, dove lott\u00f2 con e , imponendosi alla fine anche nel massimo campionato regionale e vincendo cos\u00ec tutte le competizioni alle quali aveva partecipato nel 2011.\nIl 20 maggio 2011 venne ufficializzato l'ingaggio di Massimiliano Favo come nuovo allenatore. Il 25 agosto 2011, presso l'hotel \"La Fonte\" di Portonovo, venne formalizzata la trasformazione della \"Societ\u00e0 Sportiva Dilettantistica Unione Sportiva Ancona 1905\" in S.r.l. con l'ingresso in societ\u00e0 dei tifosi, rappresentati da \"Sosteniamolancona\" con due amministratori votati dall'assemblea dei soci, ai quali vennero attribuiti \"poteri particolari\" in virt\u00f9 dello statuto sociale che costituiva un esempio innovativo nel panorama del calcio italiano.\nIl 27 novembre il tecnico Favo venne esonerato dopo aver subito una rimonta di due reti dal . Due giorni dopo venne nominato suo successore l'anconitano Marco Osio, che il 3 febbraio 2012 si dimise. A sostituirlo venne chiamato Sauro Trillini, ma, nonostante tutti questi cambi tecnici la squadra, arrivata 3\u00aa in campionato dietro a e Sambenedettese, perse la finale play-off con quest'ultima.\nPer la stagione 2012-2013 la societ\u00e0 ingaggi\u00f2 come nuovo allenatore Gentilini. L'avventura del tecnico romano termin\u00f2 dopo nemmeno met\u00e0 campionato a causa delle prestazioni e della distanza di otto punti dalla vetta. A sostituirlo venne richiamato Massimiliano Favo, che per\u00f2 non riusc\u00ec a risollevare le sorti di una stagione fallimentare che vide la formazione dorica addirittura concludere al settimo posto, ben lontana dalla Sambenedettese, vincitrice del girone, e da un posto nei playoff validi per il ripescaggio in Lega Pro. Al termine del deludente campionato, il 17 maggio 2013 venne ufficializzato Giovanni Cornacchini come allenatore per la stagione seguente.\nDopo una lunga trattativa durata due anni, il 20 maggio 2013 la societ\u00e0 si riappropri\u00f2 dello storico marchio del cavaliere armato: il presidente Marinelli lo acquist\u00f2 ufficialmente dalla \"Unlimited Sport International\", societ\u00e0 di diritto lussemburghese che il 7 giugno 2011 lo aveva a sua volta comprato dalla vecchia A.C. Ancona di Petocchi per 60.000 euro. Il costo dell'operazione fu di circa 40.000 euro, con una clausola che prevedeva un ulteriore bonus di 60.000 euro da versare in caso di promozione in Serie B entro il 2016..\nIl 13 aprile 2014, con il pareggio contro la Recanatese in campionato, i \"biancorossi\" ottennero la promozione in Lega Pro. La stagione 2014-2015 part\u00ec con svariate conferme in rosa e, dopo le prime partite di assestamento, ls squadra riusc\u00ec a concludere il campionato disputando belle partite e classificandosi sesta, posizione che permise all'Ancona di partecipare alla Tim Cup.\nNel mese di giugno 2015, con la nomina a presidente onorario dell'ex sindaco di Ancona Fiorello Gramillano, inizi\u00f2 la fase di transizione verso una nuova societ\u00e0 ad azionariato popolare, garantita per tre anni dall'ex patron Andrea Marinelli.\nIl terzo fallimento.\nLa stabilit\u00e0 societaria non venne tuttavia raggiunta: nel campionato 2016-17 l'Ancona termin\u00f2 all'ultimo posto del girone B di Lega Pro e retrocesse in Serie D. Nell'estate 2017 la societ\u00e0, di nuovo oberata dai debiti e rimasta priva di una chiara guida manageriale, non riusc\u00ec a completare le pratiche per l'iscrizione al campionato interregionale: ci\u00f2 si tradusse nella revoca dell'affiliazione alla FIGC, con svincolo dei calciatori tesserati.\nNell'estate 2017 si susseguirono alcuni tentativi infruttuosi di rifondare il club e farlo ripartire da un campionato dilettantistico di prima fascia: la mancata concretizzazione dei suddetti port\u00f2 al rischio di totale inattivit\u00e0 per la maggiore societ\u00e0 cittadina. Tale prospettiva venne scongiurata nel mese di settembre dall'intervento dell'imprenditore Stefano Marconi, che fond\u00f2 una nuova realt\u00e0 societaria denominata \"Unione Sportiva Anconitana Associazione Sportiva Dilettantistica\"; essa venne riconosciuta dal comitato marchigiano della FIGC come continuatrice della tradizione sportiva cittadina, ottenendo dunque il permesso di iscriversi al campionato regionale di Prima Categoria (ove mai prima di allora la maggior societ\u00e0 di Ancona aveva militato). Il nuovo sodalizio ottenne inoltre in concessione dal comitato dei tifosi \"Sosteniamo l'Ancona\" gli storici marchi sociali del club dorico.\nForte di una rosa di qualit\u00e0 superiore alla categoria (nella quale spiccava in particolare il ritorno di Salvatore Mastronunzio, miglior marcatore anconitano del secondo dopoguerra), l'Anconitana, guidata in panchina da Marco Lelli, si iss\u00f2 fin dalla prima giornata in testa al proprio girone, scavando progressivamente un ampio distacco dalle inseguitrici e garantendosi la vittoria nel girone con sei giornate d\u2019anticipo sulla fine della stagione regolare. Il 31 maggio i biancorossi si aggiudicarono anche il titolo di campione regionale di Prima Categoria, sconfiggendo le vincitrici degli altri gironi. Dopo tale stagione, la squadra (con l'appoggio della sindaca di Ancona Valeria Mancinelli) chiese di poter \"saltare\" la Promozione ed essere ammessa in sovrannumero alla categoria superiore (Eccellenza); la F.I.G.C. marchigiana rimise il giudizio alla direzione nazionale, che tuttavia oppose un rifiuto. L'Anconitana (affidata al tecnico Francesco Nocera) si ritrov\u00f2 pertanto a disputare il girone A di sesta serie, che venne nuovamente vinto con ampio margine, cos\u00ec come la Coppa Italia regionale di categoria.\nNella stagione 2019-2020 l'Anconitana disput\u00f2, per la seconda volta nella sua centenaria storia, il campionato regionale di Eccellenza, massimo campionato regionale. La squadra part\u00ec coi favori del pronostico, essendo la pi\u00f9 blasonata del campionato, ma nella prima parte della stagione non riusc\u00ec a ottenere risultati positivi. L'allenatore Ciampelli venne cos\u00ec esonerato e sostituito da Davide Marino, gi\u00e0 giocatore dell'Ancona tra la fine degli anni '90 e gli anni 2000. Ma, nonostante i risultati incoraggianti, a causa dei dissidi con la dirigenza Marino venne esonerato e sostituito da Marco Lelli, gi\u00e0 allenatore nei primi anni della nuova societ\u00e0. La stagione fu per\u00f2 interrotta nel mese di marzo, come tutti i campionati professionistici e dilettantistici, a causa dell'emergenza Coronavirus, con la squadra seconda in classifica dietro al Castelfidardo.\nGli anni duemilaventi.\nLa stagione 2020-2021, dopo essere stata interrotta nel mese di ottobre 2020 a causa dell'emergenza sanitaria, riprese ad aprile 2021 con una formula che prevedeva, per il campionato di Eccellenza Marche, la divisione in due gironi da 6 squadre ognuno. L'Anconitana venne inserita nel girone A, che chiuse al terzo posto dietro a Fossombrone e Atletico Gallo Colbordolo, non qualificandosi quindi ai play-off per la promozione in Serie D. Parte della tifoseria, insoddisfatta per la gestione societaria, contesta il presidente Stefano Marconi, che a stretto giro ribatte affermando di volersi disimpegnare dall'Anconitana entro il 30 giugno successivo.\nL'accordo con il Matelica e il ritorno in Serie C.\nDopo l'annuncio di Marconi diversi imprenditori manifestarono il loro interesse ad acquistare il titolo sportivo; tra questi Mauro Canil, presidente della corregionale Societ\u00e0 Sportiva Matelica Calcio 1921, militante nel campionato di Serie C. Dopo un incontro con l'assessore allo sport del capoluogo marchigiano e lo stesso Marconi, viene formalizzato il progetto che prevedeva il trasferimento della squadra del Matelica allo stadio Del Conero: ad essa vengono conferiti i diritti di denominazione e di uso della simbologia dorica (segnatamente lo stemma del cavaliere armato), consentendone la ridenominazione transitoria in \"Ancona-Matelica\", per poi dar luogo, dal 2022-2023, al ripristino del nome Ancona, in ottemperanza alle richieste della tifoseria organizzata. Al contempo la matricola dell'Anconitana viene mantenuta attiva per proseguire col solo settore giovanile, mentre i simboli e la denominazione del Matelica (il cui organico e organigramma sono passati \"in blocco\" a rappresentare Ancona) sono conferiti alla societ\u00e0 dilettantistica Fabiani Matelica, per dare continuit\u00e0 alla tradizione sportiva vallesinese. In tal modo il calcio professionistico torna nel capoluogo dorico dopo 4 anni. Il 7 luglio l'istanza del Matelica per l'assunzione della denominazione di \"Ancona-Matelica S.r.l.\" viene accolta.\nColori e simboli.\nColori.\nI colori sociali dell'Ancona sono il bianco e il rosso. Tale accostamento \u00e8 dovuto al fondatore della societ\u00e0, Pietro Recchi, che scelse i colori dopo aver assistito ad una partita del Liverpool Football Club. Ritornato in citt\u00e0, il giovane acquist\u00f2 per la propria squadra casacche rosse e calzoncini bianchi.\nNel 1927 l'Ancona si fuse con la Stamura, assumendo come nuovo colore sociale l'azzurro; dopo solo due stagioni le due societ\u00e0 si scissero nuovamente, con susseguente recupero dei colori sociali originari.\nNel 1932 una nuova fusione cambi\u00f2 i colori sociali della societ\u00e0: l'Unione Sportiva Anconitana Bianchi, sorta dall'unione on la Emilio Bianchi, sostitu\u00ec il giallo al bianco nell'accostamento al rosso; tale soluzione peraltro richiamava esplicitamente la bandiera cittadina (rossa con croce gialla). Dopo circa dieci anni la societ\u00e0 opt\u00f2 per tornare alla vecchia denominazione e ripristinare il bianco ed il rosso come colori sociali.\nSimboli ufficiali.\nStemma.\nTra i primi emblemi conosciuti del sodalizio dorico vi \u00e8 lo scudo circolare rosso caricato del monogramma \"USA\" (acronimo di \"Unione Sportiva Anconitana\").\nDal 1981 \u00e8 stato adottato uno scudo rosso bordato in oro nel quale \u00e8 raffigurato un guerriero armato a cavallo (mutuato dallo stemma comunale della citt\u00e0 dorica, ove probabilmente costituisce una rielaborazione medievale della figura dell'imperatore romano Traiano) che regge uno scudo a quarti bianchi e oro. Il capo dello scudetto \u00e8 dorato, onde potervi collocare la denominazione sociale a lettere bianche.\nNel corso del seguente trentennio, sebbene le varie vicende societarie abbiano portato a ripetute rifondazioni e riassetti, lo stemma \u00e8 sempre sostanzialmente rimasto invariato, subendo la sola variazione del nome della societ\u00e0 inscritto in capo. Una significativa eccezione \u00e8 costituita dalla versione utilizzata nella stagione 2010-2011, ove l'immagine del cavaliere (semplificata e ritinta in colore cangiante rosato) campeggiava su uno scudo svizzero inquartato bianco-rosso, col nome sociale scritto in un carattere tipografico difforme dal consueto e - nella parte inferiore - l'aggiunta di un cartiglio col motto comunale \"ANCON DORICA CIVITAS FIDEI\".\nLa prassi si \u00e8 momentaneamente interrotta con la rifondazione del 2017, ove la societ\u00e0 ha ripreso il nome originario di Unione Sportiva Anconitana, ripartendo dalla Prima Categoria provinciale: il sodalizio ha infatti optato per dismettere lo scudo col cavaliere e recuperare l'antico simbolo testuale (che in precedenza era pure stato occasionalmente riutilizzato in determinate occasioni), integrato unicamente dalla ragione sociale scritta per esteso a foggia di corona circolare. Nel 2021, a seguito dell'accordo col Matelica, il calcio dorico, a furor di popolo, torna a riconoscersi nello stemma del cavaliere.\nDal 2013 i marchi dell'Ancona appartengono a \"Sosteniamo l'Ancona\", un trust creato e gestito da alcuni tifosi dorici.\nStrutture.\nStadio.\nDal 1931 fino al 1992 l'Ancona ha disputato i propri incontri casalinghi allo stadio Dorico. L'impianto fu costruito nel 1931 sul sito del vecchio impianto di tiro a segno di cui conserva, debitamente rielaborato, l'avancorpo dell'ex ingresso, ed inserito nel nuovo contesto urbano delimitato dall'asse del Viale della Vittoria; si chiam\u00f2 \"Stadio del Littorio\" fino alla caduta del regime fascista. \u00c8 dotato di una pista di atletica, una tribuna, una curva ed una tribuna scoperta, detta comunemente gradinata. Recentemente \u00e8 stato aggiunto un settore, di fianco alla tribuna, costruito con del materiale prefabbricato.\nIn occasione della promozione in Serie A, la squadra si \u00e8 spostata nel nuovo stadio Del Conero, dove gioca tuttora, inaugurato il 6 dicembre 1992, con la partita Ancona- del campionato di Serie A 1992-1993. L'impianto \u00e8 composto dai settori tribuna e distinti, a loro volta divisi in altri settori, e da due curve, una destinata ai supporters ospiti e l'altra al tifo locale, per una totale capienza di posti a sedere, poi ridotti a .\nNel campionato di Eccellenza Marche 2010-2011 l'Ancona ha giocato parte delle proprie partite interne nuovamente al Dorico.\nSociet\u00e0.\nOrganigramma societario.\nIn carica a giugno 2021:\nSponsor.\nDi seguito la cronologia dei fornitori tecnici e degli sponsor commerciali:\nImpegno nel sociale.\nIl 10 ottobre 2007 al Teatro Pontificio del Vaticano \u00e8 stata siglata l'unione tra il CSI ed il club biancorosso per il \"Progetto Soccer\" che sotto l'egida della Conferenza Episcopale Italiana si prefigge di rafforzare i valori etici nel calcio.\nStatistiche e record.\nStatistiche di squadra.\nL'Ancona disput\u00f2 la finale della Coppa Italia 1993-1994, perdendo contro la Sampdoria per sei reti a una la gara di ritorno dopo aver pareggiato a reti inviolate quella di andata. L'unica rete per l'Ancona fu messa a segno da Claudio Lupo al 72\u00ba minuto sul risultato di tre a zero per i blucerchiati, mentre per i genovesi segnarono, Evani e Bertarelli su rigore, Lombardo con una doppietta, Vierchowod e Gullit.\nNel campionato di Serie A 2003-2004, il secondo in massima serie, i dorici stabilirono una serie di record negativi. In panchina si alternarono quattro allenatori: Simoni, esonerato ancor prima dell'inizio del campionato, Menichini, esordiente, Sonetti e Galeone. Furono utilizzati ben 46 calciatori. La squadra totalizz\u00f2 tredici punti e furono solo due le vittorie, contro Empoli e Bologna. L'Ancona chiuse la stagione anche con il peggior attacco, 21 reti fatte, e la peggior difesa, 70 reti subite.\nL'Ancona occupa il 52\u00ba posto nella graduatoria della tradizione sportiva fra i 65 club che hanno giocato in Serie A.\nStatistiche individuali.\nIl miglior marcatore della storia dell'Ancona \u00e8 Salvatore Mastronunzio, che tra il 2007 e il 2010 e il 2017 e il 2019 ha messo a segno 109 goal, superando il precedente primato detenuto da Gustavo Fiorini, fermatosi a 71.\nTifoseria.\nStoria.\nIl movimento ultras nella citt\u00e0 dorica nacque nel 1978. In curva nord, storica sede del tifo organizzato anconetano, viene apposto lo striscione \"Fossa biancorossa\". Probabilmente, tale dicitura fu scelta per omaggiare la Fossa dei leoni, storico gruppo organizzato al seguito del Milan. Inizialmente, i ragazzi che andarono a formare tale gruppo prendevano posto nella gradinata del vecchio stadio Dorico, dato che la curva veniva destinata al tifo ospite. Si spostarono in curva per differenziarsi degli altri club che nacquero in quegli anni, situati tutti in gradinata. Si ricordano in particolare i \"Fedelissimi\" e le \"Furie Rosse\".\nAlla fine degli anni settanta, contribuirono in maniera decisiva alla crescita del seguito i numerosi derby che l'Ancona disput\u00f2 in Serie D contro formazioni minori come Jesina, Civitanovese, Vigor Senigallia e Osimana. All'inizio del decennio successivo, un gruppo di scissionisti della Fossa Biancorossa diede vita alle \"Brigate Biancorosse\", che furono succedute della nascita del gruppo dei \"Fighters Ancona\".\nIn occasione della promozione della squadra in Serie C1 del 1982 nacquero gli \"Ultras Ancona\", che presero le redini del tifo organizzato in curva. Il simbolo del gruppo era il casco e la chiave inglese, chiara indicazione dell'ideologia sinistroide del gruppo. Tuttavia negli anni a seguire nacquero diverse fazione di matrice destroide, a dimostrazione della non vincolanza dell'ideologia politica all'interno del tifo organizzato.\nIl periodo compreso fra il 1982 e il 1988 coincide con un periodo d'oro per il movimento ultras italiano, ed anche quello dorico ne beneficia. I gruppi ultras anconetani condividono l'unica curva dello stadio Dorico con le tifoserie ospiti, ed anche a causa di questa deficienza si verificarono scontri pi\u00f9 o meno violenti con gli ultras del Pescara, del , della Sambenedettese, della e dello Spezia. In trasferta da segnalare duri confronti con i tifosi parmensi, reggiani, padovani e cesenati. Nacquero anche importanti amicizie con gli ultras del Cosenza, della SPAL e del Bologna. Nel 1987 si contano oltre dieci gruppi nella curva anconetana, ed ai sopracitati si aggiunsero i \"Red Kaos\", i \"Leoni della pista\", \"The Warriors\", e gli \"Hunters Ancona\". La curva a quel punto si coalizz\u00f2; nacque il \"Collettivo Curva Nord Ancona\", che ben presto divenne un gruppo vero e proprio, che prese in mano le redini della curva, e dove defluirono tutti i membri delle precedenti fazioni. Alcuni gruppi tuttavia decisero di mantenere una propria autonomia, come i Warriors, la Vecchia Guardia e i Red Kaos.\nNella stagione 1987-1988 l'Ancona viene promossa in Serie B, e la tifoseria affronta delle oceaniche trasferte; in particolare si ricordano i quattromila tifosi che raggiunsero Vicenza. Durante tale periodo l'ideologia politica all'interno della curva prende piede, e gli ultras utilizzano spesso la celebre effigie di Che Guevara. Durante la trasferta ad Ascoli Piceno del campionato 1990-1991, avvengono violenti scontri con la tifoseria locale, ci\u00f2 comporta un gran numero di diffide e arresti che provoca un affievolimento dell'indole intemperante della tifoseria dorica.\nIl campionato di Serie B 1991-1992 risulter\u00e0 storico per la storia della societ\u00e0 marchigiana: il 7 giugno 1992, l'Ancona conquista la sua prima promozione in massima serie, davanti a dodicimila tifosi giunti in trasferta. Ci\u00f2 comporta la rottura del gemellaggio con i bolognesi, in atto da dieci anni. La stagione successiva l'Ancona si trasferisce nel nuovo stadio Del Conero, che tuttavia deficita della curva nord. Ci\u00f2 costringe gli ultras ad occupare la curva sud. Con l'anno nuovo, nonostante l'immediata retrocessione nella serie cadetta, i dorici conquistano il diritto di partecipare alla finale della Coppa Italia 1993-1994, contro la Sampdoria. La partita di andata, giocata in terra marchigiana, \u00e8 segnata da duri scontri all'esterno dello stadio fra fazioni.\nNel 1996 L'Ancona retrocede dopo anni in terza serie, causando un inevitabile allontanamento di molti tifosi delle sorti della squadra. I gruppi ultras rimasti sono il Collettivo e i The Warriors, che presenziano ad ogni trasferta e si fanno notare per iniziative benefiche, tipiche delle tifoserie sinistroidi. In questo periodo, la tifoseria dorica \u00e8 protagonista di violenti scontri in un autogrill con gli ultras fermani, apice di una recente rivalit\u00e0. Nel campionato 1999-2000, i marchigiani conquistano la promozione in Serie B; lo scontro decisivo si gioca al campo neutro di Perugia contro i rivali ascolani. Per l'occasione, oltre ottomila tifosi seguono la squadra, che ritrova parzialmente il discreto seguito perso qualche anno prima. Il campionato successivo \u00e8 segnato da violenti confronti con fazioni rivali. Da segnalare gli scontri che caratterizzarono la trasferta a Pescara del 2001, dove circa cinquecento anconetani si scontrarono con le forze dell'ordine, e quelli che coinvolsero il gruppo dei \"Furiosi Cagliari\" ,che perse ad Ancona il proprio striscione.\nNei primi anni duemila nasce \"Resistenza Ultras\", ad opera degli ultras livornesi, un fronte di coordinamento che coinvolge movimenti con marcata matrice di sinistra. Anche i gruppi organizzati anconetani entrano a farne parte, gettando le basi per un solido rapporto di rispetto con la tifoseria labronica. A ci\u00f2 si aggiungono le costanti manifestazioni a favore del sociale sostenute dagli ultras dorici, come ad esempio i Mondiali Antirazzisti di Montecchio Emilia o la partecipazione ai fatti inerenti al G8 di Genova.\nIl 7 giugno 2003 l'Ancona riconquista la Serie A, davanti ad oltre ottomila tifosi giunti in trasferta al seguito allo stadio Armando Picchi di Livorno contro la formazione locale. Nel campionato successivo nasce la \"Brigata Wallace\", gruppo di chiara matrice destroide, che getta le basi per una discordanza politica che divide la curva, storicamente di sinistra. Ci\u00f2 causa lo scioglimento del collettivo, avvenuto nell'ottobre 2003, dopo sedici anni di militanza. Nascono gli \"Ultras Ancona\", che prendono questo nome in omaggio allo storico gruppo del passato. Gli Ultras vengono affiancati dai Warriors, compattando l'ambiente, ma lasciando in disparte la Brigata Wallace. La priorit\u00e0 di unire la curva spinger\u00e0 in seguito i gruppi a mettere da parte l'ideologia politica. A fine campionato l'Ancona retrocede e fallisce, essendo costretta a ripartire dalla Serie C2. Per l'occasione, la Brigata Wallace muta la propria denominazione in \"Brigata Ancona\", e nascono altri due gruppi che rispondono ai nomi di \"Cani Sciolti\" e \"1905\". Visto il proprio impegno a far scomparire la politica dalla curva, gli ultras anconetani escono dal progetto Resistenza Ultras sposato qualche anno prima.\nNel febbraio del 2007, in occasione degli scontri di Catania che precedono il derby Palermo-Catania, perde la vita l'ispettore capo Filippo Raciti. Ne consegue una dura repressione nei confronti del mondo ultras. Conseguentemente, i gruppi organizzati anconetani decidono per una presa di posizione consistente della diserzione delle partite casalinghe e nell'organizzazione di manifestazioni in citt\u00e0. Nel novembre 2007 si scioglie il gruppo degli Ultras Ancona dopo soli quattro anni di militanza, ed il giovane gruppo dei Cani Sciolti. I membri di tali fazioni seguiranno le sorti dell'Ancona individualmente o unendosi a schieramenti gi\u00e0 esistenti, come ad esempio la Vecchia Guardia. Poco tempo dopo nasce il gruppo \"Curva Nord Ancona\", con l'intenzione di prendere in mano le redini della curva, dalla fusione di The Warriors, Brigata Ancona e 1905, causando dissapori proprio con la Vecchia Guardia.\nNel 2008 l'Ancona torna in Serie B. Tuttavia, dopo una salvezza strappata ai play-out, retrocede, fallisce e viene radiata, causando l'impossibilit\u00e0 ad essere iscritta in altri campionati se non in Terza Categoria. Il 10 agosto si riesce comunque a comporre una societ\u00e0 da iscrivere al campionato di Eccellenza regionale. La tifoseria organizzata mette in piedi un azionariato popolare che, tramite l'associazione appositamente creata \"Sosteniamo l'Ancona\", si prefigge l'obiettivo di sostenere economicamente il club dorico grazie a quote versate dai tifosi stessi.\nNella nuova stagione, la tifoseria anconitana viene colpita dal provvedimento del divieto di presenziare in trasferta, a causa degli scontri con le forze dell'ordine avvenuti durante la trasferta di Rimini contro il Real, e quelli avvenuti in occasione della partita contro la Sambenedettese con gli ultras rossoblu. La decisione verr\u00e0 in seguito revocata, e l'Ancona verr\u00e0 seguita da oltre millecinquecento tifosi nella trasferta a Fano, decisiva per la promozione in Serie D.\nGemellaggi e rivalit\u00e0.\nLa tifoseria dorica coltiva gemellaggi di lungo corso con gli ultras di Genoa, SPAL, e Napoli. Ottimi rapporti si registrano con i supporter del Cosenza, nati nel 1985 in occasione di un raduno ultras organizzato dai tifosi rossoblu nella citt\u00e0 calabrese. Le due tifoserie sono legate anche dalla comune ideologia sinistroide.. In passato si avevano delle amicizie con il e il . Le rivalit\u00e0 pi\u00f9 accese sussistono contro i collettivi al seguito di Ascoli, Sambenedettese, Pescara e Perugia.. Altre inimicizie si hanno con i sostenitori di , Verona, , , , , , , , , , , , e\nOrganico.\nRosa 2021-2022.\n\"Aggiornata al 31 agosto 2021\".\nStaff tecnico.\nIn carica al 21 luglio 2021:"}
{"id": "19290", "revid": "1005847", "url": "https://it.wikipedia.org/wiki?curid=19290", "title": "X legislatura della Repubblica Italiana", "text": "La X Legislatura della Repubblica Italiana \u00e8 stata in carica dal 2 luglio 1987 al 22 aprile 1992.\nCronologia.\nLa maggioranza che si costituisce in Parlamento continua ad essere determinata dal cosiddetto \"Pentapartito\": DC, PSI, PRI, PSDI e PLI.\nNell'anno '91-'92, con l'uscita dalla maggioranza del PRI, si costituisce il cosiddetto \"Quadripartito\" fondato sull'asse DC - PSI, in alleanza con PSDI e PLI.\nCamera dei deputati.\nUfficio di Presidenza.\nPresidente.\nLeonilde Iotti (PCI)\nSenato della Repubblica.\nConsiglio di Presidenza.\nPresidente.\nGiovanni Spadolini (PRI)"}
{"id": "19291", "revid": "1005847", "url": "https://it.wikipedia.org/wiki?curid=19291", "title": "XI legislatura della Repubblica Italiana", "text": "L'XI Legislatura della Repubblica Italiana \u00e8 stata in carica dal 23 aprile 1992 al 14 aprile 1994, per un totale di 722 giorni. \u00c8 stata la legislatura pi\u00f9 breve della storia della Repubblica Italiana nonch\u00e9 l'ultima della cosiddetta Prima Repubblica.\nIl 25 maggio 1992, al 13\u00ba giorno di elezione, il Presidente della Camera Oscar Luigi Scalfaro \u00e8 eletto Capo dello Stato con 672 voti su 1002.\nCronologia.\nLa maggioranza che si costituisce in Parlamento continua ad essere determinata dal cosiddetto \"Quadripartito\" fondato sull'asse DC - PSI, in alleanza con PSDI e PLI. Durante la legislatura si affronta una grave crisi finanziaria, si assiste allo sviluppo dello scandalo di Tangentopoli, all'attacco allo Stato italiano da parte di Cosa Nostra e si svolge il referendum sulla legge elettorale; questi fattori portano a un progressivo sfaldamento dei partiti tradizionali."}
{"id": "19292", "revid": "1005847", "url": "https://it.wikipedia.org/wiki?curid=19292", "title": "XII legislatura della Repubblica Italiana", "text": "La XII legislatura della Repubblica Italiana \u00e8 stata in carica dal 15 aprile 1994 all'8 maggio 1996.\nCronologia.\nLe elezioni politiche si tennero il 27 e 28 marzo 1994. Per la prima volta si vota con il nuovo sistema elettorale maggioritario, la cosiddetta legge Mattarella. Questa legislatura segna l'inizio della cosiddetta \"seconda Repubblica\". Fra le pi\u00f9 importanti novit\u00e0 legislative, c'\u00e8 l'approvazione della riforma Dini sulle pensioni."}
{"id": "19294", "revid": "125784462", "url": "https://it.wikipedia.org/wiki?curid=19294", "title": "XIII legislatura della Repubblica Italiana", "text": "La XIII legislatura della Repubblica Italiana \u00e8 stata in carica dal 9 maggio 1996 al 29 maggio 2001.\nSeggi.\nPartiti e movimenti politici che non hanno presentato proprie liste o candidati per le elezioni della quota di seggi della Camera dei deputati da attribuire in ragione proporzionale.\nCamera dei deputati.\nUfficio di Presidenza.\nPresidente.\nLuciano Violante (DS)\nSenato della Repubblica.\nConsiglio di Presidenza.\nPresidente.\nNicola Mancino (PPI)"}
{"id": "19295", "revid": "1005847", "url": "https://it.wikipedia.org/wiki?curid=19295", "title": "XIV legislatura della Repubblica Italiana", "text": "La XIV legislatura della Repubblica Italiana \u00e8 stata in carica dal 30 maggio 2001 al 27 aprile 2006.\nCronologia.\nLe elezioni politiche si tennero il 13 maggio 2001.\nIl 3 e 4 aprile 2005 si tennero le elezioni regionali; i candidati espressione della maggioranza di governo furono sconfitti in 12 regioni su 14. UDC e AN imputarono la pesante sconfitta all'eccessivo peso della Lega all'interno della coalizione. Inizi\u00f2 cos\u00ec una crisi di governo che port\u00f2 alle dimissioni del presidente del Consiglio dei ministri Silvio Berlusconi il 20 aprile 2005. Il governo Berlusconi II \u00e8 stato il pi\u00f9 lungo della storia della Repubblica Italiana.\nIl 22 aprile, il Presidente della repubblica Carlo Azeglio Ciampi ha incaricato nuovamente Silvio Berlusconi di formare un governo. Il 26 aprile Berlusconi ha presentato il governo alla Camera dei deputati. Il 28 aprile ha ottenuto anche la fiducia dal Senato della Repubblica; ha inizio cos\u00ec il governo Berlusconi III.\nL'11 febbraio 2006 il presidente della Repubblica ha firmato il decreto di scioglimento delle Camere.\nCamera dei deputati.\nUfficio di Presidenza.\nPresidente.\nPier Ferdinando Casini (CCD-CDU)\nSenato della Repubblica.\nConsiglio di Presidenza.\nPresidente.\nMarcello Pera (FI)"}
{"id": "19297", "revid": "125599299", "url": "https://it.wikipedia.org/wiki?curid=19297", "title": "Novalis", "text": "Fu uno dei pi\u00f9 importanti rappresentanti del romanticismo tedesco prima della fine del Settecento e creatore del \"fiore azzurro\", ovvero il nontiscordardim\u00e9, uno dei simboli pi\u00f9 durevoli del movimento romantico.\nNato e cresciuto in una famiglia estremamente cristiana e solitaria, divenne ben presto appassionato di religione e prolifico autore di poesie dal contenuto mistico e filosofico, dotate d'uno stile sentimentale e amoroso originalissimo per la sua epoca. Viene considerato uno dei precursori della letteratura moderna.\nBiografia.\nFriedrich von Hardenberg nacque secondo degli undici figli di Auguste Bernhardine Freifrau von Hardenberg, nata von B\u00f6lzig, (1749-1818) e Heinrich Ulrich Erasmus Freiherr von Hardenberg (1738-1814). Dopo aver frequentato il ginnasio luterano a Eisleben, si iscrisse nel 1790, come studente di giurisprudenza, all'Universit\u00e0 di Jena. L\u00ec il suo vecchio tutore personale Carl Christian Erhard Schmid (1762-1812), che nel frattempo era diventato professore di filosofia e uno dei maggiori rappresentanti del kantismo a Jena, lo introdusse da Friedrich Schiller, anch'egli professore di filosofia.\nNel 1791 Novalis si trasfer\u00ec a Lipsia, dove ampli\u00f2 i suoi studi con la filosofia e la matematica. Per i risultati mediocri e gli scarsi progressi, il padre intervenne e lo fece trasferire all'Universit\u00e0 di Wittenberg, dove concluse gli studi di diritto nel 1794 con il massimo dei voti. Il 1797 \u00e8 una data che port\u00f2 a un rafforzamento della sua educazione pietista, poich\u00e9 proprio in quell'anno morirono la sua amata Sophie von Kuhn e suo fratello Erasmus. Inizi\u00f2 in quest'anno la composizione degli \"Inni alla notte\". Nel 1797 si dedic\u00f2 allo studio della scienza mineraria presso Freiberg, con l'intento di divenire ingegnere minerario. Fu designato amministratore di alcuni giacimenti di salgemma.\nAmmalatosi di tubercolosi nell'agosto del 1800, mor\u00ec nella sua casa di Wei\u00dfenfels il 25 marzo dell'anno successivo, senza aver compiuto i ventinove anni, e fu sepolto nel cimitero della stessa citt\u00e0. L'educazione religiosa ricevuta in giovent\u00f9, insieme agli studi filosofici che comp\u00ec, si riflesse largamente nella sua produzione letteraria. Il pensiero di Novalis ebbe una funzione decisiva nell'ambito della rilettura del passato operata dal romanticismo. La cultura europea cominciava a sostituire l'antichit\u00e0 greca come elemento di confronto e vagheggiamento fantastico con il Medioevo popolare e cristiano (processo che poi approder\u00e0, con il decadentismo wagneriano, al Medioevo mitologico germanico).\nIl cenacolo di Jena - che invent\u00f2 il movimento romanticista tedesco, poi dilagato in Europa grazie a Madame de Sta\u00ebl - riconobbe in Novalis un maestro. I principali esponenti del gruppo, Ludwig Tieck e i fratelli Wilhelm August e Friedrich Schlegel, si considerarono dopo la sua morte i suoi continuatori. Nonostante ci\u00f2, il saggio \"La Cristianit\u00e0, ovvero l'Europa\", da cui prese le mosse la rivalutazione del Medioevo cristiano, non fu pubblicato sulla rivista del gruppo, \"Athen\u00e4um\": ci furono dissensi all'interno del gruppo e alla fine il verdetto sfavorevole di Goethe, chiamato come arbitro. Esso fu pubblicato solo nel 1826.\nRomanticismo, fase eroica.\nNegli scritti e articoli di Novalis sono presenti tutte le posizioni tipiche della fase eroica del romanticismo. Lo testimonia, fra l'altro, il frammento giovanile, databile intorno al 1789-1790, in cui parla della poesia e dell'\"entusiasmo\": chiama \"la poesia, figlia del pi\u00f9 nobile impeto e delle sensazioni e passioni pi\u00f9 alte e forti\". Scrive in un frammento del 1800:\n\u00abLa poesia sana le ferite inferte dall'intelletto. Essa \u00e8 appunto formata da elementi contrastanti - da una verit\u00e0 sublime e da un piacevole inganno\u00bb.\nOppure ancora il frammento sulla traduzione, pubblicato su \"Athenaeum\" nel 1798 quando distingue fra tre tipi di traduzione e soprattutto delle \n\u00ab...traduzioni mitiche che sono traduzioni nello stile pi\u00f9 alto. Esse espongono il carattere puro e compiuto dell'opera d'arte individuale. Non ci presentano l'opera d'arte reale bens\u00ec il suo ideale\u00bb. \nNel \"corpus\" degli scritti di Novalis sono innumerevoli anche le intuizioni, precorritrici di movimenti e climi poetici che saranno in altre stagioni della storia poetica europea.\nCos\u00ec l'idea di linguaggio come attivit\u00e0 separata e autonoma, capace di giungere al significato proprio quando lo si separa dall'intenzionalit\u00e0 razionale: una posizione che rimanda alle \"parole in libert\u00e0\" dei dada e dei surrealisti. \n\u00abNessuno sa - scrive Novalis intorno al 1789-1790 - che la peculiarit\u00e0 del linguaggio \u00e8 proprio quella di preoccuparsi solo di se stesso. Perci\u00f2 esso \u00e8 un mistero cos\u00ec portentoso e fecondo: se infatti si parla solo per parlare allora si pronunciano le verit\u00e0 pi\u00f9 splendide e originali. Se invece si vuol parlare di qualcosa di determinato, allora il linguaggio, questo spiritoso, ci fa dire le cose pi\u00f9 ridicole e insensate [...]. Potessimo far capire alla gente che per il linguaggio accade lo stesso che per le formule matematiche: costituiscono un mondo a s\u00e9, giocano solo con s\u00e9 stesse, non esprimono altro che la loro meravigliosa natura e proprio perci\u00f2 sono cos\u00ec espressive, proprio perci\u00f2 vi si rispecchia l'insolito gioco dei rapporti tra le cose [...] solo nel loro libero moto si manifesta l'anima del mondo\u00bb.\n\u00abPur ritenendo di aver indicato con ci\u00f2, nel modo pi\u00f9 chiaro, l'essenza e la funzione della poesia, so per\u00f2 anche che nessuno pu\u00f2 comprenderle, e di aver detto delle sciocchezze, perch\u00e9 appunto ho voluto dirle, e cos\u00ec non nasce nessuna poesia. E se dovessi per\u00f2 parlare? E se quest'impulso linguistico al parlare fosse il contrassegno dell'ispirazione del linguaggio, dell'efficacia del linguaggio in me? E se poi la mia volont\u00e0 volesse tutto ci\u00f2 che io dovessi, ci\u00f2 non potrebbe infine essere, senza che io lo sapessi o vi credessi, poesia, e non potrebbe rendere comprensibile un mistero del linguaggio? Sarei dunque cos\u00ec uno scrittore nato, visto che lo scrittore non \u00e8 che un entusiasta del linguaggio?\u00bb.\nQuesta la strada pionieristica di Novalis, che in altri ha portato all'idea dell'arte per l'arte e al rifiuto della realt\u00e0 e dell'impegno in essa.\nRileggendo Plotino.\nL'idea romanticista di Novalis ha una buona parte delle sue radici nella rilettura di Plotino e del pensiero neoplatonico in generale. Di contro al trionfo del pensiero sistematico, vince in lui un pensiero fortemente orientato al frammentismo, poetico e saggistico. Da questo punto di vista \u00e8 un atteggiamento simile a quello di Leopardi. Sua idea centrale \u00e8 il concetto di \u00abimmaginazione creatrice\u00bb, la capacit\u00e0 che ha l'immaginazione di forza plastica, cio\u00e8 plasmatrice e quindi magica: il \"logos\" come parola poetica. Novalis contrappone alla logica dell'intelletto, arida e razionalistica, la logica dell'immaginazione che egli chiama \"fantastica\".\nLa poesia, quando \u00e8 veramente tale, ossia opera del genio ispirato, ci fa comprendere la realt\u00e0 dal punto di vista del tutto, secondo un modello organicistico che affonda le sue radici nella \"Critica del Giudizio\" di Immanuel Kant. Passato e immaginazione sono due strumenti messi al servizio di una revisione dell'idea di progresso e di storia, che si concentra attorno alla nuova idea di Europa che Novalis presenta: un'Europa fortemente eurocentrica, unitarista, \"forte\" e germanica, una visione che non sar\u00e0 senza conseguenze nella successiva assunzione dell'irrazionalismo romanticista da parte della mitografia reazionaria.\nReligione, misticismo e sensualit\u00e0.\nPer capire meglio Novalis e il perch\u00e9 di questo scritto, non si pu\u00f2 prescindere dalla formazione rigidamente pietistica ch'egli ricevette in famiglia. Il padre, il barone Erasmus, si sent\u00ec attratto da quella forma di religiosit\u00e0 protestante sorta in polemica con il luteranesimo istituzionale chiamata pietismo, che ebbe il suo centro di diffusione a Herrnhut (Dresda). Questa fu la via che imbocc\u00f2 il padre di Novalis, dopo essere rimasto scosso dalla perdita della prima moglie.\nQuel lutto segn\u00f2 cos\u00ec in modo decisivo non solo la sua vita, ma anche quella della famiglia che si costru\u00ec pi\u00f9 tardi; il barone infatti, profondamente convinto della ragionevolezza di quella dottrina, per punizione, si costrinse, e costrinse i famigliari, a vivere una vita rigorosa, severa, che sfoci\u00f2 nel progressivo isolamento. Nonostante ci\u00f2 l'esperienza religiosa di Novalis non sfoci\u00f2 nel rifiuto per essa: si fece esperienza poetica; ma quest'ultima porta ancora evidenti tracce della concezione pietistica e, pi\u00f9 in generale, mistica della conversione, che \u00e8 frutto di un'illuminazione e inizio di una strada che porta all'assoluto.\nLa struttura mentale di Novalis \u00e8 quella di un mistico: certe immagini che egli adopera, certe metafore linguistiche, fanno parte della letteratura mistica. Uno sviluppo importante che il pietismo ebbe nella storia dello spirito e della letteratura fu la pratica dell'esame di coscienza, che aveva portato alla stesura di tante \"confessioni\" (una per tutte il sesto libro di \"Wilhelm Meisters Lehrjahre\" di Goethe, intitolato \"Die Bekenntnisse einer sch\u00f6nen Seele\") aveva dato vita ad un idealismo romanzesco che \u00ab...sembra essere a giusto titolo una delle forme germaniche e protestanti del bell'ingegno e del preziosismo\u00bb: v'era un tipo intellettuale e sentimentale nella societ\u00e0 tedesca, che tentava di amalgamare le esigenze del cuore con il pensiero filosofico.\nEra un tipo presentato da Jacobi nel romanzo \"Woldemar\", appartenente a una classe sociale tale per cui risultava esonerato o quasi dalle necessit\u00e0 dell'esistenza e poteva dedicarsi con agio all'analisi interiore e ai godimenti intellettuali. Nel romanzo il protagonista e la partner godono del proprio cuore pi\u00f9 che della passione realmente provata, adorano s\u00e9 stessi nell'oggetto amato e nell'amore cercano soprattutto il loro proprio metodo per amare, vale a dire un'idea raffinata ed esaltata di s\u00e9 stessi. Sul piano mondano il pietismo si trasforma in un'educazione mistica del sentimento.\nIn uno dei suoi \"Frammenti\" Novalis scrisse:\n\u00abBisogna nobilitare la passione utilizzandola come un mezzo, conservandola a forza di volont\u00e0 per farne il veicolo di un'idea bella. Per esempio di un'alleanza stretta con un \"io\" amato\".\u00bb\n\u00c8 stretta la linea di confine che separa l'intenzione di coltivare la propria sensibilit\u00e0 per poter provare sentimenti pi\u00f9 elevati, dall'intenzione di abbandonarsi ai pi\u00f9 raffinati piaceri sensuali dell'immaginazione. E la passione di Novalis verso Sophie, la fidanzata bambina, rientra perfettamente in questo discorso: non \u00e8 tanto rivolta al suo naturale oggetto (Sophie) quanto \u00e8 prodotta piuttosto dal gioco d'immaginazione che nasce dall'esaminare, scrutare, indagare continuamente se stessi. Quest'amore quindi sarebbe \u00ab...un voluttuoso dell'immaginazione pi\u00f9 ancora che dei sensi\".\u00bb\nIn effetti dagli \"Inni\" e dai \"Canti spirituali\", come dagli aforismi, traspare una sottile malia erotica; espressioni a tutta prima indifferenti acquistano un timbro voluttuoso: \u00abCos'\u00e8 la fiamma? Uno stretto amplesso il cui frutto si espande in una voluta voluttuosa\u00bb. V'\u00e8 una mistica erotica anche nella morte. Tutto, in definitiva, pu\u00f2 trasformarsi in volutt\u00e0; tale \u00e8 la morale segreta del sensuale mistico. \u00c8 indubbio quindi che in Novalis debba esser considerata anche questa faccia del misticismo sensuale, diretta ma non necessaria derivazione di quello religioso-pietistico. La contaminazione tra sacro e profano si mantenne per\u00f2 quasi sempre in Novalis entro limiti accettabili e non raggiunse mai quegli estremi morbosi cui arrivarono altri scrittori romantici.\nNovalis intrattiene uno stretto rapporto con la filosofia di Fichte, marcata dalla contrapposizione tra Io e non-Io, sempre rivolta a un Io superiore, che per Novalis \u00e8 irraggiungibile, trasformandola in idealismo magico. Novalis studia inoltre l'alchimia, sempre da un punto di vista filosofico, affinch\u00e9 l'uomo possa realizzare appieno la sua essenza. Per questo il filosofo Rudolf Steiner traccer\u00e0 un parallelo tra la poesia e l'esistenza stessa di Novalis, conclusasi precocemente, e il cammino artistico di Raffaello.\nGli \"Inni alla notte\".\nGli \"Hymnen an die Nacht\", ovvero \"Inni alla notte\", costituiscono l'unico ciclo di poesia compiuto pubblicato durante la vita di Novalis; il testo comparso sull'ultimo numero di \"Athenaeum\" nell'agosto 1800, \u00e8 quello definitivo dell'autore. Gli \"Inni\" ad eccezione del VI, della fine del IV e di tre parti del V, furono scritti in prosa ritmica.\nLe questioni sulla data di composizione degli \"Inni\" sono molte e non ancora risolte. Novalis, infatti, singolarmente, non lasci\u00f2 scritto in nessuna carta privata o lettera che fosse, comunicazione alcuna a proposito di ci\u00f2 che stava scrivendo; le sole e pi\u00f9 importanti indicazioni che si ricavano dalle lettere degli amici furono quelle che ci vengono da Friedrich Schlegel, il quale asser\u00ec d'aver visto ai primi di marzo del 1798, tra le carte e le \"opere a stampa\" \u00ab...splendidi pensieri sul cristianesimo e sulla morte\u00bb.\nAccanto al problema della datazione degli \"Inni\", o meglio, della datazione delle probabili, anche se non dimostrate, prime redazioni parziali, v'\u00e8 anche quello della loro stesura. Le ipotesi che si lasciano formulare sono sostanzialmente tre: secondo la prima, che raccoglie il maggior numero di studiosi, il \"Gedicht\" \u00e8 nato tutto in una volta; in base alla seconda, il IV inno \u00e8 stato aggiunto in un momento successivo; per la terza, la redazione manoscritta e quindi il \"Gedicht\" ha avuto una formazione graduale. Ci\u00f2 che appare comunque certo \u00e8 che gli \"Inni\" non possano essere considerati l'espressione immediata di un'esperienza spirituale, e che anzi siano il risultato di un lungo e difficile processo mentale.\nGli \"Inni alla notte\" sono un poema in prosa ritmica e in versi, suddiviso in sei parti diseguali, che hanno come punto di partenza un'esperienza eroico-filosofico-religiosa profondamente vissuta e come tema la vittoria sulla morte. \nIl nucleo dell'esperienza \u00e8 la morte della fidanzata Sophie; gli \"Inni\" sono l'immagine artisticamente rielaborata dell'evoluzione subita da Novalis nello spirito, nel pensiero, nella poesia dalla scomparsa della ragazza sino quasi alla vigilia della propria morte. L'esperienza dolorosa, resa ancor pi\u00f9 viva dalla scomparsa tre settimane pi\u00f9 tardi del fratello prediletto, diede alla potenzialit\u00e0 del suo spirito una direzione unitaria. Novalis aveva scritto, sino ad allora, un buon numero di liriche e raccolto una messe di appunti, annotazioni, liriche e \"frammenti\" sulla politica, sulla filosofia e sulle scienze; a partire dal 1797 vengono concepite come opere unitarie, concluse, che contengono in modo organico la visione del mondo nuovo, \"romantico\", in consapevole contrasto con il mondo della \"Klassik\" e dell\"'Aufkl\u00e4rung\" (Illuminismo).\nFondamento primario di questa nuova dimensione (una sorta di novella \"et\u00e0 dell'oro\") \u00e8 l'idea che: \u00abIl mondo deve essere romantizzato\u00bb, come scrive Novalis in un \"frammento\" del 1798 e \"romantizzare\", continua subito dopo, \u00ab...non \u00e8 altro che un potenziamento qualitativo. In questa operazione il s\u00e9 inferiore viene identificato con un s\u00e9 migliore\u00bb. E ancora: \u00abConferendo all'ordinario un senso elevato, al consueto un aspetto misterioso, al conosciuto la dignit\u00e0 dell'ignoto, al finito un'apparenza infinita, io lo romantizzo\u00bb.\n\"Geistliche Lieder\" - Canti spirituali.\nSi tratta di quattordici componimenti, ideati e stesi tra il 1799 e il 1800. Poesie su argomenti religiosi non erano una novit\u00e0 nella produzione dell'autore in questione; vi rientrano alcuni componimenti giovanili, del periodo scolastico, quando la posizione dell'autore era sotto il segno del razionalismo illuministico e dell'ammirazione per Klopstock. Ma fu, ancora una volta, l'esperienza dolorosa della perdita della fidanzata a far maturare in lui il problema religioso con la certezza della mediazione di Cristo, e a rendere possibile una concezione tanto originale nell'ambito del canto religioso. I canti sono l'opera pi\u00f9 popolare dell'autore, popolarit\u00e0 facilitata dalla semplicit\u00e0, dalla scorrevolezza del ritmo, dalla luminosit\u00e0 delle immagini, dalla forza di sintesi del pensiero.\nQuesti quattordici canti nacquero dal desiderio di rinnovare i libri dei canti in uso in quel periodo nelle chiese luterane.\n\"Heinrich von Ofterdingen\" - Enrico di Ofterdingen.\nQuesto romanzo incompiuto di Novalis \u2013 solo la prima parte \u00e8 completa, della seconda esiste solo il capitolo iniziale \u2013 \u00e8 ambientato nel Basso Medioevo, tra il XIII e il XIV secolo, e racconta l'iniziazione del giovane Enrico di Ofterdingen. All'inizio della storia uno straniero racconta ad Enrico di luoghi remoti misteriosi e di un fiore azzurro. Quando questo meraviglioso fiore \u2013 quintessenza della capacit\u00e0 intuitiva di comprendere la realt\u00e0 e della nostalgia (\"Sehnsucht\") tutta romantica per l'infinito - gli appare in sogno e si trasforma nel viso di una fanciulla, Enrico presagisce quale sar\u00e0 lo scopo della sua vita, ovvero seguire la vocazione per la poesia e l'amore. Guidato da questa visione e da un suo presentimento, Enrico inizia un viaggio che lo porter\u00e0 a conoscere, tramite racconti e dialoghi, il senso della sua stessa vita e del suo tempo: il mondo delle esperienze della mitica Atlantide, dell'Oriente e della guerra, ma anche della natura e della storia gli appare via via attuale. Tutte queste conoscenze contribuiscono a \"plasmare le forze interne\" che dispiegano lo \"spirito della poesia\".\nGiunto alla fine del suo viaggio, Enrico conosce il poeta Klingsohr e la figlia Mathilde. Klingsohr gli fa comprendere l'essenza della poesia, Mathilde, nella quale Enrico riconosce il viso di fanciulla che gli era apparso in sogno, gli fa conoscere l'amore. La fiaba che Klingsohr racconta alla fine della prima parte, introduce alla seconda parte incompiuta, che, con il definitivo annullamento dei confini tra realt\u00e0 e sogno, doveva assumere essa stessa un carattere fiabesco.\nAppunti contraddittori di Novalis accennano al proseguimento della storia: dopo la morte di Mathilde, Enrico entra nel regno dei morti per cercarla; successivamente prende parte alla gara dei cantori della Wartburg, viene incoronato poeta e pu\u00f2 finalmente liberare il mondo dalla coercizione del tempo e dello spazio\u00a0\u2013 ma tutto ci\u00f2 potr\u00e0 avvenire solo quando avr\u00e0 conosciuto la vita di corte, la condotta di guerra e le epoche della storia dell'uomo e quando avr\u00e0 percorso l'evoluzione della vita nella natura attraverso la metempsicosi.\nNella prima parte del testo il sogno pu\u00f2 essere interpretato come torpore, mentre la veglia \u00e8 l'esaltazione della ragione: essere completamente svegli permette di essere totalmente ricettivi al mondo circostante, una veglia capace di far emergere progressivamente ci\u00f2 che in precedenza era sopito nell'inconscio. Il processo d'iniziazione diventa cos\u00ec il riconoscimento e il ricongiungimento con tutto ci\u00f2 che \u00e8 presente nella realt\u00e0. Per fare questo \u00e8 necessario uscire dalla tradizione logica delle classificazioni mentali, degli stereotipi, degli status.\nIl fiore azzurro (\"die blaue Blume\") \u00e8 la metafora del raggiungimento, e in s\u00e9 raccoglie tutte le forme della conoscenza che l'individuo deve acquisire per poter raggiungere la perfezione. Una maturazione che si sviluppa attraverso la ricerca personale, l'iniziativa, e non certo aspettando gli eventi, con la casualit\u00e0. Durante il racconto vi \u00e8 il continuo passaggio a scenari diversi, un'immersione nella natura e nello spazio per poter riemergere nelle forme di un altro scenario e di un altro spazio: una continua affermazione della vita, di una rinascita continua.\nIl fiore non a caso \u00e8 collocato nell'Eden, la condizione primordiale dell'uomo; raggiungerlo significherebbe quindi ricostituire la propria origine. Il principio che la perfezione \u00e8 raggiungibile, e che si riscontra pi\u00f9 tipicamente nelle popolazioni nordiche (Handerberg \u00e8 tedesco) che nelle civilt\u00e0 cattoliche. Novalis ci trasmette una costante: il sentimento inteso come fonte di energia, alimentazione della propria vita intellettiva, che per esprimersi al massimo deve saper conciliare razionalit\u00e0 e sentimenti. Quando il padre si risveglia e il figlio tenta di raccontargli il sogno, il genitore minimizza; ma Enrico insiste per far comprendere quanto l'analisi dei propri sogni o di che cosa si fa in sogno, pu\u00f2 aumentare la conoscenza di noi stessi.\n\u00c8 quindi una sorta di laicizzazione del sogno (inteso come ricerca, percorso iniziatico), come attivit\u00e0 della coscienza umana, che si rivitalizza e progressivamente si libera dagli schemi intellettivi portando alla luce potenzialit\u00e0 nascoste. Anche il viaggio con la madre rappresenta un'opportunit\u00e0 per fare il vuoto e rendersi disponibile ad essere ricettivi, a voler conoscere, a voler sentire, a voler soffrire; \u00e8 una concentrazione che permette di acquisire nuovi modi di vedere e di vivere, e la convivenza della moltitudine dei nuovi mondi della percezione che abbiamo conosciuto, permetter\u00e0 di poter vivere afferrando e leggendo le corrispondenze che formano la trama della realt\u00e0.\nEd il racconto che Enrico ascolter\u00e0 dai mercanti gli insegner\u00e0 un altro concetto fondamentale: la trama delle connessioni va afferrata in modo spontaneo e sinergico, leggendo ed interpretando nell'insieme, senza cadere nelle categorizzazioni, senza inscatolare ogni elemento della realt\u00e0 in una categoria precostituita. Un concetto valido anche per il principio dell'amore: conoscendosi profondamente nessun aspetto della vita apparir\u00e0 scontato. Nel sesto capitolo Enrico incontra Mathilde. I due giovani s'innamorano subito, come nella realt\u00e0 (Friedrich e Sophie), dove Novalis dir\u00e0 dell'incontro: \u00ab...furono i quindici minuti che cambiarono completamente la mia vita\u00bb.\nUn riferimento che ritroviamo anche nel testo: Enrico sente che doveva incontrarla in quel momento, una sorta di fatalit\u00e0 che si sarebbe trasformata nella pi\u00f9 importante esperienza sentimentale. Un episodio raccontato in tre pagine, in tutta la sua spontaneit\u00e0 e naturalezza. Uno scrittore di romanzi avrebbe descritto la storia con centinaia di pagine attraverso la minuziosit\u00e0 dei dialoghi e dei particolari. Novalis invece ci riproduce tutto con immediatezza in quanto insieme al suo amore \u00e8 proteso verso nuovi orizzonti e non sente la necessit\u00e0 di soffermarsi su qualcosa che non va descritto (l'amore), ma va vissuto in ogni momento. Mathilde \u00e8 probabilmente una delle prime figure femminili in letteratura che s'innamora guardando e trovando negli occhi di una persona la sua stessa luce; e anche il dialogo a pagina 98 ci dimostra che il congiungimento tra uomo e donna, relazione d'armonia e di condivisione dove non esistono segreti, \u00e8 possibile.\nDai due giovani nasce un figlio, Astralis, una valenza simbolica, che rappresenta la riproduzione della coscienza del padre e della volont\u00e0 di continuare il percorso verso nuove esperienze. Sempre nel sesto capitolo Novalis descrive due personalit\u00e0 umane differenti tra loro: gli uomini d'azione, protesi verso la ricerca e la conoscenza, e gli uomini contemplativi, incapaci di prendere iniziativa, in balia delle emozioni e che affronteranno la vita soltanto quando le situazioni si presenteranno nella loro complessit\u00e0.\nLa veglia di Enrico si caratterizza quindi per la capacit\u00e0 di osservare un mondo illuminato da una luce nuova, che permette di afferrare i legami analogici della realt\u00e0. L\"Heinrich di Ofterdingen\" \u00e8 una narrazione esegetica: per comprenderla il lettore \u00e8 invitato ad immedesimarsi, unico modo per capire le parole e le emozioni del personaggio. Alla fine del romanzo incompiuto Heinrich avrebbe certamente colto il \u00abfiore azzurro\u00bb e si sarebbe ricongiunto con Mathilde nel grande trionfo dell'\"et\u00e0 dell'oro\", nella grande, universale sintesi di natura e regno spirituale, ovvero nella sintesi che annulla ogni possibile contrasto.\nMa il cerchio si chiude comunque sull'assunto iniziale del filosofo trascendentale: se la natura \u00e8 un \u00abprogetto del nostro spirito\u00bb, ed \u00e8 un qualcosa che pu\u00f2 essere modificato dalla consapevolezza del soggetto pensante, allora plasmare l'individuo significa plasmare anche il mondo. Se \u00abil compito pi\u00f9 alto\u00bb dell'educazione consiste nel conquistare \u00abl'io del proprio io\u00bb, allora \u2013 nell'utopia novalisiana\u00a0\u2013 educare s\u00e9 stessi significa anche conquistare l'universo mondo e la tanto agognata \"et\u00e0 dell'oro\"."}
{"id": "19298", "revid": "2207", "url": "https://it.wikipedia.org/wiki?curid=19298", "title": "AC Chievo Verona", "text": ""}
{"id": "19300", "revid": "22166", "url": "https://it.wikipedia.org/wiki?curid=19300", "title": "US Lecce", "text": ""}
{"id": "19302", "revid": "339392", "url": "https://it.wikipedia.org/wiki?curid=19302", "title": "Modena FC", "text": ""}
{"id": "19303", "revid": "339392", "url": "https://it.wikipedia.org/wiki?curid=19303", "title": "Parma AC", "text": ""}
{"id": "19304", "revid": "339392", "url": "https://it.wikipedia.org/wiki?curid=19304", "title": "AC Perugia", "text": ""}
{"id": "19305", "revid": "2233717", "url": "https://it.wikipedia.org/wiki?curid=19305", "title": "Reggina 1914", "text": "La Reggina 1914, meglio nota come Reggina, \u00e8 una societ\u00e0 calcistica italiana con sede nella citt\u00e0 di Reggio Calabria. Milita in Serie B, la seconda divisione del campionato italiano di calcio.\nL'11 gennaio 1914 sessantuno impiegati pubblici fondarono l'US Reggio. \u00c8 per\u00f2, grazie alla buona volont\u00e0 di Ettore Serpieri, gi\u00e0 presidente e fondatore della squadra reggina dell'Ausonia e successivamente consigliere del Reggio Football Club, che nel 1928 il club si trasformer\u00e0 in US Reggina.\nNella stagione 1964-1965 la Reggina ottenne per la prima volta la promozione in Serie B e nella stagione 1998-1999 la prima promozione in Serie A, dopo averla sfiorata due volte, una nella stagione 1965-1966 e l'altra nella stagione 1988-1989. A cavallo fra il 1999 e il 2009 disput\u00f2 nove stagioni in Serie A, di cui sette consecutive. Il miglior piazzamento in massima serie \u00e8 il decimo posto raggiunto nel campionato 2004-2005. Il club figura inoltre al 43\u00ba posto su 65 squadre nella classifica della tradizione sportiva e al 36\u00ba posto nella classifica perpetua dei punti (in entrambi i casi la prima tra le squadre calabresi), che tengono conto di tutte le squadre di calcio che hanno militato nella massima serie nazionale almeno una volta.\nStoria.\nLa prima societ\u00e0 cittadina nasce l'11 gennaio 1914 con il nome di \"Unione Sportiva Reggio Calabria\", fondata da un gruppo di sessantuno impiegati pubblici che sottoscrivono un atto collettivo. Nel 1922 la squadra si stabilisce presso il primo vero stadio, il Lanterna rossa, situato nei pressi della darsena del porto e inaugurato nel 1924. Nel frattempo, nel 1922, la FIGC ha ratificato l'esistenza dell'Unione Sportiva Reggio Calabria, che poco dopo assume la denominazione di \"Reggio Foot Ball Club\".\nLa squadra trascorre i primi trent'anni di storia militando nei campionati interregionali. La svolta avviene nell'immediato dopoguerra, quando, per meriti sportivi, la compagine reggina viene ammessa a partecipare al campionato Serie C 1945-1946, categoria in cui milita sino alla stagione 1951-1952, quando viene retrocessa per tentato illecito. Nel 1964-1965 la societ\u00e0, sotto la guida del presidente Oreste Granillo, cui sar\u00e0 intitolato pi\u00f9 tardi lo stadio della citt\u00e0, e dell'allenatore Tommaso Maestrelli, ottiene la promozione in Serie B, in cui la Reggina milita per nove anni consecutivi. Si ricorda l'annata 1965-1966, quando i calabresi sfiorano la promozione in Serie A, con il quarto posto nell'annata del debutto in cadetteria, a un solo punto dal terzo e promosso.\nRetrocessa in Serie C al termine della stagione 1973-1974, la squadra entra in un quindicennio cupo, segnato da due retrocessioni in Serie C2. Nel 1986 la societ\u00e0 rischia di fallire, ma viene salvata dall'impegno di un gruppo di giovani imprenditori tra cui Pasquale Foti, che la rilevano dandole il nome di \"Reggina Calcio\", mantenendo il titolo sportivo del precedente club. Nel 1987-1988 la squadra, allenata da Nevio Scala, ascende nuovamente in cadetteria, poi va vicina per due volte alla promozione in massima serie, ma nel 1991 un altro tracollo riporta i calabresi in Serie C.\nInizia dunque la gestione del presidente Pasquale Foti, che riesce a ricondurre il club in Serie B nel 1995. Quattro anni dopo, gli amaranto allenati da Bruno Bolchi, subentrato a Elio Gustinetti, centrano la prima storica promozione in Serie A, in virt\u00f9 del quarto posto nel campionato di Serie B 1998-1999. La prima stagione in massima serie vede i reggini ottenere la salvezza, impresa sfiorata nell'annata seguente malgrado otto sconfitte di fila subite tra la seconda e nona giornata: la retrocessione giunger\u00e0 solo al termine del doppio spareggio contro il . Il ritorno in massima serie sar\u00e0 immediato, con il terzo posto al termine del campionato di Serie B 2001-2002. Seguiranno sette stagioni di fila in Serie A, caratterizzate da salvezze come quella, prodigiosa, del 2006-2007, quando la Reggina di Walter Mazzarri, partita con 15 punti di penalizzazione, poi ridotti a 11, per delibera della C.A.F. in seguito al deferimento nell'ambito dell'inchiesta su \"Calciopoli\", guadagna la permanenza nella massima categoria battendo in casa, all'ultima giornata, il neo-campione d'Europa.\nTornato in Serie B nel 2009, il club perde l'anno dopo la semifinale dei play-off per la promozione, ma nelle successive annate il rendimento peggiora, sino alla caduta in Serie C nel 2014, l'anno del centenario del club. Salvatasi dalla retrocessione nei dilettanti tramite i play-out nel 2015, la societ\u00e0, oberata dai debiti, non si iscrive al successivo campionato di Lega Pro e cambia denominazione in \"Associazione Sportiva Dilettantistica Reggio Calabria\", poi, nel 2016, in \"Societ\u00e0 Sportiva Dilettantistica Reggio Calabria S.r.l.\" e infine in \"Urbs Reggina 1914 S.r.l.\". Nel gennaio 2019 l'imprenditore romano Luca Gallo interviene finanziariamente per sanare le pendenze pi\u00f9 urgenti relative al club, che nell'annata 2018-2019 centra l'accesso ai play-off. Nell'estate dello stesso anno la denominazione sociale muta in \"Reggina 1914\". Nella stagione 2019-2020, stante l'impossibilit\u00e0 di proseguire la stagione a causa della pandemia di COVID-19, la squadra viene promossa in Serie B per decisione del Consiglio federale della F.I.G.C., trovandosi al primo posto nel girone C di Serie C al momento dell'interruzione del campionato.\nNella stagione 2020-21 la Reggina si \u00e8 classifica all'11\u00b0 posto, raggiungendo con largo anticipo una salvezza tranquilla. \nColori e simboli.\nColori.\nIl colore della maglia della Reggina \u00e8 l'amaranto, colore caratterizzante la citt\u00e0 di Reggio Calabria. Originariamente le maglie erano dapprima a righe bianconere e poi successivamente interamente nere, infine (dal 1924) definitivamente amaranto.\nSimboli ufficiali.\nStemma.\nLo stemma dell'A.S. Reggina utilizzato fino al 1986 raffigurava un pallone di cuoio. Nel medesimo anno la Reggina Calcio disegn\u00f2 il nuovo logo raffigurante una lettera R stilizzata con un pallone da calcio che seguiva le curve della stessa. Il simbolo dell'SSD Reggio Calabria, usato unicamente per la stagione 2015-2016, riprendeva in modo restilizzato il vecchio stemma dell'A.S. Reggina 1914, utilizzato fino al 1985: di forma circolare, amaranto con bordi dorati, in cui figuravano il nome di Reggio Calabria e il relativo patrono (San Giorgio che sconfigge il drago), che cintano un pallone di cuoio situato al centro.\nIn data 13 agosto 2016 \u00e8 stato presentato un nuovo logo, che combina quello dell'anno precedente con la R stilizzata del 1986: la ragione sociale inscritta nella corona esterna viene mutata in \"Reggina 1914\", a caratteri stampatelli bianchi. Nel febbraio 2019 la societ\u00e0 ha acquisito dalla curatela fallimentare il marchio in uso fino al 2015, riproponendolo come stemma ufficiale.\nInno.\nL'inno della squadra \u00e8 \"Vai Reggina\", scritta dal cantautore reggino Raffaello Di Pietro. Il 2 luglio 2019 diventa l\u2019inno ufficiale del club, dopo che il presidente Luca Gallo comunica di aver acquisito i diritti d\u2019autore e il marchio relativi alla canzone. Dopo anni di utilizzo improprio, il presidente ha intavolato una lunga e laboriosa trattativa con Di Pietro. L\u2019accordo \u00e8 successivamente arrivato dietro un cospicuo investimento economico.\nStrutture.\nStadio.\nNei primi anni la societ\u00e0 reggina non ebbe un proprio campo da gioco, pertanto le gare venivano disputate presso i \"campi francesi\". Negli anni '20 il terreno di gioco (condiviso con altre realt\u00e0 calcistiche locali) divenne il \"lanterna rossa\", ma il 4 novembre 1928 la nuova societ\u00e0 U.S. Reggina presieduta dal presidente Giuseppe Vilardi inaugur\u00f2 il \"Sant'Anna\" (il forte Vomero Napoli sconfisse la Reggina per 3-0). Nel 1932, visto il crescente numero di tifosi, fu costruito il \"Michele Bianchi\" nello stesso luogo dove poi nacque il \"Comunale\" e successivamente il Granillo. Dal 12 settembre 1999 (gara dell'esordio casalingo in Serie A contro la , terminata 2-2), la squadra amaranto gioca le proprie partite casalinghe presso lo stadio Oreste Granillo di Reggio Calabria: l'impianto \u00e8 intitolato alla memoria di Oreste Granillo, sindaco della citt\u00e0 e presidente della Reggina promossa per la prima volta in Serie B. La capienza dello stadio \u00e8 la pi\u00f9 ampia di tutta la regione Calabria, avendo l'impianto 27.543 posti a sedere. Dopo i lavori di rifacimento della gradinata est, la capienza \u00e8 stata ridotta di 1.200 posti e i seggiolini con la spalliera colorati formano la scritta \"Reggio Calabria\".\nCentro di allenamento.\nIl centro sportivo Sant'Agata \u00e8 il centro di allenamento della Reggina dal 1991. Al centro sportivo amaranto si allenano la prima squadra, il settore giovanile amaranto e la scuola calcio. A seguito di alcune vicissitudini societarie, la Reggina \u00e8 stata costretta a rinunciarvi per parte della stagione 2018-2019. L'11 gennaio 2019, dopo alcuni mesi di spostamenti in altri centri, la Reggina \u00e8 tornata alla base in modo temporaneo e il successivo 1\u00ba luglio ha riacquistato la propriet\u00e0 del centro sportivo dopo essersi aggiudicata il bando relativo alla concessione dell'impianto fino al dicembre 2040, spendendo una massiccia somma di 1,2 milioni di euro e sottoponendolo a immediati lavori di ristrutturazione.\nSociet\u00e0.\nLa Reggina \u00e8 controllata per il 100% dalla Club Amaranto Srl, societ\u00e0 facente parte alla M&amp;G Holding Srl della quale Luca Gallo \u00e8 unico proprietario.\nSettore giovanile.\nLa Reggina ha un settore giovanile composto da varie formazioni, per un totale di circa 220 atleti. Le formazioni attuali sono: Primavera, U17, U16, U15 e Femminile\".\" Nel 2009 la squadra degli Allievi Nazionali ha vinto il Torneo Internazionale Sanremo detto anche \"Carlin's Boys\". La Reggina nel Campionato Primavera 1991-1992 disput\u00f2 la finale scudetto contro il Torino.\nAllenatori e presidenti.\nDi seguito la cronologia degli allenatori e dei presidenti.\nCalciatori.\nContributo alle nazionali.\nQuesta lista contiene i calciatori convocati nella nazionale italiana quando vestivano la maglia della Reggina.\nCalciatori campioni del mondo con la nazionale italiana che hanno indossato la maglia della Reggina:\nCalciatori campioni d'Europa con la nazionale italiana che hanno indossato la maglia della Reggina:\nCalciatori campioni d'Europa con la nazionale italiana Under 21 che hanno indossato la maglia della Reggina:\nAltre nazionali.\nLa lista contiene i calciatori convocati nelle nazionali maggiori dei loro paesi quando indossavano la maglia amaranto.\nStatistiche e record.\nStatistiche di squadra.\nLa Reggina ha disputato 326 partite in Serie A dal 1999 al 2009, pi\u00f9 4 partite (andata e ritorno 2 vittorie; 1 pareggio; 1 sconfitta 4 reti fatte 3 subite) di spareggio per la permanenza nel massimo campionato. Nel dettaglio (esclusi gli spareggi): 83 vittorie, 107 pareggi e 136 sconfitte (324 gol segnati e 467 gol subiti).\nLa Reggina ha disputato 975 partite in Serie B (in riferimento all'ultimo campionato di serie b 2020-2021), pi\u00f9 1 partita di spareggio per la promozione in massima categoria nel campionato 88/89 e play off nel campionato 2010/2011 contro il novara (reggina-novara 0-0; novara-reggina 2-2) La squadra amaranto nella sua storia nel campionato cadetto ha realizzato: 301 vittorie, 362 pareggi e 312 sconfitte, realizzando 958 gol subendone 1003, conquistando due promozioni nella massima serie.\nTifoseria.\nStoria.\nLa maggior parte dei tifosi della Reggina proviene dalla citt\u00e0 di Reggio Calabria e dalla sua provincia. Tuttavia la squadra amaranto \u00e8 molto popolare in tutta la Calabria e l'Italia, visto che per molti anni \u00e8 stata tra le poche rappresentanti del Mezzogiorno nel campionato di Serie A. La squadra \u00e8 sostenuta dai numerosi emigranti calabresi stabilitisi nel Settentrione. Tifosi della Reggina, soprattutto emigrati calabresi, sono presenti anche all'estero: l'unico club ufficiale di tifosi con sede all'estero \u00e8 in Svizzera ma sono molti i tifosi in Canada e Nord America, Germania, Malta ed Australia. In passato, grazie alla presenza in squadra del calciatore giapponese Shunsuke Nakamura dal 2002 al 2005, molti furono i simpatizzanti in Giappone. La tifoseria della Reggina vinse per due anni consecutivi (1999 e 2000) il premio come miglior tifoseria organizzata di tutta l'Italia. In Curva sud i principali gruppi sono stati: C.U.C.N., Boys, Irriducibili, Nuova Guardia, Ultras Gebbione.\nDalla stagione 2014-2015 in curva sud il gruppo attivo \u00e8 stato Per la Maglia Per la mia citt\u00e0 Reggio Calabria, rappresentato da uno striscione che ha campeggiato sia sugli spalti del Granillo sia in ogni trasferta con la scritta \"Dignit\u00e0\", gruppo sciolto il 10 luglio 2017. Tra i gruppi ultras attivi in passato figurano: Ultras 1914, in tribuna est Gate 22, Cani Sciolti, Reggio Ultras, Quei Bravi Ragazzi e Quelli di sempre (Qds) insieme al gruppo ultras La Plaza 2017, che dal 2016 si sono uniti alla curva insieme a gruppi provenienti dalla provincia reggina come Pellaro sez.Sud, Oliveto e Croce Valanidi Presente. Dal 2018 in curva si sono tutti uniti sotto il nome comune di Diffidati Liberi Curva Sud RC. Altri gruppi furono i Warriors Sant'Anna '79, i Position Fighters, Traversa Matta, Covo, Wailers, Kassariati, Cuore Amaranto (in gradinata), Wild Boys (in gradinata), Fossa Sudista, Amaranth Korps, Oltranzisti, Gladiators, Eagles, Club Universit\u00e0 Pisa, Indios, Rebels Brescia, HelloWeen, Tignadores, Kaos, Sun Group, Club La Potea, Crazy, Drosi. Dal 2021 in curva nord \u00e8 presente il club Curva Sud AS Reggina 1914.\nGemellaggi e rivalit\u00e0.\nI tifosi della Reggina sono storicamente gemellati con quelli del , della Salernitana e del . In passato sono stati gemellati con il Milan. Altri rapporti di amicizia, esistono con i tifosi del Locri, con quelli dell', del Licata, dell'Olympique Lyonnais, della Vibonese, della Fidelis Andria e dell'. In passato vi era forte amicizia anche con i tifosi del Torino, della , del e del .\nLa rivalit\u00e0 da sempre pi\u00f9 sentita \u00e8 quella con i dirimpettai del , con i quali si disputa il \"derby dello Stretto\". Rivalit\u00e0 molto sentite sono presenti anche in ambito regionale con le tifoserie di , , Crotone (quest'ultimo rappresenta il \"derby della Magna Grecia\") e Vigor Lamezia. Altre inimicizie accese sono con i tifosi di Atalanta, , Brescia, Catania, Cavese, , Lecce, , Napoli, Palermo (ex gemellaggio diventato una rivalit\u00e0 costituita da vari scontri), Pescara, , e Verona.\nOrganico.\nRosa 2021-2022.\n\"Aggiornata al 25 gennaio 2022\".\n \n (vice capitano)\nStaff tecnico.\nDi seguito \u00e8 riportato lo staff tecnico della Reggina."}
{"id": "19306", "revid": "486946", "url": "https://it.wikipedia.org/wiki?curid=19306", "title": "AC Siena", "text": ""}
{"id": "19315", "revid": "1435794", "url": "https://it.wikipedia.org/wiki?curid=19315", "title": "Charles Lindbergh", "text": "Biografia.\nEra figlio di immigrati svedesi: il padre era avvocato e successivamente sarebbe stato membro del Congresso degli Stati Uniti e forte oppositore dell'intervento degli Stati Uniti nella prima guerra mondiale, mentre la madre era insegnante di chimica.\nNel 1924 fu ammesso al corso di pilota dell'aviazione dell'esercito e l'anno dopo fu uno dei 18 su 104 cadetti a diplomarsi, guadagnando cos\u00ec le ali di pilota, con il grado di secondo tenente. Scelse di essere istruttore di volo nell'aviazione civile e fu posto nella riserva, in uno squadrone aereo della Guardia nazionale del Missouri, dove nel 1926 raggiunse il grado di capitano. Nell'aprile 1926 entr\u00f2 nel servizio aereo postale statunitense, dove inaugur\u00f2 alcune nuove rotte.\nLa prima trasvolata atlantica in solitaria.\nIl 20 e 21 maggio 1927 Lindbergh comp\u00ec la prima traversata aerea dell'Oceano Atlantico in solitario e senza scalo (gli aviatori britannici John Alcock ed Arthur Whitten Brown avevano gi\u00e0 effettuato nel 1919 la traversata senza scalo dell'Oceano Atlantico, tra l'altro in minor tempo, avendo percorso una tratta molto pi\u00f9 breve tra l'estremit\u00e0 orientale della costa canadese e quella occidentale dell'Irlanda, ma non in solitario). Partito alle 7.52 del 20 maggio dal Roosevelt Field, vicino a New York, giunse a destinazione alle 22.00 del 21 maggio, dopo 33 ore e 32 minuti esatti, al Champs de Le Bourget, nei pressi di Parigi, a bordo del suo monoplano leggero, battezzato \"Spirit of St. Louis\". Dovendo ridurre al minimo i pesi a bordo dell'aeromobile, rinunci\u00f2 alla radio ricetrasmittente per portarsi un thermos di caff\u00e8. In quanto massone, .\nQuella magica impresa, compiuta ancora agli albori dell'aviazione, lo consegn\u00f2 direttamente alla leggenda e a prestigiosi riconoscimenti. Il presidente Calvin Coolidge gli concesse la Distinguished Flying Cross e lo nomin\u00f2 colonnello della riserva dell'aviazione degli Stati Uniti. Il governo francese gli concesse invece la Legion d'onore. Nello stesso anno, Lindbergh venne eletto dal \"Time\" \u00ab\"Man of the Year\"\u00bb.\nIl rapimento del figlio Charles Jr..\nIl nome di Lindbergh \u00e8 legato anche alla triste vicenda del rapimento e dell'uccisione del figlioletto Charles August, uno dei primi casi di rapimento ad aver avuto risonanza internazionale. Il piccolo, di due anni d'et\u00e0, fu rapito in circostanze misteriose il 1\u00ba marzo 1932 dall'abitazione di campagna dei Lindbergh, nel paese natio della moglie. Anche se fu pagato il riscatto, il piccolo non venne restituito alla famiglia e fu ritrovato, privo di vita, il 12 maggio a Hopewell, una localit\u00e0 del New Jersey a poche miglia di distanza da casa Lindbergh.\nDel rapimento di Baby Lindbergh fu accusato Bruno Hauptmann, un immigrato tedesco, carpentiere ed ex detenuto, che venne processato tre anni pi\u00f9 tardi. Malgrado si fosse sempre proclamato innocente, Hauptmann venne giustiziato sulla sedia elettrica il 3 aprile 1936. Per difendere la propria \"privacy\", nel dicembre del 1935 i Lindbergh si trasferirono in Europa con i loro due bambini piccoli e, fino al loro ritorno nella primavera del 1939, risiedettero principalmente in Inghilterra.\nLe simpatie per il nazionalsocialismo.\nSu invito dell'esercito americano, Lindbergh si rec\u00f2 in Germania per raccogliere informazioni sugli sviluppi dell'aviazione nazista; a tale scopo comp\u00ec ripetute visite fra il 1936 ed il 1939. Assistette alle Olimpiadi di Berlino del 1936, che si svolsero alla presenza di Adolf Hitler, e pi\u00f9 tardi scrisse di Hitler ad un amico: \u00ab\u00c8 sicuramente un grand'uomo, e credo che abbia fatto molto per il popolo tedesco\u00bb.\nNell'ottobre del 1938, durante una cena all'ambasciata americana di Berlino, per ordine del \"F\u00fchrer\", il Maresciallo dell'Aria Hermann G\u00f6ring offr\u00ec a Lindbergh la Croce di Servizio dell'Ordine dell'Aquila tedesca (un medaglione d'oro con quattro piccole svastiche), concesso agli stranieri per servizi prestati al Terzo Reich. Nel 1939 Lindbergh, di ritorno negli Stati Uniti, entr\u00f2 in servizio attivo come colonnello nell'aviazione militare americana.\nNella primavera del 1940, alla Yale University, venne fondato l\"America First Committee\" - di cui Lindbergh fu il portavoce e che arriv\u00f2 ad avere pi\u00f9 di 800.000 iscritti paganti, tra cui anche i giovani futuri presidenti John Fitzgerald Kennedy e Gerald Ford - per contrastare la linea interventista di Franklin Delano Roosevelt e promuovere l'isolazionismo; in ottobre Lindbergh, sempre a Yale, parl\u00f2 a tremila persone, chiedendo che gli Stati Uniti riconoscessero \"le nuove potenze europee\" e dichiarando che \"la razza ebraica\" era tra coloro che con pi\u00f9 forza ed efficacia spingevano gli Stati Uniti, \"per ragioni che non sono americane\", verso l'intervento nella guerra. La moglie Anne Morrow Lindbergh pubblic\u00f2 il suo terzo libro, \"The Wave of the Future\", definito dall'allora Ministro degli Interni Harold L. Ickes \"la Bibbia di ogni nazista americano\".\nDurante il suo viaggio in Germania Lindbergh aveva ammirato la potenza militare e l'organizzazione tecnologica dell'aviazione tedesca, vedendo nel Terzo Reich il vero baluardo contro il comunismo di Stalin. Si batt\u00e9 affinch\u00e9 l'America restasse neutrale nella seconda guerra mondiale anche quando fu chiaro quali fossero i propositi di Hitler, arrivando ad accusare gli ebrei di aver portato l'Europa nel conflitto e di esserne una delle cause. Invitato da Roosevelt a restituire la decorazione nazista, rifiut\u00f2, definendola \u00abuna inutile offesa alla leadership tedesca\u00bb. Il presidente mise in dubbio apertamente la sua lealt\u00e0 e ci\u00f2 spinse Lindbergh a presentare al Ministro della Guerra le dimissioni da colonnello pilota.\nNella seconda guerra mondiale.\nLindbergh si spese ulteriormente in varie conferenze e prese di posizione pubbliche contro l'intervento americano nella guerra europea fino al dicembre del 1941, quando, in seguito all'attacco giapponese a Pearl Harbor, gli Stati Uniti dichiararono guerra all'Impero giapponese. Pochi giorni dopo, la Germania dichiar\u00f2 guerra agli Usa, seguita dall'Italia. Nel gennaio del 1942 Lindbergh si rec\u00f2 a Washington per cercare di farsi reinserire nell'aeronautica militare, ma l'amministrazione americana e la stampa l'osteggiarono e Roosevelt inizialmente oppose il suo netto rifiuto. Fallirono anche diversi tentativi di trovare lavoro nell'industria aeronautica fino alla primavera del 1942, quando, con l'approvazione del governo, divent\u00f2 consulente al programma di sviluppo dei bombardieri della Ford.\nNel 1943 divenne istruttore dei piloti del \"Vought F4U Corsair\" dell'Aviazione di Marina e nel 1944, dopo un periodo di lavoro in Florida per collaudare diversi tipi di nuovi aerei, tra cui il bombardiere \"B-29 Superfortress\" della Boeing, ricevette il permesso di recarsi nell'Oceano Pacifico per studiare i \"Corsair\" in azione. Passato a fare da consulente sul campo per i Lockheed P-38 Lightning, svilupp\u00f2 nuove tecniche di pilotaggio per il volo su lunghe distanze; inizi\u00f2 quindi con questi a svolgere missioni di combattimento e bombardamento contro obiettivi giapponesi di base in Nuova Guinea. Partecip\u00f2 a 50 missioni ed abbatt\u00e9 un aereo da attacco giapponese del tipo Ki 51 Sonia.\nNel dopoguerra.\nAlla fine della guerra riprese il lavoro al programma di sviluppo dei caccia per la United Aircraft.\nNel 1954 il suo libro \"The Spirit of St. Louis\" ebbe il Premio Pulitzer per la biografia e autobiografia. Sempre quell'anno, su raccomandazione del presidente Dwight D. Eisenhower, Lindbergh fu nominato generale di brigata nella riserva dell'U.S. Air Force.\nNel 1967 fu inserito nella National Aviation Hall of Fame. Lindbergh mor\u00ec nel 1974 e venne sepolto nel cimitero di Kipahulu, sull'isola di Maui, Hawaii.\nInfluenza culturale di Lindbergh.\nDopo l'epica trasvolata atlantica, Lindbergh divenne una delle maggiori celebrit\u00e0 della prima met\u00e0 del Novecento, tra i primi a essere esposto al bagliore inesorabile dei moderni mass media. Il suo nome e la sua faccia apparvero sugli schermi dei film, in radio, nei libri, sui giornali, magazines e quotidiani, trasformando un timido e quieto giovane uomo del Minnesota in un'icona nazionale degli USA, emblema della modernit\u00e0 e apostolo dei valori tradizionali. Il rapimento e l'uccisione del piccolo Lindbergh, che avvennero durante gli anni della Grande depressione, suscitarono un enorme impatto internazionale. Quando in Europa scoppi\u00f2 la guerra, egli us\u00f2 la propria celebrit\u00e0 per promuovere in appassionati discorsi la causa dell'isolazionismo contro ogni coinvolgimento degli USA, incoraggiando a suo rischio e pericolo tensioni sociali e politiche."}
{"id": "19318", "revid": "22166", "url": "https://it.wikipedia.org/wiki?curid=19318", "title": "UC AlbinoLeffe", "text": ""}
{"id": "19319", "revid": "125984504", "url": "https://it.wikipedia.org/wiki?curid=19319", "title": "Ascoli Calcio 1898 FC", "text": "LAscoli Calcio 1898 FC, meglio nota come Ascoli, \u00e8 una societ\u00e0 calcistica italiana con sede nella citt\u00e0 di Ascoli Piceno. Milita in Serie B, seconda divisione del campionato italiano di calcio.\nFondato nel 1898, l'Ascoli \u00e8 tra i club pi\u00f9 antichi d'Italia. \u00c8 la squadra pi\u00f9 blasonata della regione Marche, in quanto vanta 16 stagioni in Serie A, categoria nella quale il suo miglior piazzamento \u00e8 il quarto posto della stagione 1979-80, e 25 in Serie B, categoria dove nell'annata 1977-78 stabil\u00ec il record di punti (61) nei tornei italiani a 20 squadre e due punti a incontro. Il periodo pi\u00f9 vittorioso dell'Ascoli \u00e8 quello coincidente con la presidenza di Costantino Rozzi, che guid\u00f2 la societ\u00e0 dal 1968 al 1994. Il suo palmar\u00e8s annovera, a livello nazionale, due campionati di seconda serie e due di terza serie, oltre a un Torneo di Capodanno e a una Supercoppa di Lega di Serie C; inoltre ha partecipato 49 volte alla Coppa Italia. In ambito internazionale la formazione marchigiana vanta una Coppa Mitropa, assieme al raggiungimento di una finale di Coppa Anglo-Italiana.\nLa formazione picena si colloca al 30\u00ba posto nella classifica perpetua della Serie A e al 34\u00ba posto nella graduatoria della tradizione sportiva italiana secondo i criteri della FIGC e al 27\u00ba posto nella Classifica perpetua della Serie B.\nI colori sociali sono il bianco e il nero.\nStoria.\nLe origini.\nLa nascita della societ\u00e0, denominata in principio \"Candido Augusto Vecchi\", avvenne il 1\u00ba novembre 1898, ma fu annunciata pubblicamente solo il 2 giugno 1901. I dodici giovani ascolani che fondarono la compagine in Via delle Canterine la intitolarono alla memoria dell'omonimo colonnello garibaldino, nato a Fermo, ma divenuto cittadino adottivo dalla citt\u00e0 di Ascoli Piceno in seguito al matrimonio con una donna della nobile famiglia ascolana dei Luciani. Il sodalizio, nei primi tempi, si occup\u00f2 di varie discipline sportive, tra le quali il calcio e, in prevalenza, il ciclismo. Nel 1905, soprattutto per motivi politici, la societ\u00e0 cambi\u00f2 nome in \"Ascoli Vigor\", ma fino al 1907 il gioco del calcio era praticato solo in gare amichevoli contro squadre semisconosciute.\nIn seguito all'interruzione del primo conflitto mondiale la passione per il calcio si riaccese nel 1919 e, dopo lunga gestazione, nel 1921 si costitu\u00ec l\"Unione Sportiva Ascolana\", presieduta dal giornalista Giuseppe Secondo Squarcia. Nel 1922, per potenziare la societ\u00e0 sportiva, la presidenza venne assunta dal Senatore Ing. Giovanni Tofani, pioniere dell'industrializzazione nel Piceno. Negli anni si succedettero alla presidenza il Marchese Piero Sacconi Natali e il Dott. Carlo Vecchiotti.\nNel 1925 fu costruito lo stadio comunale dei Giardini (poi intitolato a Ferruccio Corradino Squarcia). Nel 1926 l'impianto fu inaugurato con un'amichevole contro la Lazio.\nIl primo vero campionato federale ufficiale di Terza Divisione fu disputato nel 1927, e l'Ascoli si classific\u00f2 al 1\u00ba posto. Fu la prima di tante promozioni che videro la squadra salire gradualmente in serie C, raggiungendo in quegli anni il miglior piazzamento del 2\u00ba posto in tale categoria. Nel 1936 si pens\u00f2 di rinnovare il fondo dello Squarcia, di dotarlo di manto erboso e di migliorare le piste di atletica leggera. Anche in questo caso all'inaugurazione partecip\u00f2 la Lazio, ma a causa della pioggia il campo torn\u00f2 nelle condizioni precedenti.\nNegli anni 1930 e 1940 l'Ascoli disput\u00f2 stagioni di Serie C e Serie D, giocando i primi derby con le altre principali societ\u00e0 marchigiane: l'Anconitana, la Fermana, la Maceratese, la , la ed altre.\nIl secondo dopoguerra.\nDopo la seconda guerra mondiale, nel 1944-45 vi fu un primo timido tentativo di ripresa delle competizioni calcistiche con le squadre rionali, poi unificate nell\"Associazione Sportiva Ascoli\". Questa squadra riprese a giocare ereditando il livello occupato, prima del conflitto, dall'Unione Sportiva Ascolana (Lega Sud di Serie C). Nel 1947-48 la Lega deliber\u00f2 la riforma dei campionati italiani di Serie B e C (al quale ultimo risultavano iscritte ben 286 societ\u00e0). Fu disposto il blocco delle promozioni e l'Ascoli, 12\u00ba nel girone F della Lega Centro, fu iscritto al nuovo campionato di Promozione, come tutte le squadre classificate dal 3\u00ba posto in poi.\nNel 1952 la Lega decise di suddividere il campionato di Promozione in due serie: le migliori classificate avrebbero dato vita al campionato di IV Serie, le altre avrebbero formato il campionato di Promozione regionale. L'Ascoli, 3\u00ba nel girone L, conquist\u00f2 l'accesso al livello superiore.\nL'interessamento di Cino Del Duca.\nNella stagione 1954-55 l'Ascoli tocc\u00f2 il punto pi\u00f9 basso della sua storia retrocedendo in Promozione regionale, con la societ\u00e0 preda di gravissimi problemi finanziari. Si legge sulla stampa quotidiana locale di quel periodo: \u00abDavanti ad un passivo di oltre dodici milioni la situazione era talmente critica che il presidente Giammiro fece contattare Mario Benvenga, nipote dell'editore Cino Del Duca, per lanciare un SOS ad un uomo che, nato in provincia, a Montedinove, era divenuto uno degli editori pi\u00f9 importanti a livello francese\u00bb.\nL'appello fu accolto. Deliberata la fusione con la \"Del Duca\" di Montedinove, l'editore e produttore cinematografico Cino Del Duca present\u00f2 ad Ascoli in anteprima mondiale il film \"Grisb\u00ec\" e consegn\u00f2 un assegno di un milione di lire. La nuova societ\u00e0 prese il nome di \"Del Duca Ascoli\". Il mecenate divenne presidente onorario, e Benvenga fu nominato commissario con l'incarico di riorganizzare il sodalizio e risollevare economicamente la societ\u00e0. Gi\u00e0 nella stagione 1956-1957 l'Ascoli, classificandosi al 1\u00ba posto, torn\u00f2 in IV Serie.\nNella stagione 1958-59 il nuovo club risal\u00ec in Serie C, pur essendosi classificato al 4\u00ba posto nel campionato vinto dalla Maceratese. La Lega, infatti, cambi\u00f2 le regole dopo l'inizio del campionato, deliberando un nuovo allargamento della Serie C. Ma ci\u00f2 non era ancora sufficiente, e la promozione fu determinata da ripescaggio \"in extremis\" in seguito all'esclusione del Viareggio, afflitto da problemi economici e finanziari. Decisivo fu l'invervento del Ministro del turismo e dello spettacolo Umberto Tupini.\nAnni sessanta e settanta.\nNegli anni 1960 si posero le basi per il futuro sviluppo della societ\u00e0. L'iniziativa fu presa da un gruppo di giovani imprenditori e operatori economici che ritennero importante favorire l'affermazione di una forte societ\u00e0 sportiva con i colori bianconeri.\nNel 1962 fu inaugurato il nuovo stadio, che l'amministrazione comunale avrebbe in seguito intitolato ai fratelli Cino e Lillo Del Duca. Durante la sua presidenza, Del Duca acquist\u00f2 un intero piano del palazzo costruito dai fratelli Santori in corso Vittorio Emanuele, destinandolo a sede della societ\u00e0 e a residenza degli atleti. Alla sua morte (1967) la presidenza onoraria pass\u00f2 alla vedova, la signora Simone, che donando cento milioni alle casse della societ\u00e0 espresse il desiderio di rinunciare all'incarico quando la squadra avesse raggiunto la promozione.\nNegli stessi anni l'Ascoli gioc\u00f2 in serie C numerosi derby con la , tutti segnati dall'accesa rivalit\u00e0 delle due compagini. Quello giocato al Ballarin il 14 febbraio 1965 \u00e8 ricordato per\u00f2 in modo particolare per il tragico episodio della morte del portiere bianconero Roberto Strulli. Strulli, in uscita bassa su Alfiero Caposciutti, venne colpito involontariamente al viso da una ginocchiata dell'attaccante, e riport\u00f2 la frattura della mandibola. Mor\u00ec all'ospedale di San Benedetto del Tronto dopo 14 ore di coma.\nL'arrivo di Costantino Rozzi.\nAlcuni giovani imprenditori ascolani, intanto, avevano cominciato ad interessarsi delle sorti dell'Ascoli Calcio. Il loro punto di ritrovo era il bar/ristorante \"Trieste\". Si trattava di Bruno Loreti, commerciante, Carlo Sabatini, imprenditore edile, Giuliano Moricone, assicuratore, Iachino Pallotta, medico dentista, Roberto Benigni, imprenditore, Gino Regoli, imprenditore nel settore trasporti, e Walter Panichi, imprenditore edile. Il loro obiettivo a questo punto era rilevare la societ\u00e0 e rilanciarla. Innanzitutto era necessario avere un capitale iniziale e da questo punto di vista si diede molto da fare Giuliano Moricone, che girava costantemente con un blocchetto di ricevute pronto ad accogliere ogni nuovo contributo; al momento di nominare un presidente, nel corso di un incontro avvenuto presso la sede di Corso Vittorio Emanuele, si individu\u00f2 in Costantino Rozzi, figura emergente nell'economia locale, la persona giusta per ricoprire l'incarico, data la sua esuberanza, il suo entusiasmo, la grande capacit\u00e0 comunicativa.\nNel 1968 Rozzi, di professione impresario edile e fino a quel momento digiuno di calcio, divenne il nuovo presidente con l'intento di rimanervi solo sei mesi, giusto il tempo di risanare il bilancio. La sua comparsa fu, invece, la svolta decisiva, poich\u00e9 egli si appassion\u00f2 al calcio ed alla sua squadra al punto che non solo non rinunci\u00f2 all'incarico, ma si spinse a dichiarare di voler portare l'Ascoli fino alla Serie A. Gino Regoli e Walter Panichi erano i veri \"esperti\" di calcio e operavano come un direttore generale ed un direttore sportivo.\nNella stagione 1971-72 la squadra, affidata all'emergente Carlo Mazzone e trascinata dal marcatore Renato Campanini, vinse il campionato e approd\u00f2 per la prima volta alla serie cadetta. Nel 1972 la societ\u00e0, affrancandosi dagli ultimi retaggi della Del Duca, prese il nome di \"Ascoli Calcio 1898\". Gi\u00e0 nel 1972-73 la matricola bianconera si classific\u00f2 al 4\u00ba posto, mancando la promozione per un solo punto; ma il torneo successivo la vide totalizzare 51 punti e piazzarsi al 1\u00ba posto insieme al . Era la prima squadra marchigiana a conquistare la massima serie: per questo motivo, e per le numerose partecipazioni al campionato di serie A, i tifosi rivendicano all'Ascoli il titolo di \"Regina delle Marche\".\nL'estate della promozione lo stesso Rozzi si occup\u00f2 dei lavori di ampliamento dello stadio, aumentandone in tempi strettissimi la capienza fino a 36.000 posti (anni dopo essi sarebbero stati ridotti a 20.550). Nel campionato del debutto in serie A (stagione 1974-75) i bianconeri di Mazzone conquistarono la salvezza. La stagione successiva vide per\u00f2 la prima retrocessione, arrivata solo all'ultima giornata a causa della peggior differenza reti rispetto alla Lazio.\nL'Ascoli dei record.\nLa societ\u00e0 bianconera si riscatt\u00f2 ampiamente due anni dopo, nella stagione 1977-78, celebre come il \"campionato dei record\". Bench\u00e9 partisse senza i favori del pronostico, la squadra ottenne un numero ragguardevole di punti, distanziando di 17 lunghezze la seconda in classifica e battendo tutti i record (di punteggio, vittorie conseguite e reti segnate) della serie cadetta a 20 squadre. Raccolse infine 61 punti, con 26 vittorie, 9 pareggi e 3 sconfitte, realizzando 73 gol e subendone 30. Capocannoniere dell'Ascoli allenato da Antonio Renna, promosso con sette giornate di anticipo, fu il giovane Claudio Ambu (17 reti), seguito da Giovanni Quadri (14) e dal regista Adelio Moro (13, di cui 9 su rigore). La stagione \u00e8 ricordata anche per i famosi cross \"alla Roccotelli\" (o rabona), gi\u00e0 sperimentati dal centrocampista Giovanni Roccotelli nella sua precedente stagione al .\nAnni ottanta.\nGli anni 1980 furono per l'Ascoli un vero e proprio periodo d'oro fin dall'inizio. E fu in questo periodo che il Presidente Costantino Rozzi prese con pi\u00f9 decisione in mano le redini e la gestione della squadra. Nel 1979-80 i bianconeri guidati da Giovan Battista Fabbri raggiunsero il miglior risultato di sempre piazzandosi al 4\u00ba posto, che valse ai marchigiani il primato fra tutte le squadre del Centro-Sud, e sfiorando la qualificazione in Coppa UEFA. Quell'anno il Milan, che si era classificato terzo, fu retrocesso per illecito sportivo, ma la classifica finale rest\u00f2 invariata.\nA fine campionato l'Ascoli fu invitato in Canada per rappresentare il calcio italiano nel torneo The Red Leaf Cup (la Coppa della Foglia Rossa), organizzato dalla Federazione canadese per promuovere questo sport nel Nordamerica. I giocatori erano riluttanti a partecipare, e dopo una stagione piena di soddisfazioni avrebbero preferito andare in vacanza, ma Costantino Rozzi li motiv\u00f2 rimarcando il significato di un torneo del genere per gli emigrati italiani e per il nome dell'Ascoli nel mondo. Il torneo, cui parteciparono anche squadre come Botafogo, Nancy e Rangers, fu vinto proprio dalla formazione marchigiana.\nLa stagione seguente (1980-81) vide il ritorno di Mazzone, che sarebbe restato al timone dell'Ascoli per tutta la prima met\u00e0 degli anni 1980. Fu un campionato difficile e la squadra, pur essendo sostanzialmente immutata, si ritrov\u00f2 di nuovo a lottare per la salvezza. Ma anche questa stagione riserv\u00f2 un successo: l'Ascoli si aggiudic\u00f2 infatti il Torneo di Capodanno, organizzato dalla Lega a causa di un lungo stop del campionato in gennaio. Qualificatasi per la finale, in programma vari mesi dopo a fine campionato, la squadra si aggiudic\u00f2 il trofeo battendo la blasonata .\nNel campionato 1981-82, dopo un inizio stentato, l'Ascoli disput\u00f2 una grande stagione chiudendo al 6\u00ba posto e sfiorando di nuovo la qualificazione alla Coppa UEFA. In questo torneo si ricorda la contestazione del direttore di gara Barbaresco per aver arbitrato in modo discutibile l'incontro Ascoli- alla fine vinto per 1-0 dai giallorossi.\nLa stagione 1981-82 fu l'ultimo campionato di vertice per l'Ascoli Calcio, che da quel momento avrebbe sempre rincorso l'obiettivo minimo della salvezza, fallendolo nelle stagioni 1984-85 e 1989-90 ma centrando ambo le volte una nuova promozione al primo tentativo. Un episodio singolare caratterizz\u00f2 la stagione 1985-86. L'Ascoli ottenne la promozione matematica in serie A accontentandosi di un pareggio (0-0) in un incontro giocato piuttosto male. Si trattava per\u00f2 proprio del derby contro la , e il particolare significato della partita scaten\u00f2 i tifosi, che si spinsero fino ad assediare la squadra nello stadio proprio nel giorno del trionfo. Lo stesso tecnico Vujadin Bo\u0161kov, presentatosi a fornire spiegazioni, rischi\u00f2 l'aggressione e dovette ripararsi dentro l'impianto.\nNel decennio d'oro l'Ascoli si accredit\u00f2 come \u201cprovinciale terribile\u201d, battendo pi\u00f9 volte in casa (e talora anche in trasferta) le formazioni pi\u00f9 blasonate del calcio italiano e meritando al Del Duca una fama di campo difficile. Dalla seconda met\u00e0 degli anni 1980 crebbe anche il prestigio del vivaio ascolano, che sfornava calciatori di buon livello. I vari Agostini, Carillo, Iachini, Scarafoni furono i componenti di maggior rilievo di una prima squadra costruita in buona parte anche su atleti ascolani.\nNel 1987 l'Ascoli si aggiudic\u00f2 anche una coppa europea, la Mitropa, sebbene la competizione fosse ormai decaduta e riservata alle vincitrici dei tornei di seconda divisione.\nAnni novanta.\nGli anni 1990 sembrarono iniziare nel segno del decennio trascorso, con una nuova promozione in Serie A conquistata \"in extremis\" (all'ultimo minuto dell'ultima giornata). La squadra era guidata da Nedo Sonetti (subentrato a Ciccio Graziani prima ancora dell'inizio del campionato) e si valeva dell'apporto di uomini di spicco come l'attaccante brasiliano Walter Casagrande e il portiere Fabrizio Lorieri; qualcosa stava per\u00f2 cambiando e divenne evidente gi\u00e0 nel campionato 1991-92, quando la formazione bianconera retrocesse per la prima volta alla fine della stagione successiva alla promozione posizionandosi all'ultimo posto in classifica. Il 1992 segn\u00f2 anche le dimissioni da consiglieri di Walter Panichi e Roberto Benigni che rimasero tuttavia azionisti della societ\u00e0. Le due stagioni che seguirono videro l'Ascoli in corsa per il ritorno in A, anche grazie alle marcature di Oliver Bierhoff, che pure aveva deluso in massima serie. L'obiettivo per\u00f2 sfugg\u00ec entrambe le volte. Nel 1992-93, in particolare, i bianconeri si giocarono la promozione all'ultima giornata, in uno scontro diretto con il che pass\u00f2 negli 11' finali ribaltando il risultato da 1-2 a 3-2.\nPer stagione 1994-1995 la dirigenza si affid\u00f2 al tecnico Mario Colautti che ottenne risultati non positivi e il presidente Rozzi decise due esoneri in successione. Rimosso Colautti, sulla panchina ascolana arriv\u00f2 Angelo Orazi, che tuttavia condivise la sorte del predecessore. La formazione fu infine assegnata ad Alberto Bigon. Il 18 dicembre 1994, poco dopo la vittoria per 3-0 contro il , muore improvvisamente Costantino Rozzi, operato il giorno prima per una grave emorragia gastrica. I funerali si svolgono alla presenza di allenatori, calciatori e dirigenti convenuti da tutta Italia, del presidente federale Antonio Matarrese, dei lavoratori dipendenti dell'impresa Rozzi e di migliaia di tifosi, al punto da rendere necessario il blocco del centro storico di Ascoli Piceno. \u00c8 stato stimato che ai funerali dello storico presidente dell'Ascoli vi fu una partecipazione di circa 20.000 persone. La squadra, gi\u00e0 povera di risultati, entr\u00f2 definitivamente in crisi. Bigon si dimise e al suo posto fu richiamato Colautti, ma la classifica finale condann\u00f2 l'Ascoli dopo 23 anni alla retrocessione in Serie C1. I bianconeri conquistarono comunque un secondo posto nel Coppa Anglo-Italiana, battendo 2-1 in semifinale l' e uscendo sconfitti dalla finale di Wembley contro la formazione inglese del Notts County sempre per 2-1.\nGli anni della Serie C1 (1995-2002).\nLa morte di Rozzi e la retrocessione segnarono la conclusione di un'era, e le circostanze concomitanti lasciavano presagire la fine dello stesso Ascoli, sommerso dai debiti e con una societ\u00e0 allo sbando, sull'orlo del fallimento. Alla prima riunione del dopo-Rozzi parteciparono una trentina di persone e fu fatto il punto sulla situazione economica. Alla riunione successiva il numero di partecipanti si ridusse di due terzi, una decina in tutto.\nFu cos\u00ec che alcuni imprenditori locali, guidati dall'industriale ascolano Roberto Benigni, che elesse Presidente il notaio Nazzareno Cappelli, presero l'iniziativa di ripianare i debiti, iscrivendo la squadra al campionato di Serie C1 1995-1996. Nonostante gli sfavori del pronostico (la formazione era stata allestita in fretta e furia), l'Ascoli guidato da Enrico Nicolini gioc\u00f2 un campionato di vertice, anche grazie alle marcature di Walter Mirabelli. Disputato un girone di andata quasi sempre al comando della classifica, giunse infine la qualificazione ai \"play-off\". In una nervosa semifinale i bianconeri superarono 1-0 la , scesa al Del Duca con una moltitudine di tifosi, e ottennero poi un pareggio nella gara di ritorno. In finale trovarono il sorprendente Castel di Sangro che sbarr\u00f2 loro la strada ai calci di rigore, con errore decisivo proprio di Mirabelli.\nIl 3 agosto 1996 la nuova dirigenza rese omaggio al presidente scomparso nel \"1\u00b0 Memorial Costantino Rozzi\", cui furono invitati il e il . Il torneo, trasmesso in diretta da Italia 1, fu vinto proprio dall'Ascoli, e l'attaccante bianconero Stefano Pompini fu premiato come miglior giocatore.\nNella stagione 1996/97 torna dopo 40 anni il derby con la Fermana, sia all'andata che al ritorno termina 2-2. L'Ascoli si piazza a 43 punti al 7\u00ba posto, sei punti fuori dai play-off. L'anno dopo piazzamento peggiore, a 41 punti (pari merito con la Fermana), con la salvezza conquistata a due giornate dalla fine.\nNell'anno del presunto centenario (1998/99) la dirigenza ritenne di compiere uno sforzo economico per riportare l'Ascoli in Serie B. Affidati a Massimo Cacciatori, i bianconeri puntavano soprattutto sulle prestazioni del cannoniere Sossio Aruta, prelevato dalla Fermana. La presentazione della squadra si accompagn\u00f2 a una grande festa in Piazza del Popolo e per l'occasione furono confezionate divise speciali, con gagliardetto ricamato a mano e la scritta \"cento\" sulla manica. L'Ascoli del \"centenario\" fu per\u00f2 ampiamente sopravvalutato, al punto che uno degli attaccanti in forza alla squadra prefer\u00ec risolvere il contratto dopo aver ricevuto una proposta di lavoro a tempo indeterminato come operaio. Cacciatori fu esonerato e sostituito da Enzo Ferrari, che chiuse la stagione all'8\u00ba posto mancando i \"play-off\" all'ultima giornata. In questa stagione tra l'altro l'Ascoli dopo 42 anni perde (1-0) il derby con la Fermana che sale in Serie B al suo posto.\nScaduto il mandato quadriennale di Cappelli, la societ\u00e0 si diede un nuovo assetto e con il restante Benigni, la squadra fu rinforzata da nuovi acquisti, tra cui spiccava l'attaccante Eddy Baggio, fratello minore del pi\u00f9 famoso Roberto. Nel 1999-2000 l'Ascoli riprese a navigare nelle parti alte della classifica, concludendo il torneo al 3\u00ba posto. Ai \"play-off\" super\u00f2 la Viterbese e approd\u00f2 in finale, trovandovi la rivale . A differenza di quanto previsto nel 1995-96, un pareggio in finale avrebbe promosso la squadra con il miglior piazzamento in campionato, cio\u00e8 la formazione dorica. Prevalse infatti l'Ancona con un pareggio ai tempi supplementari: dopo il momentaneo vantaggio siglato da Baggio, il giovane anconetano Mirko Ventura segn\u00f2 la rete decisiva a 2' dalla fine.\nAnni duemila.\nL'era Benigni e il ritorno in Serie A.\nCon Benigni insediatosi alla presidenza nel 2000, la societ\u00e0 marchigiana fu protagonista di un'attenta gestione finanziaria tramite la quale estinse in breve tempo dei debiti pregressi dal vecchio millennio. Sul piano sportivo i bianconeri raggiunsero i play-off del campionato di Serie C1, arrendendosi tuttavia al Messina. Nella stagione 2001-02 in panchina giunse Giuseppe Pillon, capace di centrare la promozione grazie anche alle decisive affermazioni casalinghe su Catania e Lodigiani. Al ritorno in seconda serie fece seguito una doppia salvezza, raggiunta dapprima con Pillon e successivamente con Ammazzalorso (subentrato a Dominissini nell'autunno 2003).\nIl campionato 2004-05 vide l'Ascoli compiere una partenza stentata, salvo poi recuperare terreno grazie alla prolificit\u00e0 di una coppia offensiva composta da Bucchi e Colacone. Una vittoria contro il Modena all'ultima giornata permise la qualificazione ai play-off, ma in semifinale i piceni capitolarono contro il Torino. Nonostante la disfatta sul campo, la squadra venne poi ripescata in Serie A per il declassamento del Genoa e la precariet\u00e0 economica del Perugia e degli stessi granata.\nIl biennio in massima serie (2005-2007).\nLa stagione del ritorno in massima serie dopo 13 anni annover\u00f2 l'Ascoli tra le sorprese del campionato, con i marchigiani capaci tra l'altro di imporre un pari casalingo al Milan. Pur incorrendo nella squalifica di Marco Giampaolo, estromesso per due mesi in quanto si era seduto in panchina senza aver conseguito il regolare patentino da allenatore (ufficialmente risultava essere un semplice collaboratore dell'allenatore Massimo Silva), la formazione ottenne agevolmente la permanenza, resa matematica da un pari contro il gi\u00e0 condannato Treviso. La posizione conclusiva fu un decimo posto, con 43 punti in classifica.\nSubito dopo la fine del campionato, la dirigenza scelse Attilio Tesser come nuovo allenatore. Le operazioni di mercato videro, tra l'altro, l'ingaggio del portiere quaratenne Gianluca Pagliuca. A causa del difficile avvio in Serie A, nel mese di novembre Tesser fu rimpiazzato da Nedo Sonetti. L'avvicendamento alla guida non sort\u00ec un miglioramento significativo, coi bianconeri che conquistarono soltanto 9 punti nel girone d'andata. Confinati per gran parte del torneo in ultima posizione, i marchigiani vennero condannati alla retrocessione a tre giornate dal termine. Soltanto la vittoria contro il Cagliari nel turno finale evit\u00f2 la posizione di coda, toccata al Messina.\nIl ritorno in Serie B.\nAllenata da Ivo Iaconi, la compagine picena chiuse il successivo campionato cadetto all'ottavo posto. Il rapporto dell'allenatore abruzzese con i bianconeri si sciolse in estate, con Nello Di Costanzo chiamato a sostituirlo.\nLa stagione seguente si apr\u00ec all'insegna dei risultati sfavorevoli, e il 20 ottobre lo stesso Di Costanzo fu sostituito dall'esordiente Vincenzo Chiarenza. Il cambio d'allenatore non rec\u00f2 benefici: l'Ascoli raggranell\u00f2 due soli punti in cinque giornate, al Del Duca contro e , sprofondando all'ultimo posto. Anche Chiarenza fu esonerato (7 dicembre) e al suo posto arriv\u00f2 Franco Colomba. La scelta si rivel\u00f2 azzeccata: la squadra ottenne subito tre vittorie consecutive e nel girone di ritorno prosegu\u00ec altrettanto bene, inanellando sei risultati utili. A sei giornate dal termine, battuto 2-1 il Frosinone, l'Ascoli aveva quasi raggiunto la salvezza e si era avvicinato alla zona \"play-off\", ma un inatteso crollo con quattro sconfitte di seguito riport\u00f2 la squadra a ridosso dei \"play-out\". Con un vantaggio di soli 3 punti, per la permanenza aritmetica in serie B occorreva una vittoria in trasferta contro il gi\u00e0 retrocesso . La compagine marchigiana invece pareggi\u00f2 per 1-1 contro quella veneta, venendo poi sconfitta all'ultima giornata al Del Duca per 3-2 dal . La concomitanza di altri risultati frutt\u00f2 ugualmente la salvezza, ottenuta con un 16\u00ba posto a 51 punti insieme a e .\nAll'inizio della stagione 2009-10 Colomba fu svincolato e la presidenza si mise in cerca di un nuovo tecnico, con l'obiettivo di riconquistare la massima serie. Il 17 giugno 2009 fu ingaggiato Alessandro Pane, che aveva appena condotto la ai \"play-off\" di Prima Divisione. La campagna acquisti estiva port\u00f2 rinforzi come Mirco Antenucci e Marco Bernacci, tornato all'Ascoli dopo un anno di serie A con il . L'inizio di campionato fu favorevole ai bianconeri, imbattuti fino alla 7\u00aa giornata, con 13 punti conquistati ed una posizione d'alta classifica. La netta sconfitta interna (1-5) contro il interruppe bruscamente la serie positiva, innescando una crisi che si prolung\u00f2 per altre 7 giornate, che produssero solo due punti. La sconfitta interna per 1-3 nel derby contro l' (22 novembre) convinse Benigni a sostituire Pane richiamando Pillon. Dopo due sconfitte nelle prime partite, alla vigilia di Natale arriv\u00f2 il primo punto da uno 0-0 allo Stadio Via del mare in casa del capolista, e subito dopo la vittoria con il . Il 2010 si apr\u00ec all'insegna di una forte ripresa, con cinque vittorie consecutive, che riport\u00f2 la squadra a met\u00e0 classifica. Verso la fine del campionato, la squadra inizi\u00f2 anche a nutrire qualche piccola speranza di potersi piazzare in una posizione valida per i play-off, ma non ci riusc\u00ec, chiudendo la stagione al nono posto, a quota 57 punti.\nLa stagione 2009-10 si caratterizz\u00f2 per un episodio di \"fair play\" che suscit\u00f2 apprezzamento nei confronti della compagine bianconera. Il 5 dicembre 2009, al Del Duca, su indicazione del tecnico Pillon, la squadra lasci\u00f2 pareggiare la dopo essere passata in vantaggio mentre un giocatore ospite era a terra. L'episodio contribu\u00ec alla sconfitta per 3-1 dei padroni di casa, ma dest\u00f2 scalpore e sfoci\u00f2 nella proposta, rivolta alla FIFA dallo \"Herald Tribune\" e dal \"The New York Times\", di insignire la societ\u00e0 marchigiana del premio Fair play 2009 al termine della stagione.\nAnni duemiladieci.\nLa retrocessione in Lega Pro.\nIl 31 maggio 2010, all'indomani dell'ultima partita di campionato e congedando Pillon, la societ\u00e0 ufficializz\u00f2 l'ingaggio di Elio Gustinetti per la stagione successiva (contratto di un anno). Dopo 12 giornate, a causa degli scarsi risultati ottenuti (l'Ascoli si trov\u00f2 ultimo con 10 punti, senza contare una penalizzazione di 3), il tecnico bergamasco venne sollevato dal proprio incarico e sostituito da Fabrizio Castori. Nel corso della stagione la societ\u00e0 ricevette complessivamente 6 punti di penalizzazione, per irregolarit\u00e0 nella gestione amministrativa, e la situazione di classifica divenne sempre pi\u00f9 difficile. A pochi mesi dal termine del campionato la squadra inizi\u00f2 ad infilare una notevole serie di risultati positivi, che la port\u00f2, il 29 maggio 2011, all'ultima giornata di campionato, alla salvezza diretta. La squadra chiuse a 50 punti la stagione (56 effettivi escludendo la penalizzazione).\nPer la stagione 2011-2012 la societ\u00e0 conferm\u00f2 Castori in panchina. La stagione si apr\u00ec nuovamente all'insegna delle difficolt\u00e0: furono infatti assegnati ai marchigiani 7 (in origine erano 10, poi ridotti tramite vari ricorsi) punti di penalizzazione (1 per inadempienze di carattere amministrativo in relazione al versamento dei contributi Enpals e delle ritenute Irpef a beneficio di propri tesserati, 3 per violazione dell'articolo 4 del Codice di Giustizia Sportiva, per responsabilit\u00e0 oggettiva nelle accuse mosse ai calciatori Vincenzo Sommese e Vittorio Micolucci nello scandalo scommesse e 3 per non aver provveduto nei termini previsti al deposito di una serie di attestazioni finanziarie). Dopo le prime 13 giornate di campionato la squadra aveva ottenuto 2 vittorie, 3 pareggi e 7 sconfitte, e all'indomani di una sconfitta con l'AlbinoLeffe la societ\u00e0 decise di esonerare Castori in favore di Massimo Silva, il quale 5 anni prima sedeva gi\u00e0 sulla panchina dei bianconeri nell'avventura in serie A assieme a Marco Giampaolo. Piano piano, seppur nei primi tempi della nuova gestione il rendimento non fosse ancora cos\u00ec diverso dal precedente, la squadra trov\u00f2 nuovamente la forza per conquistare quei punti necessari ad evitare non solo la retrocessione diretta, ma anche i play-out. Come avvenuto negli anni precedenti, infatti, la squadra racimol\u00f2 molti punti nell'ultima fase della stagione, vincendo partite importantissime contro dirette concorrenti per la salvezza. La salvezza matematica fu ufficialmente sancita all'ultima giornata, quando i bianconeri si imposero 2-0 in casa del , con reti di Lorenzo Pasqualini ed Andrea Soncin. I bianconeri chiusero pertanto il loro campionato al quindicesimo posto, avendo conquistato 49 punti (56 effettivi escludendo la penalizzazione).\nLa stagione 2012-2013 inizia tra alti e bassi, anche se verso la fine del girone d'andata l'Ascoli ottiene 13 punti in cinque partite, avvicinandosi alla zona play-off, ma dopo la sconfitta per 4-3 contro lo Spezia incomincia una serie di risultati negativi che porta i bianconeri a giocarsi tutto all'ultima giornata (Cittadella-Ascoli) per disputare almeno i play-out. Dopo aver sprecato diverse occasioni, al quinto minuto di recupero del secondo tempo il Cittadella segna il gol dell'1-0 decisivo con Baselli, condannando di fatto l'Ascoli a retrocedere in Lega Pro, dopo 12 anni tra Serie A e Serie B.\nLa Lega Pro e il fallimento.\nLa nuova stagione dell'Ascoli inizia nel peggiore dei modi. Prima dell'inizio del campionato, i tifosi marchigiani si ritrovano con il sito web della societ\u00e0 sospeso e con una societ\u00e0 in silenzio per varie settimane, con il mercato ormai aperto. Dopo una serie di avvertimenti degli ultras ascolani verso la dirigenza per impegni dichiarati e non mantenuti (presentazione del nuovo allenatore e direttore sportivo e un mercato soddisfacente), viene presentato il nuovo tecnico dell'Ascoli, Rosario Pergolizzi; il 20 luglio viene poi ufficializzato Angelo Fabiani come nuovo direttore sportivo. Il 22 luglio viene organizzata dagli Ultras 1898 e tutti i tifosi una manifestazione al C.S. Citt\u00e0 di Ascoli contro la dirigenza bianconera in occasione del raduno della squadra, con presenti circa 1000 persone.\nIl 30 settembre 2013 tramite assemblea viene decretato il nuovo consiglio di amministrazione e il nuovo presidente Guido Manocchio, con Benigni che lascia la carica dopo 18 anni.\nDopo due mesi, Manocchio lascia la presidenza a Costantino Nicoletti, tentando di risanare i conti della societ\u00e0, che il 17 dicembre 2013 fallisce per bancarotta.\nLa rinascita con l'Ascoli Picchio.\nDopo il fallimento, la societ\u00e0 viene affidata ad una curatela fallimentare formata dai commissari Walter Gibellieri, Franco Zazzetta ed Emidio Verdecchia. Il 13 gennaio 2014 viene firmato il bando d'asta con i dettagli sul procedimento per l'acquisto della societ\u00e0, che fissa al 6 febbraio il termine per il pagamento della somma per rilevare il sodalizio.\nNel tardo pomeriggio del 6 febbraio viene aperta l'unica busta pervenuta, contenente l'offerta d'acquisto dell'imprenditore italo-canadese Francesco Bellini, che viene accettata, sancendo cos\u00ec la nascita dell\"Ascoli Picchio F.C. 1898\". Il 13 maggio 2014 la F.I.G.C. ha trasferito il titolo sportivo del fallito Ascoli Calcio 1898 S.p.A. al nuovo soggetto societario. Bellini nomina come direttore generale l'ex giornalista di Tuttosport Gianni Lovato, affidandogli un piano triennale per riportare l'Ascoli in serie B.\nNella stagione 2014-2015 il club milita nel girone B della Lega Pro, classificandosi secondo alla conclusione del campionato e venendo successivamente eliminato al primo turno dei playoff dalla Reggiana. Alla vigilia della stagione calcistica 2015-2016 l'Ascoli richiede comunque l'ammissione al Campionato di campionato di Serie B, in seguito alla condanna della capolista Teramo alla retrocessione in Lega Pro per l'illecito attuato nella penultima partita di campionato contro il Savona (ove la vittoria esterna per 0-2 aveva permesso proprio al Teramo di centrare la promozione in Serie B con una giornata di anticipo, rendendo inutile lo scontro diretto con l'Ascoli in programma allo Stadio Gaetano Bonolis all'ultima giornata della stagione regolare).\nIl Teramo venne condannato e retrocesso all'ultimo posto in classifica; di conseguenza l'Ascoli risult\u00f2 la squadra vincitrice della competizione, con conseguente promozione in serie cadetta dopo due anni d'assenza. L'inizio di stagione, segnato da scarsi risultati, port\u00f2 tuttavia all'esonero del tecnico Mario Petrone in favore di Devis Mangia, che guid\u00f2 i bianconeri fino al mese di maggio 2016, allorch\u00e9 si dimise per motivi di salute. La squadra venne guidata nel finale di stagione dai componenti rimasti dello staff tecnico, capeggiato da Paolo Cozzi, riuscendo a raggiungere l'obiettivo della salvezza diretta.\nIl 13 giugno Francesco Bellini rinunci\u00f2 alla carica di presidente (mantenendo comunque il controllo del club), carica che fu assegnata all'amministratore unico Andrea Cardinaletti, scelto dallo stesso Bellini; tre giorni dopo vennero ufficializzati gli ingaggi di Cristiano Giaretta come direttore sportivo e di Alfredo Aglietti come allenatore della prima squadra, che termin\u00f2 la stagione con una salvezza maturata alla penultima giornata contro il .\nDal 1\u00ba giugno 2017 l'Ascoli Picchio \u00e8 guidato dal duo formato da Fulvio Fiorin ed Enzo Maresca. Il duo viene per\u00f2 esonerato a dicembre, con la squadra all'ultimo posto della classifica. Sotto la guida del nuovo tecnico Serse Cosmi la formazione ascolana si risolleva e consegue una serie di risultati positivi, che le consentono via via di scalare varie posizioni della graduatoria fino al raggiungimento del 18\u00ba posto finale, valido per i play-out contro la . Nelle due partite pareggia per 0-0 e, a parit\u00e0 di punteggio e reti segnate, si salva per il miglior piazzamento in classifica.\nIl ritorno all'Ascoli Calcio.\nIl 14 giugno 2018 Francesco Bellini, dopo aver dichiarato la messa in vendita della Societ\u00e0 e aver ricevuto diverse offerte da differenti imprenditori e/o societ\u00e0, dichiara di aver accettato la proposta dell'imprenditore romano del gruppo Bricofer S.p.A. di Massimo Pulcinelli. Il 21 giugno 2018, viene invece emesso un comunicato ufficiale da parte della societ\u00e0 romana Bricofer S.p.A. in cui si dichiara che la trattativa non sarebbe andata a buon fine causa di una mancata garanzia per l'acquisizione del pacchetto di maggioranza della societ\u00e0. Il Presidente Francesco Bellini dovr\u00e0 cercare altre offerte. Qualche giorno dopo per\u00f2, il 3 luglio 2018, la societ\u00e0 Ascoli Picchio F.C. comunica l'avvenuta cessione a Massimo Pulcinelli; il 10 luglio 2018 viene convocata una conferenza stampa, tenutasi nella sede della societ\u00e0, nel corso della quale sono presentati i componenti amministrativi e dirigenziali. L'acquirente Pulcinelli incamera il 90% delle quote societarie, mentre il restante 10% va ai due soci Giuliano Tosti e Gianluca Ciccoianni. Alla presidenza del club viene nominato Giuliano Tosti.\nIl 18 luglio 2018 la societ\u00e0 comunica il cambio di denominazione da Ascoli Picchio ad Ascoli Calcio 1898 FC S.p.A. e il successivo 1\u00ba novembre inaugura ad Ascoli il primo Ascoli Calcio store.\nNell'estate del 2021, il North Sixth Group dell'imprenditore Matt Rizzetta, con sede a New York, gi\u00e0 presente nel calcio italiano con una partecipazione nel Campobasso Calcio, acquisisce una partecipazione del 31% nell'Ascoli Calcio con un'opzione per aumentare al 51%. L'acquisizione unisce North Sixth Group con Massimo Pulcinelli e Bricofer, il pi\u00f9 grande rivenditore di articoli per la casa in Italia, per costruire un progetto ambizioso per Ascoli in tutto il mondo. A seguito dell'acquisizione, North Sixth Group stipula un accordo sui diritti esclusivi sui contenuti con Italian Football TV, la pi\u00f9 grande piattaforma di contenuti online per i tifosi del calcio italiano in Nord America. L'accordo fornisce all'Ascoli Calcio l'unica partnership di contenuto esclusiva di qualsiasi club del calcio professionistico italiano.\nColori e simboli.\nColori.\nI colori sociali dell'Ascoli sono il bianco e il nero. La divisa classica prevede una maglia a strisce verticali bianconere, abbinata a calzettoni e calzoncini bianchi. Una tradizione introdotta all'inizio degli anni 2000 prevede che ogni anno, in occasione del turno casalingo pi\u00f9 vicino al 18 dicembre, anniversario della morte di Costantino Rozzi, l'Ascoli scenda in campo con dei calzettoni rossi, in ricordo del \"presidentissimo,\" il quale era solito indossare dei calzini rossi come gesto scaramantico.\nEcco di seguito una carrellata di alcuni dei template adottati nel corso della storia del club.\nSimboli ufficiali.\nStemma.\nNegli anni ottanta il gagliardetto dell'Ascoli recava sul lato destro un castello in campo rosso (simbolo del comune) e sul sinistro una serie di strisce verticali bianconere. Alla fine degli anni novanta il giallo venne sostituito dall'oro, frapposto alle bande bianconere, e lo stemma torn\u00f2 circolare - come negli anni settanta - contornato dalla scritta \"Ascoli Calcio 1898\", sempre di color oro su sfondo bianco.\nLo stemma dell'Ascoli Picchio F.C. adottato nel 2014 (a seguito della decisione del nuovo sodalizio di non adottare nessuno degli emblemi di propriet\u00e0 del disciolto Ascoli Calcio, acquistati all'asta fallimentare) \u00e8 stato realizzato sotto la supervisione della moglie del presidente Francesco Bellini. Si presenta sotto forma di scudo svizzero palato bianco-nero (ricalcando in tal modo la forma dello stemma originale dell'A.S. Del Duca) con una fascia rossa centrale contenente il simbolo comunale di Ascoli Piceno. Una fascia trasversale bianca, posta a mezza altezza e incurvata verso il basso, contiene il nome del club, mentre la cuspide dello scudo contiene l'immagine di un picchio stilizzato a forma di lettera B, mutuato dal simbolo delle aziende del presidente Bellini (tale animale era gi\u00e0 stato adottato nella simbologia del club - sebbene con una diversa veste grafica - negli anni ottanta, per rappresentare il territorio ascolano).\nCol ritorno della denominazione Ascoli Calcio, nel 2018 lo stemma ha ricuperato la storica foggia partita tra il castello su fondo rosso e la palatura bianco-nera, inserita nella parte medio bassa di un ancile, il cui terzo superiore \u00e8 invece bianco e contiene la ragione sociale, intervallata dalla bandiera italiana.\nMascotte.\nLa mascotte dell'Ascoli \u00e8 il picchio stilizzato, riferito all'uccello totemico degli antichi Piceni. Questo simbolo \u00e8 l'unico utilizzato nelle maglie indossate dall'Ascoli della gestione Rozzi, ma \u00e8 stato anche in uso in alcune divise sociali adottate durante le gestioni Cappelli/Benigni. Secondo un'antichissima tradizione greco-romana, il popolo dei Sabini attravers\u00f2 l'Appennino seguendo un totem, un animale guida identificato nel \u201cpicchio\u201d, di cui venivano interpretati i movimenti e i comportamenti per trarne indicazioni sulla direzione del viaggio. Inoltre, si narra che il Picchio si pos\u00f2 sul loro vessillo guidandoli nel Piceno. Nelle figurine Panini, la mascotte attribuita all'Ascoli \u00e8 raffigurata spesso come una torre merlata \"antropomorfizzata\".\nInno.\nL'Ascoli Calcio ha avuto diversi inni, tutti composti da artisti ascolani. Il primo fu scritto in occasione dell'esordio della squadra in serie A da Enzo Titta, insegnante di scienze del liceo classico di Ascoli Piceno, musicista polistrumentista. I versi iniziali sono:\nSi sono poi succeduti altri due inni. Negli anni 1980 \u00e8 stata la volta di \"Ascoli sei grande\" dei Well's Fargo, comunemente intonato dalla Curva Sud. Suggestivo nella sua semplicit\u00e0, \"Ascoli sei grande\" \u00e8 l'inno che accompagna i giocatori in campo all'inizio della partita.\nNegli anni 2000 \u00e8 apparso \"Cuore bianconero\" del gruppo ascolano dei Nerkias. In linea con la vocazione satirica della band, quest'inno non \u00e8 scevro di elementi goliardici:\nAnche questo inno \u00e8 eseguito al Del Duca a inizio partita, ma il suo incedere umoristico ha maggior presa nelle piazze (ove viene cantato a squarciagola) piuttosto che nella curva. Rimane il fatto che l'inno storico del maestro Titta \u00e8 ancora diffuso al termine dell'incontro in caso di vittoria.\nNegli ultimi anni il cantante ascolano Claudio Zucchetti ha inciso alcune canzoni che hanno ottenuto un ottimo gradimento tra i tifosi bianconeri, fra le quali \"Sono Ascolano\", \"Un sogno in bianco e nero\", \"L'ultimo grido di libert\u00e0\" e \"Ciao presidente\" (dedicata al Presidentissimo Rozzi).\nL'ultima canzone di Zucchetti dedicata all'Ascoli \u00e8 uscita nell'agosto 2012, dal titolo \"La Regina delle Marche\".\nStrutture.\nStadio.\nL'Ascoli Calcio disputa gli incontri casalinghi allo stadio Cino e Lillo Del Duca in via delle Zeppelle. Fino al 1962 l'Ascoli Calcio disputava gli incontri casalinghi allo stadio Ferruccio Corradino Squarcia, ora adibito alla disputa del torneo cavalleresco della Quintana di Ascoli Piceno.\nCentro di allenamento.\nDalla stagione 2017-2018 gli allenamenti della prima squadra e di quelle giovanili (e le loro partite di campionato) si svolgono nel centro sportivo \"Picchio Village\", sorto dalle ceneri del centro sportivo \"Citt\u00e0 di Ascoli\" che la societ\u00e0 aveva abbandonato dalla stagione 2014-2015, diventato di propriet\u00e0 della Banca Marche dopo il fallimento e riacquistato dopo una lunga trattativa nell'agosto 2016, iniziando subito dopo i lavori di ristrutturazione.\nIl Centro \u00e8 composto da 2 campi in erba naturale di dimensioni 105x62 m, 1 campo in erba naturale 90x55 m, 1 campo da calciotto, 1 campo sintetico di vecchia generazione 100x60 m, 1 campo sintetico professional 105x62 m, 1000 metri quadrati di spogliatoi (suddivisi fra prima squadra e settore giovanile), illuminazione, tribune e parcheggi. In particolare la prima squadra \u00e8 dotata di una palestra, una sala video, uffici per lo staff tecnico, spogliatoi per calciatori e staff tecnico, ufficio medico, infermeria/fisioterapia, magazzini e lavanderia. Il settore giovanile pu\u00f2 contare su 11 spogliatoi, di cui 4 destinati ad eventuale terna arbitrale e all'antidoping, uffici per lo staff, stanza fisioterapia e una palestra.\nPer tre stagioni la societ\u00e0 si era \u00e8 allenata presso il centro \"Ecoservices\" di Campolungo di Ascoli. Le squadre giovanili invece si dividevano tra il centro \"F.lli Agostini\", situato in zona basso Marino, e il campo \"Tony Stipa\" di Piattoni di Castel di Lama.\nIl 19 agosto 2015 la societ\u00e0 aveva annunciato l'acquisto del centro \"F.lli Agostini\" con un piano di ristrutturazione che prevedeva per l'inizio della stagione 2016-2017 il completamento del nuovo \"Punto Calcio Picchiarello\". Dopo numerosi problemi e lungaggini la societ\u00e0 ha rinunciato all'acquisto dei terreni.\nSociet\u00e0.\nL'unico azionista dell'Ascoli Calcio \u00e8 l'imprenditore romano Massimo Pulcinelli che detiene, attraverso la Ferinvest Italia S.r.l., il 100% del pacchetto azionario societario. Nell'estate del 2021, il North Sixth Group dell'imprenditore Matt Rizzetta, con sede a New York, gi\u00e0 presente nel calcio italiano con una partecipazione nel Campobasso Calcio, ha acquisito una partecipazione del 31% nell'Ascoli Calcio con un'opzione per aumentare al 51%. L'acquisizione ha unito North Sixth Group con Massimo Pulcinelli e Bricofer, il pi\u00f9 grande rivenditore di articoli per la casa in Italia, per costruire un progetto ambizioso per Ascoli in tutto il mondo. A seguito dell'acquisizione, North Sixth Group ha negoziato un accordo sui diritti esclusivi sui contenuti con Italian Football TV, la pi\u00f9 grande piattaforma di contenuti online per i tifosi del calcio italiano in Nord America. L'accordo fornisce all'Ascoli Calcio l'unica partnership di contenuto esclusiva di qualsiasi club del calcio professionistico italiano.\nOrganigramma societario.\nDal sito Internet ufficiale della societ\u00e0.\nAllenatori e presidenti.\nDi seguito la cronologia degli allenatori e dei presidenti.\nStatistiche e record.\nPartecipazione ai campionati.\nIn 85 stagioni sportive disputate a livello nazionale, compresi 4 tornei di terzo livello e 1 di quarto livello organizzati dal Direttorio Meridionale. Sono escluse la stagione 1926-1927 e le stagioni tra il 1933 e il 1938 e fra il 1955 e il 1957, in cui l'Ascoli partecip\u00f2 a campionati organizzati dal Comitato Regionale Marchigiano.\nTifoseria.\nDiffusione.\nLa maggioranza dei tifosi bianconeri proviene da Ascoli Piceno e dai comuni limitrofi: nella provincia \u00e8 sostanzioso il seguito dai comuni dell'entroterra; fuori dai confini provinciali il tifo bianconero \u00e8 molto radicato in parte del fermano e in parte nel maceratese. Numerosi anche i tifosi bianconeri provenienti dalla Val Vibrata (territorio settentrionale della provincia di Teramo ma storicamente e culturalmente legato ad Ascoli).\nVa ricordato che l'Ascoli, essendo la prima squadra marchigiana a raggiungere la serie A nel 1974 e capace di disputarvi 16 campionati, ha conquistato un numero ragguardevole di tifosi in varie altre zone della regione. Anche per questo motivo l'Ascoli negli \"anni d'oro\" riusciva a riempire uno stadio di 34.000 posti (oggi ridotto a 20.000), nonostante le modeste dimensioni della citt\u00e0. Fuori dai confini regionali e del vicino Abruzzo sono presenti nuclei di tifosi nel bolognese.\nStoria.\nI primi gruppi della tifoseria organizzata ascolana emersero all'inizio degli anni 1970. Nel 1974, con la promozione in Serie A e l'ampliamento dello stadio Del Duca, la curva sud divenne il settore dei sostenitori bianconeri mentre in precedenza i pi\u00f9 caldi si concentravano piuttosto in curva nord e negli altri settori. Nello stesso anno si form\u00f2 il \"Settembre Bianconero\" (\"SBN\"), nel quale confluirono i gruppi preesistenti. I primi anni di militanza del \"Settembre\" si contraddistinsero, soprattutto al Del Duca, per una serie di gravi scontri con le tifoserie avversarie, soprattutto quelle della , del , della e della . I viola in particolare furono al centro di violenti scontri in Curva Sud alla prima trasferta. Verso la fine degli anni settanta si formano in curva i \"Commandos\" che nel 1983 ampliarono la denominazione in \"Commandos Army\".\nNei primi '80 nasce \"Club Rambo\" che affianca il \"Settembre Bianconero\" come asse portante della tifoseria organizzata.\nNel 1983 si formarono i \"Black Warriors\", gruppo proveniente dal comune limitrofe di Castel di Lama, il \"Monticelli Bianconero\" che prese il nome del suo quartiere e la \"Giovent\u00f9 Bianconera\" (nata da una scissione del \"Club Rambo\"). Nel 1985, si formano gli \"Str\u00e0 Kaos Ascoli\" gruppo coreografico e originale del quartiere di Campo Parignano e nel 1987 e gli \"Swing Out Group\".\nIl 9 ottobre 1988 il Del Duca fu teatro di un evento luttuoso. Nel dopopartita di Ascoli- il pullman di un gruppo di skinhead nerazzurri fu fatto transitare sotto la curva ascolana. Ne scatur\u00ec una grave colluttazione, e uno dei capi storici del \"Settembre\", Nazzareno (Reno) Filippini, venne violentemente percosso. Mor\u00ec dopo tre settimane. Il fatto dest\u00f2 scalpore e la Lega Calcio fu indotta, d'accordo con le forze dell'ordine, a predisporre una serie di accorgimenti per limitare il rischio di scontri tra le tifoserie, inasprendo i controlli all'ingresso ed eliminando i settori misti da tutti gli stadi; in ricordo di Filippini \u00e8 stata apposta una targa sul ponte che collega la citt\u00e0 allo stadio.\nLa morte dello storico Presidente Costantino Rozzi avvenuta il 18 dicembre 1994 suscit\u00f2 sconforto negli ambienti della tifoseria e degli sportivi ascolani. In seguito la Curva Sud venne intitolata al suo nome.\nNel 1994 nasce il gruppo dei \"Boys\" e un anno dopo quello della \"Guardia di Ferro\" che si ispirava al movimento legionario rumeno degli anni trenta. Nel 1999 arriva quello degli \"Arditi\", gruppo rappresentativo del nord della provincia (Comunanza) e quello \"Monte Urano\" che univa giovani ultras dell'omonimo comune. Nel 2002 fu il turno del gruppo \"Squadraccia\", proveniente da Porto Sant'Elpidio.\nNel 2003 la cessione alla Fiorentina di Gaetano Fontana, ritenuto una bandiera dai tifosi, determin\u00f2 in questi ultimi la convinzione che le motivazioni economiche prevalessero ormai costantemente sull'attaccamento ai colori sociali, e li risolse a non dedicare pi\u00f9 cori ai singoli calciatori.\nIl primo campionato dopo l'ultimo ritorno in serie A port\u00f2 nuovamente il Del Duca alla ribalta per un episodio di violenza, che tuttavia non ebbe conseguenze fatali e fu isolato dalla tifoseria di casa. Al termine dell'incontro Ascoli- un sedicenne ascolano, approfittando della confusione, si introdusse in Curva Sud Rozzi con una pistola di segnalazione navale ed esplose un razzo verso il settore degli ospiti. Fu colpita una cinquantasettenne tifosa doriana di Fano. Il giudice sportivo sanzion\u00f2 la societ\u00e0 per responsabilit\u00e0 oggettiva, infliggendo due turni di squalifica al campo con l'obbligo di giocare a porte chiuse e una multa di 10.000 euro.\nNel 2005 parte del \"Settembre Bianconero\" usc\u00ec dal gruppo per costituire gli \"Ascoli Piceno Ultras\", che si dimostrarono sufficientemente organizzati anche quanto alle capacit\u00e0 coreografiche; di qui la scelta del \"Settembre\" di cedere il comando della curva. Nonostante il ritorno in massima serie si verific\u00f2 un disaffezionamento della tifoseria e si acuirono le divisioni tra gli ultr\u00e0 e i tifosi non organizzati, specialmente in seguito allo sfociare della contestazione aperta verso la dirigenza. I mesi che seguirono videro anche un alto numero di diffidati tra i tifosi ascolani.\nNel marzo 2006 nacque, per iniziativa di giovani studenti e lavoratori emigrati nel capoluogo emiliano, il gruppo \"Esiliati Bologna\", votato a seguire le trasferte dell'Ascoli specialmente in Italia settentrionale. Sul finire dell'anno si sciolsero i \"Black Warriors\", con un comunicato ufficiale che criticava apertamente il calcio moderno, deprecava lo scandalo di Calciopoli (cui riconduceva il disamoramento dei tifosi) e lamentava disparit\u00e0 di trattamento fra gli ultr\u00e0 e i condannati alla pena carceraria per effetto della Legge Pisanu e del concomitante indulto. Altri gruppi invece hanno preferito togliere le loro insegne senza un comunicato ufficiale.\nNegli anni successivi il tifo bianconero verr\u00e0 guidato dagli \"Ascoli Piceno Ultras\" affiancati dall\"'Estremo Sostegno\", formazione giovanile nata nel 2006 e scioltasi nel 2010. Nel 2007 il gruppo \"Arditi\" si scioglie; tra le cause il mancato ricambio generazionale ed incomprensioni interne.\nL'inizio del campionato 2010-2011 \u00e8 contraddistinto da una spaccatura in seno alla tifoseria. Alcuni ragazzi degli \"Ascoli Piceno Ultras\" decidono di abbandonare il gruppo per diversit\u00e0 di vedute ed insieme ad altri giovanissimi danno vita alla formazione \"Curva Sud Rozzi\". Il gruppo prender\u00e0 le redini della curva per tutta l'annata 2010-2011, dando alla tifoseria nuova carica e linfa vitale. All'inizio della stagione successiva, anche quest'ultimo, decide di ritirare la propria insegna. In seguito a questo evento, molti componenti dei gruppi ritirati negli ultimi anni, decidono di unirsi dando vita nel gennaio del 2012 ad una nuova formazione ultras: gli \"Ultras 1898\".\nNel febbraio del 2014, l'imprenditore italo-canadese Bellini fonda l'Ascoli Picchio FC 1898 che si aggiudica all'asta fallimentare il marchio e la posizione sportiva della vecchia Ascoli Calcio 1898. Il nuovo Ascoli riaccese gli entusiasmi della tifoseria che aveva vissuto fino a quel momento anni deludenti, culminati dalla retrocessione in Lega pro nel campionato 2012-2013.\nDal 2014, i principali gruppi in attivit\u00e0 della tifoseria bianconera sono \"Ultras 1898\" (gruppo pi\u00f9 numeroso e rappresentativo che coordina il tifo bianconero),\nE meno numerosi ma sempre presenti sono \"Ultras 1999\", \"Monte Urano\", \"Lapedona Bianconera\", \"Zona Marino\", \"A Modo Nostro\", \"Boys\", \"Guerrieri Piceni\",\"Str\u00e0 Kaos Ascoli\" e Youth Ultras 1898. Presenti inoltre, nuclei provenienti dalla citt\u00e0 picena e da fuori di essa e della sua provincia.\nDurante il campionato 2013-14 viene fondata l'associazione \"Solo x l'Ascoli\", con sede nel quartiere di Porta Romana. Nel settore dei distinti, sono presenti vari club, tra cui \"Vienna Bianconera\", \"Piceni\" e \"Distinti Bianconeri\". Dal 2016, in curva sud, \u00e8 presente il gruppo \"Avanguardia\".\nGemellaggi e rivalit\u00e0.\nL'unico gemellaggio ufficiale \u00e8 quello con gli \"Ultras Monaco 1994\" del ; con gli ultras monegaschi vi \u00e8 uno stretto rapporto che vede gli ultras delle due squadre presenti insieme sia nel Principato sia nel Piceno in occasione delle partite delle due squadre o in altre occasioni come nel 23 luglio 2013, per il torneo di calcio a 5 organizzato dagli \"Ultras 1898\" in memoria dei tifosi bianconeri scomparsi, in cui hanno partecipato gli Ultras del Principato di Monaco.\nAltra amicizia di vecchia data \u00e8 quella con gli ultras della Lazio. Con entrambe le tifoserie c'erano gemellaggi sorti negli anni ottanta. Esistono amicizie recenti con le tifoserie di Fortitudo Bologna (basket), Padova, e .\nC'erano poi rapporti, ormai terminati a livello di gruppi e mantenuti solo a livello personale con i \"Granata Korps\" del Torino, con la tifoseria della e con quella della Vis Pesaro (\"Ultras Vis Boys\") con cui negli anni novanta e duemila c'era un solido gemellaggio.\nNegli anni ottanta la curva ascolana ne strinse uno con i tifosi del Verona, ma esso si sciolse in capo a soli cinque anni, a causa di un episodio in cui una frangia della tifoseria veronese non aveva accettato di buon grado l'amicizia, spingendosi a levare cori da stadio ostili verso gli ascolani, al grido di \u201cterroni\u201d.\nLe maggiori rivalit\u00e0 sono con le tifoserie di e . Il derby Ascoli-Samb \u00e8 il pi\u00f9 sentito per ovvie ragioni di continuit\u00e0 geografica, sebbene manchi nei campionati da oltre trent'anni. Lo storico attrito tra le due tifoserie \u00e8 stato anche all'origine di un episodio tragico nel 1986, quando all'uscita di un noto locale due gruppi di tifosi vennero pesantemente a contatto; a farne le spese fu un giovane ultr\u00e0 rossoblu che mor\u00ec per i postumi di una coltellata all'addome. Altre rivalit\u00e0 considerevoli sono con l'Inter (dopo l'omicidio Filippini avvenuto nel 1988, da cui la tifoseria ascolana e quella milanese furono viste con disprezzo dal panorama ultras italiano), Livorno, Pescara, Teramo, Chieti, Cosenza , , , , e Pisa.\nOrganico.\nRosa 2021-2022.\nRosa tratta dal sito ufficiale dell'Ascoli aggiornata al 12 febbraio 2022."}
{"id": "19320", "revid": "729019", "url": "https://it.wikipedia.org/wiki?curid=19320", "title": "Luigi Carlo Farini", "text": "Biografia.\nGiovinezza.\nLuigi Carlo Farini nasce il 22 ottobre 1812 a Russi (Ravenna) da Stefano, farmacista del paese, e Marianna Brunetti. Suo zio Girolamo Brunetti era un medico rinomato di Faenza. Inizia i suoi studi a Russi. Don Pier Girolamo Sintoni gli insegna la grammatica e la retorica, mentre lo zio Domenico Antonio gli impartisce lezioni di filosofia, matematica e scienze naturali: Domenico Antonio era tra l'altro amico e discepolo del grande naturalista forlivese Cesare Majoli.\nDa giovane aderisce alla Carboneria e successivamente alla Giovine Italia. Si iscrive giovanissimo all'Universit\u00e0 di Bologna (Facolt\u00e0 di medicina e chirurgia). Sostiene l'esame di ammissione il 10 novembre 1828 quando ha appena 16 anni. Inizialmente viene allontanato dall'universit\u00e0 per aver urlato durante una manifestazione dell'11 febbraio 1830 \u201cViva l'Italia, abbasso i tiranni\u201d. A seguito di una richiesta di perdono viene riammesso alla facolt\u00e0. Partecipa ai moti del 31; combatte anche a Rieti e Rimini, dove conosce i figli della regina Ortensia, uno dei quali sar\u00e0 il futuro Napoleone III. Dopo l'insuccesso dei moti, la sua attiva partecipazione non viene segnalata alle autorit\u00e0.\nSi laurea in medicina il 27 giugno 1832 con una tesi, dal titolo \"Quid sit certitudo medica in qua conquiescunt Judices, suasque sententias fulciunt\", riguardante casi pratici come artrite, tonsillite, ecc.\nMedico condotto e prime ricerche scientifiche.\nOttiene la matricola per il libero esercizio della professione il 14 dicembre 1832 e incomincia l'attivit\u00e0 a Russi. L'anno seguente si sposa (agosto 1833) con Genevieffa Cassani di Dozza, dalla quale ha tre figli: Domenico, Armando e Ada. Ottiene anche le prime soddisfazioni in campo professionale: don Giovanni Laghi, vicario di San Pancrazio (Russi), scrive di lui il 4 novembre: \u201cIn occasione di varie malattie si \u00e8 prestato ed ha esercitato la sua professione con esito felicissimo, per cui ha ottenuto l'approvazione universale\u201d. Il 30 aprile 1834 don Giovanni Vassuri, arciprete di Russi, attesta: \u201cIl medesimo ha per circa due anni di pratica esercitata la [\u2026] professione in questa e nelle limitrofe parrocchie con zelo e carit\u00e0 verso ai poveri, conducendo a felice esito le pi\u00f9 gravi malattie a modo di attirare l'attenzione e la stima di tutta la popolazione\u201d.\nLe prime pubblicazioni del Farini contenenti le sue osservazioni scientifiche appaiono sul \"Bullettino della Societ\u00e0 Medico Chirurgica di Bologna\": \"Dell'unione dell'acetato di morfina al solfato di Chinina nella cura delle febbri intermittenti\", \"Malattie convulsive da arterite\", \"Sulle febbri periodiche intermittenti\" (febbri che egli considera provocate dal \u201cnerveo sistema\u201d).\nIl 5 maggio 1834 diventa medico interno a Montescudo, paese nell'entroterra di Rimini. Il 31 dicembre dello stesso anno lo zio Domenico Antonio, al quale era molto legato, viene ucciso; questo delitto incide dolorosamente sulla sua vita. A 24 anni si fa conoscere dal mondo scientifico ripubblicando in un unico opuscolo il suo lavoro dal titolo: \"Sulle febbri intermittenti, Memoria del Dott. L.C. Farini di Russi medico di Montescudo, Tip. Casali, Forl\u00ec 1835\". Invia questa pubblicazione a Francesco Puccinotti (1794-1872), titolare della cattedra di Patologia e Medicina legale di Macerata, che lo elogia per la sua perspicacia induttiva nello stabilire alcune verit\u00e0.\nNel 1835 pubblica una \u201cNecrologia del Dott. Vincenzo Drei\u201d, un medico ravennate; traduce anche e d\u00e0 alle stampe due sermoni di sant'Agostino.\nDal 1835 al 1842.\nNel giugno 1835 lascia Montescudo e si trasferisce a Ravenna, dove instaura un rapporto epistolare con il nuovo medico di Montescudo, Antonio Filippini, che lo ha sostituito grazie ad una sua raccomandazione. Farini descrive Ravenna come citt\u00e0 infestata dalle zanzare, che danno molto lavoro ai medici: \u201cUn medico che lavora discretamente infatti guadagna 50 scudi al mese, e se lavora molto pu\u00f2 fare cento, nessuno d\u00e0 meno di un Paolo per visita ed i signori non meno di due Paoli\u201d.\nNell'ospedale di Ravenna fa intanto le veci del medico primario Luigi Malagola, ammalatosi.\nRiceve gli elogi del prof. Angiolo Nespoli e del primario medico di Reggio Emilia Alessandro Puglia per i suoi studi sulle febbri intermittenti. Il 19 novembre 1835 scrive allo zio Girolamo Brunetti, medico a Faenza, esprimendo la sua preoccupazione per l'arrivo di un'epidemia di colera proveniente da Ferrara: \u201cA Francolino - nel ferrarese - di dieci casi, otto hanno perso la vita\u201d.\nNella citt\u00e0 di Ravenna, dopo che anche ad Ancona si era diffusa la malattia, vengono prese misure precauzionali, come la creazione di lazzaretti e la nomina di medici preposti unicamente alla prevenzione e cura di tale malattia; per questo Farini viene nominato medico dell'ospedale dei colerosi. Farini chiede al Gonfaloniere di Ravenna di potersi recare dove l'epidemia stava gi\u00e0 infierendo per poterla osservare e studiarne le terapie, ma la sua richiesta viene respinta.\nIn quello stesso periodo il Farini, con il fisico forlivese Carlo Matteucci (1811-1868), direttore del laboratorio chimico e della farmacia dell'Ospedale di Ravenna, sperimenta l'applicazione dell'elettricit\u00e0 nella cura del tetano, ottenendo la cessazione delle contrazioni e una temporanea tregua per l'infermo.\nL'attenta osservazione delle malattie curate nella sua zona di lavoro gli permette di comporre una memoria sulla pellagra (57 pp.), pubblicata col titolo \"Osservazioni teorico-pratiche sulla pellagra da servire ad una esatta monografia della medesima\". Questa malattia viene considerata come il prodotto di molteplici cause, non solo dell'alimentazione a base di mais, ma anche della scarsa alimentazione, dell'insalubrit\u00e0 dell'aria, dell'acqua e dei cibi e della scarsa igiene. Il Farini consiglia di adottare una terapia marziale (prodotti a base di ferro), di ridurre le coltivazioni del mais e di assicurare alla popolazione vitto salubre, assistenza materiale e spirituale.\nIl 15 luglio 1839 Farini viene nominato medico condotto a Russi, la sua citt\u00e0 natale. In dicembre \u00e8 gi\u00e0 in grado di presentare un quadro statistico delle malattie presenti nel suo paese al priore.\nNel 1839 difende lo zio medico Girolamo dall'accusa di errori commessi nel curare il Gonfaloniere Alessandro Ginnasi, morto a Faenza.\nIl 28 gennaio 1841, nel discorso di elogio al cardinale Luigi Amat, Farini coglie l'occasione per un'interessante descrizione dei pregi e difetti dei romagnoli. Nello stesso anno il Mezzetti (assistente di clinica medica) da Bologna lo informa che il medico francese Des Maissons-Deupallans ammira il suo lavoro sulla pellagra e vorrebbe essere informato sulle statistiche di questa malattia nel suo comune e sull'influenza che le risaie hanno sulla pellagra.\nLo stesso anno partecipa al concorso per una condotta a Villanova di Bagnacavallo. Presenta in Consiglio Comunale un curriculum ricco di esperienze e di pubblicazioni: \u201c15 attestati di studi fatti con profitto a Bologna, 30 lettere di nomina in diverse condotte, 26 nomine e diplomi accademici e lettere di distinti professori e 16 opuscoli medici da esso pubblicati, \u00e8 aggregato alle principali societ\u00e0 medico chirurgiche d'Italia e ad Accademie Scientifiche; delle sue opere fanno onorevolissima menzione i Medici e le Accademie pi\u00f9 rinomate che notano il vantaggio in esse nella cura dell'infermit\u00e0, ha lettere onorifiche dei pi\u00f9 celebri professori di Bologna, Firenze, Pisa, Parma, Venezia e Napoli\u201d.. Nonostante le ottime referenze, ottiene 7 voti favorevoli su 33.\nIl 9 ottobre 1842 muore il padre per un ictus.\nL'esilio (1843-1846).\nNel 1843 Farini svolge i suoi primi studi sulla rabbia. Nello stesso anno partecipa all'organizzazione dei moti insurrezionali. Ricercato dalla giustizia, il governatore, cardinale Amat (che nonostante le posizioni politiche ne ha stima), gli fa avere un passaporto con cui pu\u00f2 lasciare lo Stato Pontificio senza pericolo. Costretto all'esilio, lascia la moglie e due dei tre figli (Ada e Armando) a Dozza, da suo suocero; l'altro figlio Domenico viene sistemato in collegio a Ravenna e lascia al cugino Francesco Zanzi l'onere di amministrare i suoi averi. Fugge prima nel Granducato di Toscana e da l\u00ec in Francia. Riceve dai suoi amici lettere di raccomandazioni per medici e persone influenti di Marsiglia e Parigi. In una lettera per la cugina Clelia, il Farini cos\u00ec si compiace: \u201dRicevo dimostrazioni di cortesia da non pochi fra quei scienziati prestanti che sono la fama del mondo. Ogni clinica mi \u00e8 aperta e aperto mi \u00e8 l'adito a gabinetti e ad accademie; per mezzo di loro ho copia di libri, ed avr\u00f2 facolt\u00e0 di assistere e prendere parte alle esperienze ed ai corsi scientifici che presto incominceranno\u201d. Passati i primi mesi, diminuisce l'iniziale entusiasmo per la vita culturale di Parigi e cos\u00ec il 20 febbraio 1844 Farini si reca a Firenze, dove viene raggiunto dalla famiglia; successivamente fissa la sua dimora nel Ducato di Lucca.\nQui comincia ad organizzare un movimento insurrezionale che doveva entrare in azione nello Stato pontificio. Ma di l\u00ec a poco si rende conto che tale progetto non sarebbe stato realizzabile. Invece dell'insurrezione, propone una serie di riforme di stampo moderato. Nell'estate del 1845 scrive il \"Manifesto delle popolazioni dello Stato Romano ai Principi ed ai popoli d'Europa\", additando a tutti i governi e sovrani europei l'illiberalit\u00e0 delle Corti speciali istituite dal governo dello Stato della Chiesa, e chiedendo una maggiore libert\u00e0 di azione politica a favore dei cittadini della Romagna. Nel settembre dello stesso anno partecipa ai moti di Rimini e il proclama diventa noto col nome di \"Manifesto di Rimini\".\nIncaricato dalla Sovraintendenza di sanit\u00e0 del Granducato di Toscana di occuparsi dei problemi sanitari dei lavoratori delle risaie, chiede a Don Francesco Monti di Russi un quadro statistico dei nati e morti nelle risaie. A met\u00e0 del 1845 pubblica in un libro il risultato delle sue indagini: \"Sulle questioni sanitarie ed economiche agitate in Italia intorno alle risaie - Studi e Ricerche\", Tip. Galileiana, Firenze 1845.\nContrariamente alle opinioni negative del Puccinotti, il Farini ritiene che siano gli effluvi delle paludi a causare le malsanie nelle risaie. In questo suo scritto troviamo anche un calcolo su guadagni e spese dei produttori di riso in Italia.\nLa risaia, secondo Farini, non va introdotta su terreni elevati ed asciutti, perch\u00e9 vi aumenterebbero l'umidit\u00e0 e i miasmi, ma solo in terreni paludosi, dove sar\u00e0 bene non favorire il ristagno dell'acqua, ma il risanamento del terreno. L'ultima parte dell'opera \u00e8 dedicata alla legislazione vigente in Italia e all'estero e ai suoi effetti.\nIn seguito Farini si interessa della questione ospedaliera. Avendo confrontato diversi livelli di organizzazione dell'assistenza sanitaria nel corso del suo girovagare, Farini si rivolge ai suoi amici per raccogliere precise informazioni sugli ospedali di ogni regione d'Italia, formulando ben 66 quesiti. Di Massimo D'Azeglio sono le notizie riguardanti gli ospedali piemontesi. Farini attinge informazioni anche da ospedali stranieri: Berna, Monaco e Vienna.\nMaurizio Bufalini, noto medico cesenate e docente all'Universit\u00e0 di Bologna, decide di aiutare Farini e lo presenta e raccomanda a Federico Girolamo, nipote di Napoleone Bonaparte, che voleva che un medico lo accompagnasse lungo un viaggio in Europa.\nA Courmayeur, dove si reca con l'illustre infermo bonapartista, guarisce una donna da una grave infermit\u00e0 agli occhi. La sua fama si diffonde: accorrono malati in folla da Svizzera, Valle d'Aosta e Savoia per farsi visitare. Il suo impegno con il nipote di Napoleone finisce il 12 maggio 1847 quando questi muore. Si reca quindi a Parigi per visitare una donna inferma, poi a Rennes visita il fratello del conte di Pir\u00e8.\nDa medico a politico.\nIn seguito dell'amnistia concessa dal nuovo papa Pio IX (1846), Farini rientra nello Stato Pontificio. Il 13 ottobre 1847 \u00e8 nominato primario medico dell'ospedale di Osimo, nelle Marche, e l\u00ec si trasferisce con tutta la famiglia. In una lettera scritta al cugino Francesco Zanzi richiede l'invio di alcuni libri. L'elenco descrive in modo esaustivo i libri necessari a un buon medico nella prima met\u00e0 dell'Ottocento.\nA Osimo egli diventa esponente del Partito d'azione; inizia a dirigere il movimento nelle Marche e nell'Umbria.\nNel 1848 Farini si candida alle elezioni del primo Parlamento dello Stato Pontificio e viene eletto nel collegio di Faenza-Lugo. Da questo momento in poi l'impegno politico sopravanza di molto l'attivit\u00e0 di medico.\nPellegrino Rossi, nuovo primo ministro dello Stato Pontificio, nomina Farini Direttore generale della Sanit\u00e0, all'epoca un dipartimento del Ministero dell'Interno: \u00e8 un primo embrione di Ministero della Sanit\u00e0.\nFarini rafforza le norme di igiene pubblica, prescrivendo un limite alla densit\u00e0 abitativa, un controllo pi\u00f9 stringente nella gestione dei rifiuti urbani (spesso si gettavano oggetti dalle finestre nella pubblica strada), l'analisi della potabilit\u00e0 dell'acqua e una pi\u00f9 efficace igiene dei luoghi pubblici, con pulizia regolare di piazze e strade. Il 24 novembre 1848 Pio IX fugge da Roma, aprendo la strada alla seconda Repubblica Romana.\nFarini non vi aderisce e, in seguito alla formazione del triumvirato Mazzini-Armellini-Saffi, viene destituito. Si rifugia a Firenze e poi a Torino, dove si ricongiunge col figlio Domenico.\nTorna a Roma il 20 luglio del 1849, dopo la fine della repubblica, e riprende le funzioni di direttore generale della sanit\u00e0. Nell'ottobre del 1849 il cardinale Domenico Savelli, nuovo ministro dell'Interno, lo destituisce dalla carica. Riprende la strada per Firenze (novembre 1849) e qui scrive \"La Storia dello Stato Romano\", il cui primo volume viene pubblicato nel 1850.\nA fine dicembre si trasferisce a Torino, dove il figlio Domenico si \u00e8 iscritto all'Accademia Militare. In breve tempo ottiene la cittadinanza piemontese. Nel 1849 \u00e8 gi\u00e0 deputato al parlamento subalpino. Seder\u00e0 alla Camera ininterrottamente dal 1849 al 1865.\nNello stesso periodo fonda il giornale \"La Frusta\" per sostenere il governo D'Azeglio (\u00e8 direttore nel periodo 27 marzo-30 novembre 1850); dirige inoltre il giornale \"Il Piemonte\". A fine agosto del 1850 pubblica il secondo volume della \"Storia dello Stato Romano\". In autunno accetta la direzione del \"Risorgimento\" di Cavour, che lascia perch\u00e9 \u00e8 stato nominato ministro.\nFarini annovera anche un'esperienza ministeriale, l'unica nella Torino pre-unitaria: nel 1851 viene nominato ministro dell'Istruzione pubblica nel gabinetto D'Azeglio. Inizia a pensare ad un generale riordinamento degli studi superiori, seguendo anche i consigli del Bufalini. L'esperienza dura solo pochi mesi: nel maggio dello stesso anno Farini rassegna le dimissioni.\nNel 1852 va ad abitare a Saluggia (Vercelli).\nNel gennaio 1855 sostiene e difende alla Camera il trattato d'alleanza anglo-franco-sarda di cui era stato da sempre fautore, trattato in base al quale le truppe piemontesi sarebbero poi intervenute in Crimea.\nA seguito della guerra di Crimea, si adopera per preparare l'opinione pubblica, dentro e fuori Italia, all'inevitabile guerra del 1859; i suoi scritti sulla situazione italiana compaiono anche su riviste inglesi. D'Azeglio lo nomina Cavaliere dell'Ordine dei Santi Maurizio e Lazzaro.\nAl governo negli anni 1859-1861.\nNel giugno 1859, con la conquista sabauda delle quattro Legazioni pontificie (Ferrara, Bologna, Ravenna e Forl\u00ec), la sua carriera politica ha una svolta. Farini lascia Torino (era la prima volta dopo 11 anni) e si reca a Modena come Regio commissario degli ex ducati di Modena e Parma. Entra a Modena il 19 giugno 1859. Pochi mesi dopo, nei Ducati, ha fine il dominio nobiliare. Dopo la partenza in esilio del duca Francesco V, viene nominato regio commissario di Modena. L'incarico doveva essere provvisorio, ma Farini riesce a convincere il governo piemontese a rimanere. Il governo Cavour istitu\u00ec per Farini la carica di \"Dittatore\" (20 luglio). Farini fa destituire dall'Universit\u00e0 di Modena alcuni insigni studiosi come Bartolomeo Veratti (storico della matematica), Giuseppe Bianchi (astronomo) e Marc'Antonio Parenti (filologo e giurista) perch\u00e9 non in linea con il nuovo regime. Per giustificare il proprio potere, indice i plebisciti d'annessione al Regno di Sardegna (agosto-settembre 1859).\nIl 9 novembre Farini assume la carica di \"dittatore\" delle \u00abProvincie provvisorie\u00bb (entit\u00e0 composta dall'unione di ex Ducati ed ex Legazioni). Sotto il suo comando avviene l'abolizione dei feudi, dei fedecommessi e della censura preventiva sulla stampa. Successivamente viene incaricato di governare tutto il territorio da Piacenza a Cattolica, fino al confine con le Marche. Farini, trovatosi a governare delle realt\u00e0 nettamente diverse tra loro, le fonde in un'entit\u00e0 nuova, cui d\u00e0 il nome di \u00abRegie provincie dell'Emilia\u00bb. La nuova entit\u00e0 vede la luce il 30 novembre 1859. Come governatore, impone l'introduzione della lira italiana anche nelle ex Legazioni, dove successivamente indice il plebiscito delle provincie dell'Emilia nei giorni 11 e 12 marzo 1860.\nIl 24 marzo viene ricompensato per i suoi servigi con la nomina a ministro dell'Interno del terzo governo Cavour. In settembre gli eventi politici subiscono una nuova accelerazione: l'esercito sabaudo conquista Marche ed Umbria; nel Sud l'avanzata dei Mille di Garibaldi procede sicura, tanto che si prospetta un trionfo per il generale nizzardo. Farini si sente improvvisamente al di fuori dei giochi e, deciso a non farsi sopraffare dagli eventi, il 28 settembre parte per Napoli al seguito di Vittorio Emanuele II.\nIl 6 novembre 1860 viene nominato da Vittorio Emanuele II \u00abLuogotenente generale delle provincie napoletane\u00bb. L'incarico \u00e8 lo stesso che aveva ricoperto un anno prima a Bologna: guidare l'annessione dei territori appena conquistati allo Stato sabaudo (il plebiscito si svolge il 21 ottobre). La realt\u00e0 napoletana \u00e8 piuttosto diversa da quella che Farini aveva conosciuto tra la natia Russi e Torino. Rimane tuttora celebre il feroce e sprezzante giudizio su Molise e Terra di Lavoro, che riport\u00f2 in un dispaccio inviato il 27 ottobre al presidente del Consiglio, Cavour:\nDopo pochi mesi viene sollevato dall'incarico. Come ultimo atto della sua luogotenenza, Farini sequestra le rendite dei vescovi assenti dalle diocesi. Motiva il provvedimento asserendo che, in base al diritto canonico, le assenze non erano giustificate. In realt\u00e0 i vescovi si erano allontanati dalle diocesi per salvarsi la vita. Il 30 dicembre Farini viene sostituito dal principe Eugenio di Carignano.\nLa follia e il tramonto.\nTra l'8 dicembre 1862 e il 24 marzo 1863 \u00e8 Presidente del Consiglio, ma dopo poche settimane rivela i sintomi di una grave malattia mentale che, tuttavia, viene celata per non allarmare un gruppo finanziario con cui il governo aveva avviato delle trattative per un prestito. \u00c8 comunque costretto alle dimissioni dopo un Consiglio dei ministri in cui, a seguito della rivolta polacca contro lo zar di Russia, era arrivato a minacciare il re Vittorio Emanuele con un coltello alla gola per costringerlo a schierarsi con gli insorti e a firmare la dichiarazione di guerra all'Impero russo.\nMuore in miseria tre anni pi\u00f9 tardi, dopo essere stato ricoverato nello \"stabilimento di salute\" (il manicomio) di Novalesa (TO).\nVenne inizialmente sepolto nel Cimitero monumentale di Torino; nel 1878 le spoglie vennero disseppellite e trasferite nel cimitero della sua cittadina natale, Russi.\nFarini fu iscritto alla massoneria."}
{"id": "19321", "revid": "30610", "url": "https://it.wikipedia.org/wiki?curid=19321", "title": "Atalanta Bergamasca Calcio", "text": "LAtalanta Bergamasca Calcio, meglio nota come Atalanta, \u00e8 una societ\u00e0 calcistica italiana con sede nella citt\u00e0 di Bergamo.\nFondata il 17 ottobre 1907, viene soprannominata \"regina delle provinciali\" poich\u00e9, avendo preso parte a 61 edizioni della Serie A a girone unico, \u00e8 la squadra col maggior numero di presenze nel massimo campionato italiano di calcio sia tra quelle che non rappresentano capoluoghi di regione sia tra quelle che non hanno mai vinto lo scudetto. Il club detiene il record assoluto di promozioni nella massima serie ed \u00e8, al pari del , quello che ha vinto pi\u00f9 volte un campionato cadetto.\nA livello nazionale \u00e8 giunta a disputare la finale di Coppa Italia in cinque occasioni, aggiudicandosi il trofeo nell'edizione 1962-1963, mentre nel campionato di Serie A ha ottenuto come migliore risultato il terzo posto finale, piazzamento raggiunto per tre volte di fila nelle edizioni 2018-2019, 2019-2020 e 2020-2021. Il club ha inoltre partecipato a tre edizioni della UEFA Champions League, due della Coppa delle Coppe UEFA e quattro della Coppa UEFA/Europa League; avendo raggiunto, mentre militava in Serie B, la semifinale di Coppa delle Coppe nella stagione 1987-1988, risulta essere la squadra che ha ottenuto il migliore risultato in una competizione UEFA tra quelle non militanti nel massimo campionato della propria nazione.\nL'Atalanta \u00e8 dodicesima nella graduatoria della tradizione sportiva italiana secondo i criteri della FIGC, e dal 2019 \u00e8 membro dell'European Club Association.\nStoria.\nFondata il 17 ottobre 1907 dagli studenti liceali Eugenio Urio, Giulio e Ferruccio Amati, Alessandro Forlini e Giovanni Roberti come \"Societ\u00e0 Bergamasca di Ginnastica e Sports Atletici Atalanta\", l'Atalanta deriva il suo nome dall'omonima eroina della mitologia greca Gi\u00e0 dal 1907 la societ\u00e0 crea la propria sezione calcio, sodalizio ufficialmente riconosciuto dalla FIGC solo nel 1914, all'atto dell'inaugurazione e collaudo del campo di gioco: fino a quell'anno i bergamaschi, con colori sociali bianconeri, avevano giocato solo partite amichevoli. Nella stagione 1914-1915, la prima a livello ufficiale, la squadra partecipa al campionato di Promozione, la seconda divisione dell'epoca.\nNel 1920 si fonde con la Bergamasca, dando vita alla denominazione e ai colori attuali. Negli anni venti, la squadra gioca i suoi primi campionati di massima serie (Prima Categoria), salvo poi retrocedere in seconda divisione, da cui risale nel 1928, quando vince il campionato di Prima Divisione (con l'ungherese Imre Payer in panchina). La squadra torna dopo una sola stagione nella neonata Serie B, e nel 1933 rischia il fallimento, salvandosi grazie a una colletta tra sportivi e alla cessione di Carlo Ceresoli, l'elemento pi\u00f9 rappresentativo, all'Ambrosiana Inter per lire.\nDopo altri campionati di B chiusi a met\u00e0 classifica, nel 1937 l'Atalanta ottiene la promozione in Serie A al termine della stagione 1936-1937, ma retrocede immediatamente. Dopo due stagioni torna in massima serie e, da neopromossa, ottiene un sesto posto in classifica nella stagione 1940-1941; anche negli anni seguenti, si fa notare per le ottime prestazioni contro le compagini quotate (ad esempio, vincendo molte volte con il Grande Torino), conquistando anche un quinto posto in classifica nella stagione 1947-1948. Il club rimane ininterrottamente in massima serie fino al termine della stagione 1958-1959, per un totale di 17 campionati consecutivi (record societario di campionati consecutivi in prima divisione).\nAll'inizio degli anni sessanta, i bergamaschi iniziano a partecipare alle competizioni europee, ben figurando in Coppa Mitropa (semifinale nel 1962), in Coppa dell'Amicizia e in Coppa delle Alpi (perdendo una finale nel 1963 con la ). Al termine della stagione 1962-1963, l'Atalanta vince la sua prima Coppa Italia; segue il debutto nella Coppa delle Coppe UEFA. Nel 1969 arriva una nuova retrocessione in Serie B, mentre gli anni settanta sono caratterizzati da un susseguirsi di promozioni e retrocessioni tra le prime due divisioni nazionali. Al termine della stagione 1980-1981 arriva anche l'unica retrocessione in terza divisione della storia dei bergamaschi, che tornano per\u00f2 in Serie B in seguito alla vittoria della Serie C1 1981-1982.\nLa \"Dea\" nella stagione 1983-1984 vince il campionato di Serie B, tornando per\u00f2 nella categoria cadetta tre anni dopo. Nonostante ci\u00f2, nella stessa stagione l'Atalanta raggiunge la finale di Coppa Italia (persa con il campione d'Italia) e guadagna nuovamente l'accesso alla Coppa delle Coppe. Pur militando in Serie B, il tecnico Emiliano Mondonico trascina i suoi fino alle semifinali della competizione, miglior piazzamento nelle competizioni UEFA di una squadra non iscritta alla propria massima divisione nazionale. Negli anni seguenti, l'Atalanta torna a giocare in prima divisione e si guadagna l'accesso alla Coppa UEFA in due occasioni consecutive (Coppa UEFA 1989-1990 e Coppa UEFA 1990-1991). Nel 1994 arriva una nuova retrocessione in Serie B, con immediato ritorno in Serie A dopo un anno. Nella stagione 1996-1997 Filippo Inzaghi segnando 24 reti in campionato diventa il primo giocatore dei bergamaschi a vincere la classifica marcatori della Serie A.\nLa fine degli anni novanta e gli anni duemila sono caratterizzati da un'alternanza di categoria tra Serie A e Serie B (tre promozioni, fra cui un campionato vinto nella stagione 2005-2006, e quattro retrocessioni tra la stagione 1997-1998 e la stagione 2009-2010). Con la vittoria della Serie B 2010-2011 il club torna nuovamente in Serie A, per poi essere coinvolto a fine stagione nello scandalo calcioscommesse del 2011; rimane in massima serie anche negli anni seguenti e, sotto la guida di Gian Piero Gasperini, ottiene il quarto posto nella stagione 2016-2017 e annessa qualificazione, dopo ventisei anni, a una competizione confederale, l'Europa League. Nelle stagioni 2018-2019 e 2019-2020 migliora ulteriormente il piazzamento in campionato chiudendo entrambe le edizioni al terzo posto, conseguendo cos\u00ec la prima qualificazione alla Champions League della sua storia, dove, da matricola della competizione, nella stagione 2019-2020 viene eliminata ai quarti di finale.\nColori e simboli.\nColori.\nNel 1907, anno della sua fondazione, l'Atalanta adotta una casacca bianconera a strisce verticali sottili, con pantaloncini normalmente neri; questa divisa rimane fino al 1920, anno della fusione con la Bergamasca, quando i colori sociali diventano nerazzurri: viene eliminato il bianco, colore comune delle due squadre, e portato in dote alla nuova divisa sociale l'altro rispettivo colore, nero per l'Atalanta, azzurro per la Bergamasca. Nei primi anni della sua vita, l'Atalanta Bergamasca di ginnastica e scherma indosser\u00e0 maglie a quarti nerazzurre: le strisce arriveranno alcuni anni pi\u00f9 avanti.\nSimboli ufficiali.\nStemma.\nLa denominazione della societ\u00e0 deriva dalla figura mitologica di Atalanta. Spesso la societ\u00e0 bergamasca viene soprannominata \"la Dea\", anche se l'eroina da cui si era preso spunto non era effettivamente una divinit\u00e0, bens\u00ec la figlia di Iaso, re dell'Arcadia. Il logo ufficiale della squadra \u00e8 costituito dal viso della principessa, ritratto di profilo, su sfondo nerazzurro.\nStrutture.\nStadio.\nL'Atalanta dal 1928 gioca le sue partite interne nel Gewiss Stadium, il principale impianto cittadino che fino al 2017 \u00e8 stato di propriet\u00e0 del comune di Bergamo. Questo stadio fu costruito nel 1928 e inizialmente intitolato a Mario Brumana, giovane squadrista nato a Costa Valle Imagna nel 1901 e ucciso a Gallarate nel 1922.\nPrima di allora, la societ\u00e0 bergamasca aveva giocato le proprie partite casalinghe dapprima nel campo di via Maglio del Lotto (dal 1914 al 1918) e successivamente al campo della \"Clementina\" (dal 1919 al 1928)..\nLa struttura venne inaugurata due volte: la prima, il 1\u00ba novembre 1928 in occasione della partita di campionato Atalanta- (4-1). La seconda avvenne in pompa magna il 23 dicembre dove l'Atalanta batt\u00e9 di Genova per 2-0 alla presenza di numerose autorit\u00e0 e di un folto pubblico.\nLo stadio era, per gli esperti di allora, uno dei pi\u00f9 belli d'Italia. Con la caduta del fascismo, cambi\u00f2 nome: prima semplicemente in \"Comunale\" e successivamente venne dedicato agli \"Atleti Azzurri d'Italia\". Durante gli anni lo stadio \u00e8 stato notevolmente modificato fino ad assumere la conformazione attuale. Il 10 maggio 2017 il presidente nerazzurro Antonio Percassi si aggiudica il bando di vendita per circa 8 milioni di euro, permettendo all'Atalanta di divenire una delle poche societ\u00e0 di calcio italiane con uno stadio di propriet\u00e0. A partire dal 1\u00ba luglio 2019 lo stadio viene rinominato \"Gewiss Stadium\", a seguito di accordi di sponsorizzazione con l'omonima azienda bergamasca.\nDurante la stagione 2017-2018, le partite casalinghe di Europa League sono disputate presso il Mapei Stadium di Reggio Emilia a causa della non conformit\u00e0 con gli standard UEFA dello Stadio Atleti Azzurri d'Italia; per il medesimo motivo, anche i turni preliminari di Europa League della stagione seguente vengono disputati nel medesimo impianto, mentre nella stagione 2019-2020 le partite casalinghe di Champions League sono disputate allo Stadio San Siro di Milano.\nCentro di allenamento.\nGli allenamenti della prima squadra e del vivaio oltrech\u00e9 le partite ufficiali delle squadre giovanili si svolgono nella localit\u00e0 di Zingonia, a Ciserano, presso il \"Centro Bortolotti\" che dal 2004 ospita anche la sede della societ\u00e0 nerazzurra. Il Centro \u00e8 composto da 5 campi di calcio regolari, uno per il calcio a 7 e uno \"polivalente\", tutti illuminati e con quattro tribune per accogliere gli spettatori.\nL'impianto \u00e8 anche dotato di sale wellness e massaggi, vasche per il ghiaccio, piscina, palestre, sala riunioni, uffici, magazzini oltre che di spogliatoi per squadra e staff tecnico.\nSociet\u00e0.\nInquadrata come una societ\u00e0 per azioni, la maggioranza del capitale azionario dell'Atalanta (86%) \u00e8 detenuto da \"La Dea\", una societ\u00e0 a responsabilit\u00e0 limitata nata come \"sub-holding\" della famiglia Percassi. Dal 19 febbraio 2022 \"La Dea\" \u00e8 controllata attraverso un partenariato tra una cordata di investitori guidata da Stephen Pagliuca, \"co-chairman\" del fondo statunitense Bain Capital, che ne detiene la maggioranza del capitale sociale (55%), e la famiglia Percassi quale azionista di minoranza (45%).\nOrganigramma societario.\nOrganigramma aggiornato al 1\u00ba settembre 2015.\nSettore giovanile.\nIl settore giovanile dell'Atalanta \u00e8 formato da quattro squadre maschili partecipanti ai campionati nazionali (Primavera, Allievi Nazionali A e B e Giovanissimi Nazionali) e due partecipanti a livello regionale (Giovanissimi Regionali A e B).\nL'Atalanta ha sempre seguito con particolare attenzione l'attivit\u00e0 calcistica a livello giovanile. La prima persona che si impegn\u00f2 ad allestire delle squadre di giovani fu Giuseppe Ciatto. Ciatto fu un vero e proprio tuttofare: ogni aspetto organizzativo veniva affrontato e risolto da lui, che si occupava anche di allenare le varie squadre. Nel 1949 l'Atalanta conquista il titolo italiano Ragazzi.\nSul finire degli anni 1950 l'ingegner Tentorio (all'epoca commissario straordinario della societ\u00e0) avverte la necessit\u00e0 di cominciare a investire in modo pi\u00f9 sistematico nei giovani: viene deciso di dar vita a un vero settore giovanile, con una sua struttura indipendente da quella della prima squadra.\nAffida l'incarico a Giuseppe Brolis, che si mette al lavoro attorniandosi di collaboratori di fiducia, crea rapporti con societ\u00e0 del Veneto e del Friuli, costruisce una rete di osservatori e assume allenatori giovani e motivati. I ragazzini vengono affidati a Raffaello Bonifaccio che di quei ragazzini diventa lo scopritore, il maestro sul campo, ma anche l'educatore. Arrivano a Bergamo giovani da fuori provincia che si allontanano dalle realt\u00e0 nelle quali sono cresciuti ma soprattutto dalle loro famiglie: Brolis avverte la necessit\u00e0 di seguirli anche nella loro vita privata stipulando un accordo con la \"Casa del Giovane\" che diventa la seconda casa di molti ragazzi del vivaio. Con il passare degli anni viene ampliato il raggio d'azione del settore, creando vere e proprie societ\u00e0 satelliti disposte in tutto il territorio nazionale.\nUn passo cruciale nella storia del settore giovanile bergamasco avviene agli inizi degli anni novanta con il presidente Percassi, che attua una nuova politica degli investimenti, soprattutto a livello giovanile. Egli riesce a convincere Fermo Favini a lasciare il affidandogli responsabilit\u00e0 con ampia libert\u00e0 di gestione e assicurandogli tutti i mezzi che ritenga opportuno investire.\nIl vivaio non solo continua a incrementare la produzione di giocatori per la prima squadra, ma comincia a ottenere affermazioni di prestigio nelle pi\u00f9 importanti manifestazioni nazionali, diventando un esempio per molte societ\u00e0 anche pi\u00f9 blasonate. L'Atalanta della gestione Favini dal 1991 al 2014 ha conquistato con le varie squadre giovanili ben 17 titoli nazionali.\nMolti sono i successi a livello giovanile, essendo il vivaio dell'Atalanta, gestito da Favini, uno dei pi\u00f9 stimati d'Europa: secondo una classifica stilata dal centro studi di Coverciano, la societ\u00e0 bergamasca possiede il migliore settore giovanile d'Italia e il sesto in Europa, dietro a , e tre squadre francesi. Il parametro utilizzato \u00e8 quello dei giocatori di prima divisione prodotti dal vivaio. Nella stagione 2007-2008 22 giocatori provenienti dal vivaio dell'Atalanta hanno giocato nel campionato di serie A, 32 in quello di B e 3 all'estero.\nNel 2014 uno studio globale del CIES Football Observatory pone il settore giovanile dell'Atalanta all'ottavo posto a livello mondiale con 25 giocatori usciti dalle giovanili che giocano nei 5 maggiori campionati d'Europa. L'anno seguente, un nuovo studio del CIES pone il vivaio bergamasco al 17\u00ba posto a livello mondiale, con 23,6 milioni di euro guadagnati dai giocatori usciti dalle giovanili e che sono stati ceduti a partire dal luglio 2012; pone inoltre il settore giovanile atalantino al diciottesimo posto tra le squadre dei 5 maggiori campionati continentali per numero di calciatori lanciati nel massimo campionato (18). Nel medesimo anno, Mino Favini lascia dopo 25 anni la societ\u00e0 orobica.\nDiffusione nella cultura di massa.\nL'Atalanta \u00e8 stata talvolta omaggiata in varie opere della cultura italiana.\nPer quanto riguarda la cinematografia, tra i film in cui compare la compagine nerazzurra ci sono \"Tifosi\" (1999), dove Nino D'Angelo e Peppe Quintale sono allo stadio a tifare per il che gioca proprio contro i bergamaschi, e \"L'allenatore nel pallone\" (1984), dove la Dea affronta la \"Longobarda\". \u00c8 inoltre presente una fugace citazione ne \"Il ciclone\" di Leonardo Pieraccioni (1996). I bergamaschi vengono altres\u00ec menzionati dall'autista di pullman in \"Eccezzziunale veramente - Capitolo secondo... me\" di Carlo Vanzina durante la scena del pellegrinaggio. \u00c8 inoltre citata nel film \"Fratelli d'Italia\" di Neri Parenti (1989).\nUna rivista dedicata alla squadra bergamasca \u00e8 invece \"Atalanta Mese\", la quale si impronta principalmente su vignette ed enigmistica, oltre che al settore giovanile e ai tifosi nerazzurri.\nCalciatori.\nContributo alle nazionali.\nTra i giocatori forniti dall'Atalanta alla nazionale A figurano Cristiano Doni con 7 presenze e un gol segnato durante il biennio 2001-2002, Luciano Zauri e Leonardo Spinazzola con 5 presenze, Adriano Bassetto, Bryan Cristante e Federico Peluso (autore anche di una rete) con 3, Giuseppe Casari, Giacomo Mari, Battista Rota, Humberto Maschio e Sergio Porrini con 2. Il calciatore atalantino che ha segnato pi\u00f9 gol in azzurro \u00e8 Matteo Pessina con 4 marcature.\nPer quanto riguarda la nazionale Under-21, il calciatore con il maggior numero di presenze \u00e8 Andrea Conti (17), seguito da Gianpaolo Bellini (15), Davide Zappacosta (13), Andrea Consigli (12), Roberto Donadoni e Daniele Baselli (11). Il miglior marcatore atalantino dell'Under-21 \u00e8 invece Manolo Gabbiadini con 8 reti, al secondo posto a pari merito ci sono Sergio Magistrelli e Luigi Brugola con 3 reti ciascuno, al terzo Christian Vieri, Alex Pinardi Andrea Lazzari, Gaetano Monachello e Giuseppe De Luca con 2.\nDi seguito l'elenco dei giocatori che sono stati convocati al Mondiale durante il periodo di militanza nell'Atalanta:\nStatistiche e record.\nStatistiche di squadra.\nL'Atalanta esordisce in Divisione Nazionale il 30 settembre 1928; includendo la stagione in corso, il club ha partecipato a 97 campionati nazionali. Dall'istituzione del campionato a girone unico nel 1929, la squadra ottiene il peggior piazzamento nel campionato 2004-2005 con il 20\u00ba posto finale mentre il migliore \u00e8 il 3\u00ba posto finale ottenuto nel campionato 2018-2019, nel campionato 2019-2020 e nel campionato 2020-2021. Le vittorie col maggior numero di reti di scarto avvengono nel campionato 1931-1932 contro l', il e lo (tutte e tre per 7-0 e tutte in Serie B) e contro il (sempre per 7-0) nel campionato 2019-2020, invece le peggiori disfatte sono nel campionato 1941-1942 contro il (9-1) per quanto riguarda la Serie A e un 7-0 contro il Padova nel 1932 in Serie B.\nIl record assoluto di 81 punti totalizzati in una singola stagione \u00e8 stato raggiunto nella Serie B 2005-2006, mentre il record di punti in Serie A (78) \u00e8 del campionato 2019-2020. Nel campionato 2005-2006 ottiene il maggior numero di vittorie in assoluto (24), mentre nel campionato 2009-2010 subisce il numero record di sconfitte in una stagione (21).\nL'Atalanta ha ottenuto il maggior numero di reti segnate in una stagione nella Serie A 2019-2020 (98), mentre il maggior numero di reti subite risale alla Serie A 1950-1951 (69). Dal campionato 1940-1941 a quello 1957-1958 si ha il record di stagioni consecutive in Serie A (15); infine, la Dea detiene il record italiano di maggior numero promozioni dalla seconda alla prima divisione del calcio italiano (13).\nStatistiche individuali.\nIl giocatore che detiene il maggior numero di presenze con la maglia dell'Atalanta \u00e8 Gianpaolo Bellini con 435 apparizioni; il precedente record, di Valter Bonacina, era di 331 presenze, mentre il record di presenze in partite di campionato, a sua volta appartenente a Bellini, \u00e8 di 396 partite (il precedente record era di 317 e apparteneva a Stefano Angeleri).\nIl calciatore non italiano con pi\u00f9 presenze in partite ufficiali \u00e8 lo svedese Glenn Peter Str\u00f6mberg, capitano tra gli anni ottanta e primi novanta, presente in 273 incontri, 219 dei quali in campionato. Il record di marcature appartiene invece a Cristiano Doni con 112 reti Il miglior marcatore non italiano \u00e8 il colombiano Duv\u00e1n Zapata, autore di 77 reti.\nTra i giocatori che figurano nella classifica dei marcatori della Serie A che abbiano giocato con la \"Dea\" figura Adriano Bassetto che a Bergamo marc\u00f2 57 delle sue 149 reti. Il miglior marcatore in gare di campionato \u00e8 sempre Doni (103 gol), che con le sue 69 reti \u00e8 inoltre anche il miglior marcatore in Serie A del club orobico. Il miglior marcatore atalantino nel campionato di Serie B \u00e8 invece Giulio Panzeri, autore di 44 reti, mentre per quanto riguarda la Serie C1 il primato \u00e8 dell'attaccante bergamasco Bortolo Mutti con 16 realizzazioni. Per quanto riguarda invece le coppe, Valter Bonacina \u00e8 il recordman di presenze in gare di Coppa Italia (51 apparizioni); nelle coppe europee tale primato \u00e8 condiviso da Zaccaria Cometti e Piero Gardoni con 22 presenze ciascuno. Infine, il miglior marcatore nerazzurro in Coppa Italia \u00e8 Andrea Lazzari a quota 10 gol, mentre in Europa il top scorer atalantino di tutti i tempi \u00e8 Dino da Costa con 10 segnature.\nDi seguito i record presenze e marcature dei giocatori dell'Atalanta in tutte le competizioni, dall'anno di fondazione ad oggi.\n\"Dati aggiornati al 12 gennaio 2022; in grassetto i giocatori ancora in attivit\u00e0 con la maglia atalantina.\"\nTifoseria.\nSecondo un'indagine condotta e pubblicata nel 2019 da StageUp e Ipsos, due societ\u00e0 specializzate in sondaggi e ricerche di mercato, la squadra pu\u00f2 contare su circa tifosi in Italia, la maggioranza dei quali proviene dalla citt\u00e0 e dalla provincia di Bergamo.\nDal 2002, quasi ogni anno, viene organizzata nel periodo estivo la \"Festa della Dea\": una festa popolare caratterizzata da musica e cucina bergamasca, con la presenza di diverse personalit\u00e0 collegate alla storia del club.\nVi sono poi numerose altre attivit\u00e0 promosse dai gruppi organizzati di tifosi atalantini, come ad esempio la pubblicazione di fanzine e l'organizzazione delle trasferte e delle coreografie.\nAlcuni gruppi organizzano anche iniziative di beneficenza, come quella condotta dal gruppo \"Curva Nord Bergamo\" a seguito del terremoto dell'Aquila del 2009.\nStoria.\nI primi gruppi di tifo organizzato nascono verso la met\u00e0 degli anni 1960 quando si forma il primo centro di coordinamento del tifo orobico, denominato \"Club Amici dell'Atalanta\". Prima di allora il tifo come lo si intende al giorno d'oggi \u00e8 pressoch\u00e9 inesistente.\nIl 12 dicembre 1971 durante una trasferta organizzata dal \"Club Amici\", alcuni partecipanti decidono di creare il primo gruppo organizzato di tifosi nerazzurri: nascono cos\u00ec gli \"Atalanta Commandos\" che si posizionarono dapprima nella curva Sud dello stadio Comunale e successivamente in curva Nord (dal 1997 intitolata a Federico Pisani). Il gruppo, di stampo apolitico, porta a un'innovazione del tifo a Bergamo, con cori e striscioni e basandosi sul concetto della non-violenza. Di anno in anno, l'organizzazione fa sempre pi\u00f9 proseliti, e si distingue anche fuori dallo stadio, organizzando partite di calcio, camminate, pullman propri e distribuendo un giornalino per diffondere la mentalit\u00e0 \"ultras\".\nPochi anni pi\u00f9 tardi, sull'esempio dei Commandos, nascono nuovi gruppi organizzati; tra i pi\u00f9 importanti gli \"Ultras-Fossa\" (di stampo meno pacifista del precedente), gli \"Sbandati\" e le \"Brigate Neroazzurre\". Queste ultime nascono da una costola dei Commandos, dei quali non condividevano l'eccessiva moderatezza, dando un'impronta pi\u00f9 trasgressiva. Da qui in avanti, per le Brigate inizia un'ascesa continua che le porter\u00e0 in breve tempo a diventare uno dei club ultr\u00e0 pi\u00f9 ammirati e rispettati di tutta Italia.\nLa nuova mentalit\u00e0 favorevole allo scontro trova molti consensi, soprattutto tra i pi\u00f9 giovani, il che porta a una profonda divisione all'interno della curva e negli stessi gruppi. Nascono cos\u00ec le prime tensioni e i primi scontri con gli altri tifosi, su tutti quelli del Genoa, del Torino e delle milanesi. Pi\u00f9 avanti, si inaspriscono i rapporti anche verso altre tifoserie, diffondendo in tutto lo \"Stivale\" la fama di tifoseria \"calda\".\nAgli inizi degli anni 1980 il tifo a Bergamo \u00e8 in una fase cruciale di profondo cambiamento: si sposta verso la linea pi\u00f9 dura ed estrema portata avanti dalle Brigate (che nel frattempo avevano assorbito gli \"Ultras-Fossa\") e che in poco tempo era diventato il gruppo leader della Nord. Il 14 ottobre 1982, dopo un declino dovuto all\"escalation\" del nuovo modo di tifare, vengono sciolti ufficialmente i Commandos.\nLe Brigate mantengono l\u2019egemonia del tifo organizzato atalantino fino al 1982, quando fuoriescono due gruppi: l\u2019Armata Nerazzurra e l\u2019Island Collective (rappresentanza dei paesi dell\u2019isola bergamasca). L'anno successivo nasce un nuovo gruppo: i \"Wild Kaos Atalanta\", che racchiudevano Armata Nerazzurra, Island Collective e Stone. La loro ideologia, inizialmente di sinistra, si spost\u00f2 successivamente a destra, complice in particolar modo l\u2019avvento della Lega Nord in quegli anni.\nPer quasi vent'anni, i gruppi Brigate e Kaos reggono le redini della Nord sebbene non ci siano sempre stati buoni rapporti tra le due compagini.\nGli attriti si devono soprattutto alle diverse ideologie politiche (le Brigate sono storicamente di sinistra, mentre i Kaos filoleghisti); in molte situazioni i due gruppi si sono anche scontrati. Diventa molto sentito in questo periodo, il derby lombardo contro il che porta a numerosi episodi di violenza prima, durante e dopo la partita.\nTra la fine degli anni '90 e i primi anni del nuovo millennio prima le Brigate Nerazzure e poi i Wild Kaos si sciolgono e, complici leggi molto restrittive, il fenomeno-violenza diminuisce sempre pi\u00f9. In questo stesso periodo emerge la figura di Claudio Galimberti detto il \u201cBocia\u201d. Cresciuto nei Wild Kaos, Galimberti fonda prima il gruppo \"Nuova Guardia\", che tuttavia ha breve durata, e poi gli Atalanta Supporters, che racchiudono al loro interno ex-membri sia delle Brigate che dei WK, oltre a nuovi ultras.\nDal 2005 gli Atalanta Supporters diventano l'unico gruppo di tifo organizzato rimasto in Curva Nord e successivamente cambiano nome in \"Curva Nord Bergamo 1907\", a sottolineare l'unit\u00e0 del tifo atalantino. Questo gruppo nasce con l'intento di unificare il tifo bergamasco sotto un'unica entit\u00e0 apolitica, superando le divergenze ideologiche del passato, in modo da rilanciare la Nord. In Curva Sud dal 2006 ex membri delle Brigate, insieme ad altri sottogruppi, formano il gruppo \"Forever Atalanta\", tuttora attivo.\nGemellaggi e rivalit\u00e0.\nLa tifoseria atalantina conserva un solido gemellaggio con la , al quale si aggiungono quelli con i tedeschi dell' e con la squadra di rugby dell'Aquila. Vi \u00e8 inoltre un rapporto di amicizia con la tifoseria del .\nAl contrario, sono note le storiche rivalit\u00e0 regionali: la principale rivalit\u00e0 dei bergamaschi \u00e8 quella contro il , seguita dalle sfide contro le principali formazioni di Milano ( e ) e contro il . Nel resto d'Italia si segnalano i cattivi rapporti con le tifoserie organizzate delle principali squadre di Roma ( e ) e Torino ( e ), nonch\u00e9 con quelle di , , , e .\nOrganico.\nRosa 2021-2022.\n\"Rosa e numerazione aggiornate al 31 gennaio 2022.\"\nStaff tecnico.\nAggiornato al 18 luglio 2017."}
{"id": "19324", "revid": "1632387", "url": "https://it.wikipedia.org/wiki?curid=19324", "title": "Empoli Football Club", "text": "LEmpoli Football Club, meglio noto come Empoli, \u00e8 una societ\u00e0 calcistica italiana con sede nella citt\u00e0 di Empoli, nella citt\u00e0 metropolitana di Firenze. Milita in Serie A, la massima divisione del campionato italiano.\nFondato nel 1920, fa parte del ristretto gruppo di club non facenti capo a capoluogo di provincia (insieme a , , , , , e ) che abbiano partecipato a un campionato di calcio di massima divisione.\nIl soprannome della squadra \u00e8 \"Azzurri\", dovuto al colore della prima divisa del club. La squadra disputa i propri incontri interni allo stadio Carlo Castellani, che ha una capienza di posti a sedere.\nL'Empoli ha partecipato a 86 campionati nazionali di cui 50 in campionati del terzo livello, 22 in Serie B e 14 in Serie A. In ambito europeo il miglior risultato \u00e8 stata la partecipazione alla Coppa UEFA 2007-2008.\nStoria.\nDagli anni venti agli anni settanta.\nNell'agosto 1920 nascono il \"Football Club Empoli\" e la sezione calcistica \"Unione Sportiva Empolese\", le quali, dopo la disputa del torneo di San Miniato, si fondono dando luogo ad un'unica entit\u00e0 calcistica cittadina. Gi\u00e0 a partire dalla stagione successiva, la neonata societ\u00e0, dopo aver ottenuto nel mese di settembre l'affiliazione alla FIGC ratificata dal Comitato Regionale Toscano, viene inserita nel girone A toscano della Promozione 1921-1922, ma vi rinuncia a partecipare per problemi economici, scegliendo di iscriversi al campionato di Terza Categoria, dove la squadra ottiene la seconda posizione del girone A.\nNella stagione 1922-1923 l'Empoli conclude al secondo posto il girone A toscano della Terza Divisione, ottenendo l'ammissione al girone finale dopo aver vinto la spareggio a Firenze, disputato il 15 aprile 1923, con il per 1-0. La stagione viene conclusa con il terzo posto nel girone finale.\nLe tre stagioni successive, dal 1923 al 1926, l'Empoli continua a disputare i campionati della Terza Divisione Toscana. Poi, nel campionato 1926-1927, il club empolese vince il girone A della divisione Toscana, e viene ammesso alle finali interregionali; nonostante il semplice quarto posto ottenuto nel girone G, i toscani vengono ammessi nella divisione Nord della Seconda Divisione 1927-1928, corrispondente al terzo livello nazionale dell'epoca, per ripescaggio decretato dal Direttorio Divisioni Inferiori Nord. Nella stagione successiva la squadra viene inserita quindi nel girone C della divisione Nord, che conclude in quarta posizione, ma per motivi economici rifiuta l'invito a partecipare al campionato successivo di Prima Divisione, e segue dunque il declassamento della Seconda Divisione da terza a quarta serie. Tuttavia gi\u00e0 la stagione successiva, in Seconda Divisione 1928-1929, conquista la promozione, laureandosi campione di Toscana, e ritorna nella divisione Nord della Prima Divisione.\nL'Empoli rimane in Prima Divisione, poi Serie C, fino alla stagione 1935-1936, quando la squadra viene ritirata a campionato in corso a causa del richiamo alle armi di molti dei suoi giocatori. L'Empoli riprende l'attivit\u00e0 agonistica dalla stagione seguente ripartendo dalla Prima Divisione, con la denominazione di \"Dopolavoro Empolese\", ; la squadra vince il girone A toscano ottenendo nuovamente l'ammissione in Serie C. Fino alla sospensione dell'attivit\u00e0 per cause belliche l'Empoli disputa la Serie C, ottenendo come massimo risultato il sesto posto nel 1938-1939. Nel frattempo, la societ\u00e0 assume la denominazione \"Dopolavoro Interaziendale Italo Gambacciani Sezione Calcio\" dal 1938 al 1941, fino a quando la cambia di nuovo in \"Associazione Calcio Empoli\". Sempre in questo periodo, esattamente il 15 settembre 1935, avviene l'esordio in Coppa Italia, con un successo casalingo di misura per 1-0 sul Pontedera.\nDopo il conflitto mondiale l'Empoli si presenta con la denominazione societaria di \"Empoli Foot Ball Club\", dopo essersi chiamata \"Gruppo Sportivo Azelio Landi\" per un breve periodo tra ottobre e novembre 1944, e viene ammesso in Serie B grazie al terzo posto conquistato nella stagione 1945-46 nel campionato di Serie C Centro-Sud. Nella serie cadetta l'Empoli milita per quattro stagioni consecutive, conquistando anche un terzo posto nella stagione 1946-47: la retrocessione della societ\u00e0, , avviene infatti al termine del campionato 1949-1950. La permanenza in Serie C dura per sei stagioni: , ed al termine della stagione 1955-1956 la formazione toscana retrocede in Serie D. Malgrado la retrocessione, . Dopo tre stagioni in quarta serie, nella stagione 1959-1960 gli azzurri rischiano la retrocessione nei tornei regionali: dopo essersi piazzato al quindicesimo posto a pari punti con e , \u00e8 necessaria la disputa di un girone a tre di spareggio per decretare la squadra che pu\u00f2 disputare la Serie D 1960-1961, e la formazione azzurra riesce a salvarsi pareggiando prima con la Carrarese e poi superando i laziali, a Pesaro, . Nel 1960-61 l'Empoli torna nel terzo livello del campionato italiano, ma per una sola stagione, dato che al termine incorre in una nuova retrocessione.\nIl nuovo ritorno azzurro in Serie C arriva il 9 giugno 1963 battendo il Tempio per 2-1 nello spareggio disputato a Genova. La permanenza nel terzo livello del campionato italiano, dal 1978-1979 chiamato Serie C1, questa volta dura per venti anni, fino alla stagione 1982-1983.\nGli anni ottanta e novanta.\nPer la stagione 1982-1983, con alla guida tecnica Giampiero Vitali, , allestendo un reparto difensivo che subir\u00e0 appena 14 gol in tutto il campionato. L'Empoli riesce ad ottenere la Serie B dopo 33 stagioni dall'ultima presenza, grazie ad una promozione conquistata all'ultima giornata, il 5 giugno 1983, con la vittoria sulla gi\u00e0 retrocessa Paganese per 4-1 che permette la vittoria del girone B della Serie C1 1982-1983. Alla terza stagione consecutiva nella serie cadetta, la squadra azzurra conclude il campionato di Serie B 1985-1986 con la quarta posizione in classifica; tuttavia, grazie alla penalizzazione assegnata ad agosto al in seguito al verdetto della CAF sullo scandalo del calcioscommesse, l'Empoli scala al terzo posto, conquistando dunque per la prima volta la promozione in Serie A.\nIl debutto in Serie A.\nDopo un necessario esilio iniziale agli impianti di Firenze e Pistoia, in cui tra l'altro gli azzurri sconfiggono l' per 1-0 con uno storico gol di Marco Osio, l'esordiente Empoli, dopo le prime due giornate, vola addirittura in testa alla classifica a pari punti (4 punti) con la Juventus, la stessa che affronta proprio nel terzo turno di campionato in un'inedita sfida al vertice, da cui tuttavia escono vincitori i bianconeri per 0-1. Dopo una positiva prima parte di campionato conclusasi a met\u00e0 classifica, la squadra rischia di perdersi nel finale di stagione: la salvezza arriva infatti solo all'ultima giornata, grazie al successo azzurro sul campo del Como per 1-0, che permette il sorpasso su Brescia ed , sconfitte rispettivamente da Juventus e . L'Empoli per\u00f2 rimane in massima divisione solo per un'altra stagione, la quale, complice anche una penalizzazione di cinque punti in classifica, si conclude con la retrocessione.\nNella stagione seguente in Serie B, gli azzurri chiudono il campionato al quattordicesimo ex aequo col Brescia. Per stabilire dunque l'ultima squadra che retrocede, si rende necessario uno spareggio che viene disputato a Cesena: la gara si chiude sul risultato di 0-0 sia dopo i tempi regolamentari che dopo quelli supplementari, mentre ai tiri di rigore riesce a prevalere il Brescia. La squadra toscana si ritrova cos\u00ec in Serie C1 dopo solo due anni dalla partecipazione in Serie A.\nSeguono sette stagioni nella terza divisione del calcio italiano, terminate pi\u00f9 volte tra le prime posizioni. Nell'estate del 1991 il trentenne Fabrizio Corsi diventa il presidente della societ\u00e0. Nella stagione 1993-1994 il club toscano rischia la retrocessione in Serie C2: la salvezza viene conquistata ai play-out con alla guida Luciano Spalletti, subentrato a sei giornate dal termine ad Ettore Donati, pareggiando 0-0 ad Alessandria il 12 giugno 1994, dopo aver vinto in casa la gara di andata per 1-0. Dopo la stagione 1994-1995 conclusa all'undicesimo posto, il tecnico Luciano Spalletti viene richiamato ad allenare l'Empoli, ottenendo subito la promozione in Serie B dopo aver disputato e vinto i play-off con il . Nello stesso anno gli azzurri conquistano anche la prima Coppa Italia Serie C, superando il con un duplice successo per 1-0 nella finale a gara doppia.\nNel campionato di Serie B 1996-1997 l'Empoli parte subito in maniera positiva e, grazie ad un girone di ritorno ancora migliore con 13 risultati utili consecutivi, giunge al secondo posto in campionato. Con la vittoria all'ultima giornata per 1-0 in casa della gi\u00e0 retrocessa Cremonese, l'Empoli conquista la promozione in Serie A per la seconda volta in nove anni: il 15 giugno 1997 gli azzurri portano a termine dunque una doppia promozione consecutiva.\nIl torneo di Serie A 1997-1998 \u00e8 positivo per l'Empoli, che si salva con una giornata d'anticipo concludendo al dodicesimo posto in classifica. Tra i protagonisti azzurri vi \u00e8 Carmine Esposito che totalizza 14 reti, mentre tra le gare pi\u00f9 rappresentative ci sono le vittorie interne su Sampdoria, Lazio e Parma ed il successo esterno a Firenze per 2-1. Nella stagione successiva l'Empoli non riesce a ripetere i risultati del campionato precedente e retrocede matematicamente con quattro turni di anticipo, chiudendo all'ultimo posto con 20 punti, considerando anche i due punti di penalizzazione assegnati dal giudice sportivo per un caso di corruzione \"indiretta\", a tredici lunghezze dalla penultima. Durante il campionato la societ\u00e0 toscana opera il cambio di tre allenatori per far fronte al ripetersi dei risultati negativi.\nGli anni duemila.\nDopo tre campionati in B, con l'ottavo e il quinto posto nel 1999-2000 e nel 2000-2001 rispettivamente, nel campionato 2001-2002 il club azzurro venne promosso in Serie A per la terza volta nella sua storia, giungendo quarto in classifica dietro a , e . Le quattro squadre staccarono nettamente le altre squadre fin dalle prime giornate e si alternarono in testa alla classifica. Nell'ultima gara casalinga di stagione, oltre a festeggiare la promozione in A, Francesco Tavano realizza la sua prima rete in maglia empolese contro il di De Rosa. Nello stesso anno l'attaccante Massimo Maccarone divent\u00f2 il primo giocatore nella storia dell'Empoli ad esordire nella nazionale maggiore, in un -Italia 1-2 del 27 marzo 2002.\nNel campionato 2002-2003, con Silvio Baldini come allenatore, il club empolese riusc\u00ec a raggiungere la salvezza. Durante le prime giornate del torneo stabil\u00ec il record di vittorie esterne consecutive per una neopromossa in Serie A, vincendo le prime 4 trasferte (Como-Empoli 0-2, Perugia-Empoli 1-3, Piacenza-Empoli 1-2 e, infine, Brescia-Empoli 0-2). Nello stesso anno un altro suo giocatore, l'attaccante Antonio Di Natale, riusc\u00ec ad esordire nella nazionale italiana, il 20 novembre 2002 nell'amichevole Italia- 1-1. Nell'anno successivo l'Empoli retrocesse in Serie B. Nel 2004-2005 venne per\u00f2 ripromosso in Serie A per la quarta volta, classificandosi secondo nel campionato di B e risultando primo dopo i processi legali per l'illecito sportivo del Genoa, retrocesso poi dalla A alla C1.\nNella stagione 2005-2006, dopo alcuni risultati negativi che condussero all'esonero di Mario Somma e all'ingaggio di Luigi Cagni, l'Empoli raggiunse la salvezza con diversi turni d'anticipo. In questo campionato l'attaccante Francesco Tavano segn\u00f2 19 reti (le stesse dell'anno precedente in Serie B), superando il record in singola stagione di Esposito (14 centri nel 1997-1998), mentre le sue 23 marcature complessive ne fanno il goleador principe della storia azzurra in A (Di Natale si era fermato a 18); All'indomani della sentenza di primo grado della CAF, legata allo scandalo del calcio italiano, l'Empoli avrebbe dovuto partecipare come terza squadra italiana alla Coppa UEFA 2006-2007, ma, non avendo mai chiesto la licenza UEFA per le Coppe europee, ed avendo inutilmente chiesto la procedura d'urgenza per ottenerla, non ne prese parte. Una successiva sentenza di secondo grado tolse parte dei punti di penalizzazione al Milan, il quale riscavalc\u00f2 i toscani in classifica generale, estromettendoli senza pi\u00f9 dubbio dal piazzamento per la UEFA.\nDall'avventura in Coppa UEFA alla retrocessione in Serie B.\nNel campionato di Serie A 2006-2007 l'Empoli ha chiuso al settimo posto, realizzando 54 punti (record assoluto per la societ\u00e0 toscana) e conquistando per la prima volta nella sua storia il diritto a partecipare alla Coppa UEFA. Sempre nella stagione 2006-2007 l'Empoli \u00e8 riuscito a raggiungere i quarti di finale della Coppa Italia (altro traguardo storico per la societ\u00e0). La prima esperienza europea per la squadra toscana dura solo 2 partite. Luigi Cagni fa scendere in campo squadre rimaneggiate, con l'intento di mantenere i titolari riposati per il campionato. Nel 1\u00ba turno di Coppa UEFA l'Empoli affronta gli svizzeri dello . Nell'andata al Castellani l'Empoli riesce a prevalere per 2-1, mentre nella partita di ritorno in Svizzera esce sconfitto dallo stadio Letzigrund con il punteggio di 3-0. A seguito di un negativo inizio in campionato e malgrado una vittoria a Milano contro il Milan, campione d'Europa in carica per 1-0, il presidente Fabrizio Corsi esonera l'allenatore Luigi Cagni e lo rimpiazza a fine novembre con Alberto Malesani. Cagni torna sulla panchina dell'Empoli il 31 marzo 2008, ma non riesce a risollevare le sorti della squadra. Nell'ultima giornata il pareggio del Catania contro la Roma per 1-1 rende inutile la vittoria sul Livorno poich\u00e9 i toscani si ritrovano a un punto dietro i siciliani e a pari punti l'Empoli sarebbe salvo per via degli scontri diretti favorevoli. L'Empoli si classifica 18\u00ba in classifica e retrocede in Serie B.\nPer la stagione di Serie B 2008-2009, dopo aver trascorso tre anni consecutivi nella massima serie, il presidente Corsi decide ingaggiare Silvio Baldini alla guida della squadra, con l'obiettivo di tornare subito in Serie A.\nL'inizio di campionato \u00e8 discreto e la squadra rimane imbattutta fino alla nona giornata, ma da quel momento vi \u00e8 un periodo di calo e la squadra subisce molte sconfitte tra cui l'inaspettato 0 a 3 interno nel derby col Pisa. Il presidente decide di dare fiducia a Baldini e la squadra riesce definitivamente a portarsi in zona play-off alla 33\u00aa giornata grazie al successo per 2 a 1 in casa dell'Ancona con reti di Pozzi e Corvia. Da l\u00ec in poi rimane imbattuta fino alla fine del campionato, conquistando altre quattro vittorie e cinque pareggi. Si classifica 5\u00ba e nella doppia semifinale play-off incontra il Brescia per continuare a lottare per il ritorno nella massima serie.\nLa gara di andata giocata al Castellani di Empoli finisce 1-1, con i padroni di casa in vantaggio con un gol di Lodi, poi raggiunti dal gol del pareggio di Baronio. Nella semifinale di ritorno, i toscani vengono sconfitti 3-0 (Zoboli, Vass e Rispoli) e devono cos\u00ec rinunciare ai sogni di gloria per il ritorno in Serie A.\nIl 16 giugno 2009 viene chiamato sulla panchina dell'Empoli F.C. Salvatore Campilongo (ex allenatore dell'Avellino) che guider\u00e0 la squadra nel successivo campionato di Serie B. Nel campionato di Serie B 2009-2010 parte bene con una vittoria per 2-0 sul Piacenza, e con l'obiettivo dichiarato dei play-off promozione. Ma durante tutto il campionato mantiene un rendimento altalenante viaggiando a met\u00e0 classifica per gran parte del torneo. Il 23 aprile 2010 espugna il difficile campo del Cesena candidato alla Serie A, vincendo 3-2 in rimonta e tornando cos\u00ec a sperare nella promozione. Ma vi seguiranno quattro sconfitte consecutive e un pareggio che faranno scivolare la squadra dal settimo al decimo posto, in cui terminer\u00e0 la stagione. Nota positiva in questa stagione le 27 reti di Eder e il titolo di capocannoniere.\nGli anni duemiladieci.\nIl 6 giugno 2010 il presidente Corsi affida la squadra ad Alfredo Aglietti proveniente dalla primavera della Sampdoria, che guider\u00e0 gli azzurri nella stagione 2010-2011. Gli azzurri, come nella stagione precedente, restano a ridosso della zona play-off, ma falliscono di nuovo l'obiettivo finendo noni. Confermato per la stagione 2011-2012, Aglietti viene esonerato il 2 ottobre 2011 dopo il 2-4 interno contro il Padova, quinta sconfitta nelle prime sette giornate. Al suo posto viene ingaggiato Giuseppe Pillon, tuttavia anch'egli \u00e8 sollevato dall'incarico dopo nove partite con il misero bottino di 9 punti conquistati; a sostituirlo viene chiamato il 20 novembre Guido Carboni. Il 12 febbraio 2012 avviene un altro avvicendamento in panchina: Carboni \u00e8 esonerato e sostituito dal rientrante Aglietti. Sotto la guida dell'allenatore aretino la squadra si classifica al diciottesimo posto ed \u00e8 costretta a disputare i play-out contro il diciannovesimo per evitare la retrocessione in Lega Pro Prima Divisione. Allo Stadio Menti finisce a reti bianche, cos\u00ec nella gara di ritorno al Castellani ai toscani basta un altro pareggio per salvarsi, grazie alla migliore posizione di classifica. Dopo aver subito due gol nel secondo tempo, la squadra di Aglietti riesce a pareggiare e al 94\u00ba minuto di gioco segna anche il gol della vittoria, guadagnando cos\u00ec la salvezza. Eroe della serata \u00e8 stato il portiere Renato Dossena che ha parato un rigore decisivo al vicentino Michele Paolucci a pochi minuti dalla fine sul risultato di 2-2. Paolucci era stato l'autore di entrambi i gol del Vicenza che fino a quel momento condannavano l'Empoli alla Lega Pro.\nPer la stagione 2012-2013 la squadra \u00e8 stata affidata al tecnico Maurizio Sarri. Dopo un inizio di campionato a rilento, con gli azzurri relegati in zona retrocessione, la squadra ottiene una lunga serie di risultati positivi, proponendosi come validi candidati alla disputa dei play-off. In questa stagione emergono elementi come Francesco Tavano e Massimo Maccarone, ma anche i pi\u00f9 giovani Riccardo Saponara e Elseid Hysaj. Alla fine della stagione si qualifica ai play-off in cui perde la finale con il Livorno (1-1 in casa e 0-1 a Livorno), dopo avere superato il Novara (1-1, 4-1) in semifinale.\nNella stagione successiva l'Empoli ottiene il secondo posto in classifica, dietro il Palermo stravincitore del campionato, e la promozione diretta in Serie A, tornando nella massima serie dopo 6 stagioni dall'ultima apparizione. La gara decisiva \u00e8 stata l'ultima di campionato disputata il 30 maggio in cui gli azzurri hanno vinto sul Pescara per 2-0.\nNella stagione 2014-2015 l'Empoli, guidato sempre da Maurizio Sarri, ottiene la salvezza grazie ad un gioco divertente e spumeggiante che valorizzer\u00e0 giocatori come Daniele Rugani, Lorenzo Tonelli e Mirko Valdifiori. A fine stagione il trainer napoletano passa al Napoli e nell'anno 2015-2016 l'Empoli, sotto la guida di Marco Giampaolo (allenatore subentrato a Sarri), ottiene la permanenza matematica con 3 giornate di anticipo e raggiunger\u00e0 un buon 10\u00ba posto in classifica, tornando anche a vincere, il 10 aprile 2016, il derby dell'Arno contro i rivali della Fiorentina con le reti di Pucciarelli e Zieli\u0144ski, 19 anni dopo l'ultima vittoria, e 30 anni dopo l'ultimo successo al Castellani contro i viola.\nPer l'annata 2016-2017, in seguito all'addio di Giampaolo, viene scelto il vice ed ex \"bandiera\" Giovanni Martusciello. Con lui gli empolesi sembrano essere virtualmente di nuovo in zona salvezza, tuttavia, complice una clamorosa rimonta del , retrocedono in Serie B all'ultima giornata, dopo aver perso il match contro il Palermo gi\u00e0 retrocesso, retrocedendo dunque assieme ai palermitani (con quest'ultimi rispettivamente dopo tre anni a testa in massima serie) e al Pescara.\nAlla fine, nell'estate seguente \u00e8 esonerato Martusciello e la guida tecnica \u00e8 affidata a Vincenzo Vivarini. La squadra, lo staff tecnico e societario vengono pesantemente rinnovati e la compagine che si presenta al via del nuovo campionato di B \u00e8 quasi del tutto nuova rispetto all'anno precedente. Nel mercato estivo l'Empoli conclude degli acquisti molto importanti per la categoria, tra cui quello dell'attaccante Francesco Caputo dall', tra i bomber pi\u00f9 forti della categoria. La societ\u00e0 dichiara apertamente di voler tornare subito in Serie A. Nonostante un buon avvio di stagione, che vede l'Empoli nelle prime posizioni della classifica, dopo 19 giornate l'allenatore Vivarini \u00e8 sollevato dall'incarico. La dirigenza, che vede nella squadra maggiore potenziale di quello realmente espresso, si affida ad Aurelio Andreazzoli uomo da sempre molto legato a Luciano Spalletti, con cui ha lavorato fianco a fianco a Udine e Roma. Con il nuovo tecnico la squadra scala rapidamente la classifica, giungendo alla posizione di vertice e risultando, giornata dopo giornata, la pi\u00f9 seria pretendente alla vittoria del campionato. Il 28 aprile 2018, dopo la partita Empoli-, la squadra toscana ottiene il primo posto in Serie B, tornando cos\u00ec in Serie A dopo una stagione.\nLa stagione 2018-2019 si apre con la vittoria casalinga contro il , cui per\u00f2 fanno seguito dieci partite senza vittoria (sette sconfitte e tre pareggi). Il 5 novembre 2018 Andreazzoli \u00e8 esonerato. Al suo posto viene ingaggiato Giuseppe Iachini ma la squadra continua ad avere un andamento altalenante che la continua a mantenere nelle zone basse della classifica infatti il 13 marzo 2019 viene richiamato Andreazzoli. Con il ritorno del tecnico la squadra ritorna a lottare per non retrocedere fino all'ultima giornata dove per\u00f2 non riesce ad evitare la retrocessione in Serie B dopo la sconfitta per 2-1 a Milano con l'Inter. Tornata in cadetteria, conclude la stagione 2019-2020 al settimo posto conquistando un posto nei play-off poi persi nel turno preliminare. Nella stagione successiva gli empolesi, allenati da Alessio Dionisi, conquistano la loro settima promozione in Serie A, al termine di un campionato condotto saldamente in testa alla classifica tornando cos\u00ec nella massima serie dopo due stagioni d'assenza.\nIl 28 agosto 2021, al suo ritorno in Serie A riesce nell\u2019impresa di battere la Juventus all\u2019Allianz Stadium, imponendosi per 1-0.\nColori e simboli.\nColori.\nIl colore dell'Empoli \u00e8 l'azzurro, la divisa primaria \u00e8 costituita da maglia, pantaloncini e calzettoni azzurri con decorazioni bianche.\nDurante il periodo 1920-1921 l'Empoli indossa per l'unica volta nella sua storia una divisa casalinga formata da maglia e calzettoni rossi e pantaloncini neri, mentre durante il periodo fascista, il nero \u00e8 presente nella divisa empolese, prima nei calzettoni e nei calzoncini, in seguito anche nella maglia, caratterizzata questa da una fascia orizzontale centrale azzurra; nel 1947 la divisa \u00e8 invece costituita da maglia e calzoncini gialli e calzettoni neri.\nIn seguito alla seconda guerra mondiale la divisa primaria dell'Empoli varia un completo prettamente azzurro con decorazioni bianche a uno con le colorazioni invertite, assestandosi infine alla prima tipologia di colorazione.\nSimboli ufficiali.\nStemma.\nLo stemma originale dell'Empoli \u00e8 costituito da due cerchi concentrici (quello pi\u00f9 grande e esterno \u00e8 azzurro, con la scritta \"Empoli F.B. Club\" e un rombo in basso bianchi, quello pi\u00f9 piccolo e interno bianco), all'interno dei quali \u00e8 presente uno scudo azzurro con le scritte E, F e C in bianco sovrapposte. Segue uno stemma pentagonale bianco con un sottile contorno azzurro, all'interno del quale \u00e8 presente la scritta PNF (in riferimento al Partito Nazionale Fascista) e un fascio littorio. Successivamente, viene utilizzato uno stemma costituito da uno scudo francese antico azzurro, in alto la scritta \"Empoli F.C.\" in bianco e sotto una riproduzione stilizzata della pieve di Sant'Andrea sempre color bianco; nel corso degli anni si hanno variazioni di quello stemma, invertendo per esempio in bianco con l'azzurro o sostituendo il bianco con il giallo.\nDalla stagione 1983-1984 per tutti gli anni 1980 si ha una parentesi con uno stemma costituito da uno scudo spagnolo bianco, con all'interno una fascia azzurra a sinistra con all'interno un cerchio bianco contenente l'anno di fondazione, il 1920, un asino alato nero al centro, oltre che la scritta in azzurro \"Empoli FC\" (lo stemma verr\u00e0 sostituito negli anni 1990, anni 2000 e nei primi anni 2010 da quello precedente).\nL'attuale stemma, in uso dal 2013-2014, \u00e8 un \"restyling\" di quello originale, del quale rimane solamente lo scudo azzurro e le lettere E, F e C in bianco, inoltre \u00e8 presente in alto la scritta in bianco \"Empoli F.C.\" e l'anno di fondazione, che appare pi\u00f9 piccolo di prima.\nIn occasione del suo centenario, allo stesso tempo del Sassuolo, l'Empoli cambia di nuovo logo: la scritta \"Empoli F.C.\" rimane, ma sul lato superiore c'\u00e8 una striscia in argento che mostra l'anno di fondazione e quello del centenario, il colore blu \u00e8 pi\u00f9 scuro e ritorna la pieve di Sant'Andrea sotto le lettere E, F e C, seppure solo sottoforma di sagoma di colore blu notte.\nPassata la stagione del centenario, l'Empoli cambia nuovamente logo: lo stemma del logo, l\u2019acronimo \"E F C\" e la scritta \"EMPOLI F.C.\" rimangono, ma i colori sono pi\u00f9 chiari e con effetti di luce al centro e il font \u00e8 pi\u00f9 attuale. L'anno di nascita del club rimane sempre sulla punta inferiore come nel logo pre-centenario.\nInno.\nL'inno ufficiale dell'Empoli \u00e8 \"Empoli (Azzurro che si muove)\", composto nel 1987 e cantato da Roberto Talarico, con Marioni e Vinciguerra, il quale viene rivisitato nel 2012 e denominato \"Azzurro che si muove 2012\".\nStrutture.\nStadio.\nL'Empoli disputa i propri incontri casalinghi allo stadio Carlo Castellani, il quale viene costruito nel 1936 e denominato inizialmente \"stadio Comunale di Empoli\". Nel secondo dopoguerra viene rinominato in \"stadio Carlo Castellani\" in onore a Carlo Castellani, giocatore nato nella vicina Montelupo Fiorentino, morto prematuramente dopo la deportazione nel campo di concentramento di Mauthausen. Gli azzurri giocano nello stadio fino al 1965, in seguito viene costruito un nuovo impianto con la medesima denominazione; la struttura del nuovo stadio \u00e8 costituita da una tribuna coperta con posti disponibili, dalla promozione in Serie A del 1986 c'\u00e8 l'aggiunta delle curve Nord (ampliata nel 1997 insieme al Parterre) e Sud. Sono presenti due campi dal calcio, nella sottotribuna sono presenti spogliatoi e palestre.\nCentro di allenamento.\nGli allenamenti della prima squadra empolese e del suo settore giovanile, si svolgono presso il \"Centro Sportivo Monteboro\": l'impianto \u00e8 situato fra le colline empolesi, la struttura si sviluppa entro un ampio perimetro. I locali che ospitano gli uffici e gli spogliatoi sono ricavati dalla ristrutturazione di vecchi edifici tipici della campagna toscana. Il centro \u00e8 caratterizzato dalla presenza di una serie di terreni di gioco in erba sintetica di ultima generazione, e ospita anche bar e palestre. Qui hanno sede inoltre l'Empoli e una foresteria destinata ad ospitare i ragazzi non provenienti dal comprensorio empolese.\nSociet\u00e0.\nOrganigramma societario.\nAggiornato al 4 dicembre 2017.\nSponsor.\nDi seguito la cronologia di fornitori tecnici e sponsor dell'Empoli.\nImpegno nel sociale.\nL'Empoli \u00e8 attivo nel campo sociale e umanitario. Nell'agosto 2014 insieme ad altri enti, partecipa all\"'Ice Bucket Challenge\", aiutando la raccolta fondi per la ricerca contro la sclerosi laterale amiotrofica. Nello stesso anno, gli azzurri partecipano all'iniziatva \"Un Gol per la Ricerca\" sostenuta dall'AIRC, incentivando le donazione per la ricerca sul cancro.\nSettore giovanile.\nIl settore giovanile dell'Empoli \u00e8 formato da quattro squadre maschili partecipanti ai campionati nazionali (Primavera, Allievi Nazionali e Giovanissimi Nazionali), due partecipanti a livello regionale (Giovanissimi e Giovanissimi B Regionali) e due a livello provinciale (Giovanissimi Provinciali ed Esordienti B Provinciali), oltre a una rappresentativa di Pulcini.\nTra i tornei vinti si ricordano la Scirea Cup nel 2007, un Torneo di Viareggio nel 2000 e due titoli del Campionato Primavera, conquistati rispettivamente nel 1999 e nel 2021. Nel 2014, il settore giovanile dell'Empoli \u00e8 stato anche inserito tra i migliori 40 settori giovanili del mondo e, pi\u00f9 in generale, ha rappresentato il punto di partenza della carriera di futuri professionisti di successo come Antonio Di Natale, Alessandro Birindelli, Davide Moro, Lorenzo Tonelli, Manuel Pucciarelli, Elseid Hysaj, Daniele Rugani, Assane Diouss\u00e9 e Samuele Ricci.\nSezione femminile.\nNell'estate 2016, la societ\u00e0 decide di istituire una sua sezione femminile, rilevando matricola e titolo sportivo del Castelfranco, ma lasciando la precedente dirigenza (il presidente Valerio Bachi, con Alessandro Pistolesi come suo vice ed allenatore) per iscrivere in sua vece la squadra, denominata Empoli Ladies FBC, alla stagione entrante del campionato di Serie B. Iscritta nel girone A, al suo primo campionato la neonata squadra riesce subito a conquistare la prima posizione in classifica, superando la Novese, con cui aveva condiviso la parte alta del girone per tutta la durata del torneo.\nNonostante la sua breve storia, nel corso degli anni la societ\u00e0 ha consolidato la sua presenza nella massima serie femminile, e al momento gode di un sesto posto nella stagione 2020-2021 come miglior piazzamento di sempre.\nDiffusione nella cultura di massa.\nL'Empoli, nonostante non sia una delle storiche \"provinciali\" della penisola, \u00e8 presente in alcune opere della cultura italiana. In ambito cinematografico il club azzurro \u00e8 citato nel film \"Sharm el Sheikh - Un'estate indimenticabile\" (2010) di Ugo Fabrizio Giordani, nel quale Giorgio Panariello interpreta il ruolo di presidente dell'Empoli.\nAllenatori e presidenti.\nDi seguito l'elenco di allenatori e presidenti dell'Empoli dall'anno di fondazione a oggi.\nCalciatori.\nContributo alle Nazionali.\nIl giocatore dell'Empoli con il maggior numero di presenze \u00e8 Antonio Di Natale con 4 presenze e anche un gol all'attivo con l'; segue Massimo Maccarone con 2 presenze.\nNella stagione 2014-2015 il C.T. Antonio Conte ha inoltre convocato in nazionale maggiore Daniele Rugani (senza tuttavia farlo esordire) e Mirko Valdifiori, schierato titolare all'esordio in Italia-Inghilterra del 31 marzo 2015 terminata per 1 a 1.\nIn pi\u00f9 c'\u00e8 da dire che nell'Empoli hanno debuttato molti giocatori, e alcuni al mondo d'oggi sono molto forti, oppure si sono ritirati e sono diventati leggende.\nDegli esempi di questi giocatori possono essere: Antonio Di Natale, Claudio Marchisio, Ignazio Abate, Sebastian Giovinco, Eder ed altri.\nStatistiche e record.\nPartecipazione ai campionati.\nDi seguito una tabella raffigurante la partecipazione dell'Empoli ai campionati di calcio organizzati su base nazionale.\nStatistiche di squadra.\nL'Empoli esordisce nel girone A del campionato di Promozione toscana nel 1921. La stagione 2020-2021 \u00e8 la sua 91\u00aa stagione sportiva nazionale. Nel 1927 entra per la prima volta nel calcio nazionale italiano, disputando le finali interregionali della Terza Divisione che lo proiettarono in Seconda Divisione, l'allora terzo livello, nell'allora Direttorio Divisioni Inferiori Nord, l'antenato dell'odierna Lega Pro. Dopo l'istituzione del girone unico nel 1929, l'Empoli gioca 13 edizioni della Serie A, 22 della Serie B, 42 di Serie C e C1, 6 di Prima Divisione e 6 di IV Serie e Serie D.\nNel corso dei 13 campionati di A, l'Empoli ottiene il suo miglior piazzamento, ovvero il settimo posto, nel 2006-2007, mentre il peggior piazzamento sul campo in massima serie \u00e8 il 18\u00ba posto dei campionati 1998-1999 e 2007-2008. L'Empoli \u00e8 la trentaseiesima squadra con la miglior tradizione sportiva in Italia e la quarantesima che ha totalizzato il maggior numero di punti nella storia del campionato di Serie A. Per quanto riguarda le competizioni internazionali, l'Empoli annovera una partecipazione alla Coppa Uefa, edizione 2007-2008, nella quale viene eliminato al primo turno, con un bilancio complessivo di una vittoria, una sconfitta, due reti realizzate e quattro subite.\nIl 19 dicembre 2015 l'Empoli totalizza il record di successi consecutivi nella storia del club in Serie A, con ben 4 vittorie di fila, cosa mai avvenuta al club toscano in Serie A.\nStatistiche individuali.\nIl miglior marcatore di sempre della storia dell'Empoli \u00e8 l'attaccante Francesco Tavano: in maglia azzurra ha quasi 300 presenze e oltre 115 reti distribuite in due periodi diversi: dal 2001 al 2006 e dal 2011 al 2015. Il 3 dicembre 2011, con il gol segnato contro l', scavalca Carlo Castellani nella classifica dei migliori marcatori in maglia azzurra, diventando il calciatore pi\u00f9 prolifico di sempre della societ\u00e0 toscana.\nSecondo miglior marcatore di sempre \u00e8 Massimo Maccarone, che dal 2000 al 2001 e a dal gennaio 2012 al 2017 colleziona quasi 200 gettoni di presenza in maglia azzurra e pi\u00f9 di 100 reti tra partite di campionato e di coppa. Il gol messo a segno contro il Lanciano nel novembre 2013 permette all'attaccante di scavalcare Carlo Castellani nella classifica cannonieri azzurra.\nMaccarone \u00e8 per\u00f2 il miglior marcatore empolese relativamente alla Serie A con 27 gol.\nFino alla fine del 2011 il record di reti segnate con la maglia dell'Empoli spetta a Carlo Castellani, forte di 61 marcature in 145 presenze, realizzate dal 1926 al 1930 e dal 1934 al 1939. Inoltre detiene il record del maggior numero di reti segnate in una singola partita da un giocatore dell'Empoli: il match in questione \u00e8 datato 6 gennaio, durante la gara valevole per il decimo turno del campionato di Seconda Divisione 1928-1929 nel quale Castellani realizza 5 reti contro il Gruppo Officine San Giorgio di Pistoia.\nIl giocatore pi\u00f9 presente di sempre in Serie A \u00e8 Antonio Busc\u00e8, che in 5 stagioni disputate in massima serie con la maglia empolese conquista 164 presenze. Per quanto riguarda le coppe europee, la prima rete della storia dell'Empoli \u00e8 realizzata dal difensore Felice Piccolo, il record di presenze spetta invece a Luca Antonini, Davide Bassi, Felice Piccolo, Ignazio Abate, Rinc\u00f3n, Claudio Marchisio, Rey Volpato e Lino Marzorati, tutti quanti con due partite disputate (dati si riferiscono alla Coppa UEFA 2007-2008).\nDi seguito i record presenze e marcature dei giocatori dell'Empoli dall'anno di fondazione a oggi, comprese anche le partite di coppa.\nIn grassetto i calciatori ancora in attivit\u00e0 con la maglia dell'Empoli. \nDati aggiornati al 15 dicembre 2021.\nTifoseria.\nStoria.\nL'Empoli ha una tifoseria organizzata che staziona nella gradinata coperta del Castellani, nel settore intitolato alla memoria di Emiliano Del Rosso, \"ultras\" empolese prematuramente scomparso nel 2004 a causa di un incidente stradale.\nI pionieri del tifo e del mondo ultras empolese sono i \"Rangers 1976\" che originariamente appaiono allo stadio come \"Empoli Club Rangers\" esattamente il 14 novembre 1976 durante la partita interna contro l'Olbia nel girone B della Serie C1. Questo gruppo si scioglie nel 2012 per dissapori nati in curva legati al tema della tessera del tifoso, da allora le redini del tifo azzurro passano ai \"Desperados 1983\".\nGemellaggi e rivalit\u00e0.\nI tifosi dell'Empoli sono storicamente gemellati con il fin dal 25 novembre 1984; con il Montevarchi, a partire dal 12 giugno 1988, in occasione degli spareggi promozione della Serie C2 1987-1988 (disputati proprio ad Empoli) ed, infine, con il Crotone, dalla stagione calcistica 2004-2005 (anche se il rapporto di amicizia tra le due tifoserie \u00e8 iniziato nel 2000).\nLa tifoseria dell'Empoli \u00e8 legata amichevolmente con il gruppo dei tifosi perugini degli \"Ingrifati\": amicizia suggellata anche dal gesto, nel dicembre 2014, da parte della tifoseria del Perugia di ricordare con uno striscione Emiliano Del Rosso, leader del gruppo ultr\u00e0 dei \"Desperados\".\nNel corso degli anni sono maturate delle accese rivalit\u00e0 tra i tifosi dell'Empoli e quelli di altre tifoserie (soprattutto toscane): attualmente la pi\u00f9 sentita \u00e8 quella con i tifosi della Fiorentina che impegna la compagine azzurra nel derby dell'Arno. I rapporti sono tuttora tesi anche con i tifosi carpigiani e quelli del Sassuolo.\nOrganico.\nRosa 2021-2022.\n\"Aggiornata al 29 gennaio 2022.\"\n \nStaff tecnico.\n\"Aggiornato al 6 dicembre 2021\"."}
{"id": "19327", "revid": "1576011", "url": "https://it.wikipedia.org/wiki?curid=19327", "title": "Parma Calcio 1913", "text": "Il Parma Calcio 1913, meglio conosciuto come Parma, \u00e8 una societ\u00e0 calcistica italiana con sede nella citt\u00e0 di Parma. Milita in Serie B, la seconda divisione del campionato italiano.\nIl sodalizio \u00e8 erede del \"Parma Football Club\", gi\u00e0 \"Parma Associazione Calcio\", sorto nel 1970; questi riprendeva la storia del \"Parma Associazione Sportiva\", precedente club costituito nella citt\u00e0 emiliana nel 1913 sotto l'originario nome di \"Parma Foot Ball Club\" \u2014 retaggio del \"Verdi Foot Ball Club\" brevemente attivo nello stesso anno \u2014, e rifondato a cavallo della stagione 1969-1970 grazie al passaggio del titolo sportivo ai concittadini dell\"Associazione Calcio Parmense\", a loro volta sorti nel 1968. L'odierno club, nato nel 2015 come \"Societ\u00e0 Sportiva Dilettantistica Parma Calcio 1913\", si fa quindi portatore dell'intera tradizione sportiva parmigiana in ambito calcistico.\nNel suo palmar\u00e8s figurano 3 Coppe Italia, una Supercoppa italiana e 4 titoli internazionali: una Coppa delle Coppe, 2 Coppe UEFA e una Supercoppa UEFA. Dopo , e , il Parma \u00e8 il quarto club italiano e il sedicesimo europeo nella classifica generale delle competizioni UEFA vinte. \u00c8 inoltre l'unica squadra ad aver conseguito tre promozioni consecutive nei campionati nazionali di calcio organizzati sotto l'egida della FIGC, passando dalla Serie D alla Serie A in soli tre anni (2015-2018); \u00e8 inoltre una delle cinque squadre europee (insieme a , , e ) ad avere conquistato titoli confederali pur senza avere mai vinto il proprio campionato nazionale.\nIl club si pone al ventesimo posto come risultati e al quindicesimo posto come punteggi fra i 66 club che hanno militato in Serie A; sino alla stagione 2011-12 ha inoltre figurato nel \"ranking\" UEFA. Ha disputato 27 campionati di massima serie a \"girone unico\", di cui 18 consecutivi dal 1990-91 al 2007-08, e annovera 15 partecipazioni nelle competizioni UEFA, di cui 14 consecutive dal 1991-92 al 2004-05.\nStoria.\nDalla nascita agli anni 1980.\nIl \"Parma Foot Ball Club\" nacque il 16 dicembre 1913. Il nucleo originario della squadra era costituito dagli uomini del \"Verdi Foot Ball Club\", club formatosi il 27 luglio dello stesso anno e assorbito dalla nuova compagine. Dopo vari campionati disputati nelle categorie regionali e dopo che, nel 1922, l'avvocato Ennio Tardini d\u00e0 avvio alla costruzione dello stadio (poi a lui intitolato, dopo la sua precoce morte), nel 1924-1925 arriva la prima promozione nella massima serie nazionale. Permanenza che dura solo un anno, per poi proseguire nella categoria cadetta. Nel 1930 la societ\u00e0 assume un carattere polisportivo e viene denominata \"Parma Associazione Sportiva\". Da qui in poi la squadra garegger\u00e0 tra Serie B e Serie C. Fino a che nella stagione 1953-1954, grazie anche alle 15 reti del bomber cecoslovacco J\u00falius Korostelev e alla guida del suo connazionale compagno (e poi allenatore) \u010cestm\u00edr Vycp\u00e1lek, ottiene la prima promozione (sul campo) in Serie B, dove rimane negli undici anni successivi. Giocatori importanti di questo periodo sono stati il goleador Paolo Erba (che nella stagione 1956-1957 si laurea capocannoniere della serie cadetta con 16 reti) e Ivo Cocconi, che in quegli anni colleziona 308 presenze con la maglia crociata. Nella stagione 1964-1965 il Parma retrocede in Serie C e l'anno dopo in Serie D.\nIl 2 gennaio 1968 il Tribunale di Parma mette in liquidazione il club e un manipolo di imprenditori parmigiani lo acquista e lo rinomina \"Parma Football Club\". Novit\u00e0 che non sortisce effetti positivi: in una stagione da dimenticare, culminata nella sconfitta interna contro i cugini \"provinciali\" del San Secondo, il Parma si salva a stento, superato di un punto dal San Secondo stesso.\nL'agonia del neonato \"Parma Football Club\" \u00e8 presto conclusa: alla vigilia della stagione 1969-1970, la dirigenza rinuncia all'iscrizione, lasciando il testimone del calcio cittadino all'altra societ\u00e0 di Parma, la Parmense che, mettendo mano al portafoglio, acquista per 20 milioni dal vecchio Parma titolo sportivo e alcuni giocatori. Nel 1969 infatti l\"'Associazione Calcio Parmense\", nata l'anno prima dalla collaborazione tra l'imprenditore edile Ermes Foglia ed Ermes Ghidini, dirigente del Gruppo Sportivo Salvarani di Baganzola (evoluzione della squadra del Circolo Golese) che aveva sfiorato per quattro volte la promozione in Serie D, vince la Prima Categoria 1968-1969 e raggiunge il Parma in Serie D. La Parmense inizi\u00f2 la stagione 1969-1970 con il proprio nome, ma dal 1\u00ba gennaio 1970, cambi\u00f2 denominazione in \"Parma Associazione Calcio\", vestendo la livrea delle divise crociate e il simbolo, proseguendo la tradizione sportiva del vecchio club, caro ai tifosi Parmigiani. Il ritorno in Serie C \u00e8 immediato. Gli anni 1970 del nuovo Parma sono caratterizzati da continui \"saliscendi\" dalla terza divisione alla cadetteria con due promozioni risolte agli spareggi entrambi giocati a Vicenza: nel 1972-1973 contro l' (2-0), e nel 1978-1979 contro la (3-1, con doppietta di un giovane Carlo Ancelotti, che in quella stessa estate viene ceduto alla ).\nAnche negli anni 1980 il Parma coglie due promozioni dalla Serie C: la prima nel 1983-1984 grazie alle reti di un attaccante ancora oggi molto amato (Massimo Barbuti) e la seconda nel 1985-1986 con alla guida il giovane allenatore Arrigo Sacchi (voluto poi da Berlusconi al due anni pi\u00f9 tardi). Sono gli anni della presidenza dell'indimenticato Ernesto Ceresini che, dopo il nuovo contratto di sponsorizzazione con la Parmalat sperimenta, senza troppo successo, la guida tecnica del giovane allenatore boemo Zden\u011bk Zeman, ma che poi si affida al pi\u00f9 pratico Giampiero Vitali, per ricavarne due salvezze.\nI successi dell'era Tanzi.\nMa \u00e8 nel 1989 che Ceresini dar\u00e0 una svolta alla storia del Parma, chiamando in panchina in B il promettente tecnico Nevio Scala. Suo malgrado, \u00e8 stato l'ultimo dei suoi colpi di mercato: il presidente muore improvvisamente, a stagione in corso, dopo un brillante avvio della squadra. Il contraccolpo dura qualche gara, ma la squadra rimonta e coglie nella partita pi\u00f9 significativa (il derby contro la , il 27 maggio 1990, vinto per 2-0) quel quarto posto, utile per la prima promozione in Serie A della sua storia, con una giornata di anticipo.\nDopo la promozione in serie A, la societ\u00e0 diviene propriet\u00e0 della multinazionale di Collecchio, la Parmalat di Calisto Tanzi. Alla presidenza della squadra viene chiamato Giorgio Pedraneschi. Da neopromosso, il Parma esordisce in Serie A con un sesto posto finale che gli consentir\u00e0 di esordire in Europa nella Coppa UEFA. La stagione successiva conquista il primo trofeo nazionale della sua storia: la Coppa Italia: il 14 maggio 1992 batte in finale la per 2-0, (Melli e Osio), dopo aver perso all'andata per 1-0. L'anno dopo il Parma conquista il primo trofeo europeo: la Coppa delle Coppe, vincendo in finale per 3-1 contro l' a Wembley (reti di Minotti, Melli e Cuoghi).\nGli acquisti di Faustino Asprilla prima e di Gianfranco Zola poi, confermano la voglia di vincere del club e della propriet\u00e0. Il Parma conquista nel febbraio del 1994 la sua prima Supercoppa europea, battendo a San Siro il 2-0, con gol vittoria nei tempi supplementari di Massimo Crippa, dopo aver perso all'andata 1-0 in casa. Fallisce per\u00f2 il bis in Coppa delle Coppe perdendo in finale 1-0 contro gli inglesi dell'. La stagione 1994-1995 \u00e8 caratterizzata dalla sfida infinita con la su tre fronti: in campionato e in Coppa Italia, appannaggio dei torinesi, e in Coppa UEFA vinta invece dal Parma nella doppia finale con Dino Baggio marcatore in entrambe le gare.\nNella stagione 1995-1996, approda a Parma, il pallone d'oro Stoichkov, che per\u00f2 delude. Si chiude quindi il ciclo di Nevio Scala, e di Pedraneschi, sostituito poi da Stefano Tanzi, figlio di Calisto. Nel 1996-97 il Parma di Carlo Ancelotti chiude secondo dietro la con la prima qualificazione per la Coppa dei Campioni (Champions League) 1997-1998, in una stagione in cui si affermeranno le qualit\u00e0 difensive del francese Lilian Thuram e dei giovani Fabio Cannavaro e Gianluigi Buffon. Nel 1999, con l'arrivo di Alberto Malesani in panchina, il Parma si aggiudicher\u00e0 la Coppa UEFA battendo in finale l'Olympique Marsiglia per 3-0 (reti di Crespo, Chiesa e Vanoli), e la Coppa Italia superando la dopo un 1-1 interno (gol di Crespo) e un 2-2 a Firenze (ancora di Crespo e Vanoli le marcature).\nLa stagione 1999-2000 si apre con la vittoria in Supercoppa Italiana, 2-1 contro il a San Siro (rete decisiva di Alain Boghossian). Tuttavia in Europa e in campionato la squadra delude le aspettative, mancando anche l'accesso ai preliminari di Champions League 2000-2001. Le due stagioni successive sono caratterizzate da un'alternanza continua di allenatori: da Malesani per Sacchi, da Renzo Ulivieri, a Daniel Passarella e infine al \"traghettatore\" Pietro Carmignani. Con lui il Parma vince la sua terza Coppa Italia, superando la in finale (a Torino sconfitta 1-2 e a Parma vittoria 1-0). L'anno dopo arriva in panchina Cesare Prandelli, coadiuvato da Sacchi, e la squadra giallobl\u00f9, con in campo Adriano e Mutu, si piazza al quinto posto.\nDal crac Parmalat al fallimento.\nLa stagione successiva l'improvviso crac Parmalat, per il quale viene arrestato il patron Tanzi, segna la storia della squadra parmense. Tuttavia, nonostante il terremoto societario e il passaggio in amministrazione controllata, il club giallobl\u00f9 riuscir\u00e0 comunque a concludere il campionato al quinto posto, contendendo fino all'ultima giornata la qualificazione alla Champions League con l'Inter di Zaccheroni. Il 25 giugno 2004, per evitare la ripartenza dai dilettanti, nasce il \"Parma Football Club\", che assume e mantiene vivi tutti i diritti del \"Parma AC\", nonostante il fallimento della Parmalat da cui \u00e8 svincolato. La nuova societ\u00e0, a cui sono stati trasferiti anche i debiti del \"Parma AC\", temporaneamente proprietaria del nuovo club, viene posta in amministrazione straordinaria da parte di Enrico Bondi e della Parmalat e usufruisce della \"Legge Marzano\", in attesa di un compratore. Il nuovo tecnico Silvio Baldini viene esonerato e la squadra \u00e8 di nuovo affidata al \"traghettatore\" Pietro Carmignani che la condurr\u00e0 alla salvezza nel doppio spareggio contro il (0-1 e 2-0, reti di Cardone e Gilardino). In quella stessa tormentata annata, i ducali arrivano fino alla semifinale di Coppa UEFA, venendo eliminati dal , 0-0 a Parma e 3-0 in Russia per i moscoviti, poi vincitori del trofeo. La guida di Mario Beretta (grazie anche ai verdetti di \"Calciopoli\") porta nel 2005-06 il Parma alla qualificazione europea dopo una stagione di assenza.\nNella Serie A 2006-2007 arriva sulla panchina Stefano Pioli, mentre il 25 gennaio la societ\u00e0 viene rilevata dall'industriale bresciano Tommaso Ghirardi. Pioli viene esonerato per Claudio Ranieri che salver\u00e0 il Parma. L'anno successivo \u00e8 sofferto: di nuovo l'allenatore Domenico Di Carlo viene sostituito da H\u00e9ctor C\u00faper, che a sua volta lascia il posto al tecnico della \"Primavera\" Andrea Manzo. Il Parma perde contro l'Inter (2-0), che vince lo scudetto e, contemporaneamente, condanna la squadra alla prima retrocessione in Serie B della sua storia dopo diciotto stagioni consecutive in Serie A.\nIn Serie B, dopo un negativo avvio con la guida di Gigi Cagni, arriva Francesco Guidolin che riporta la societ\u00e0 nella Serie A 2009-2010, stagione che il Parma finir\u00e0 all'ottavo posto. Il direttore generale Leonardi affida la squadra, per la stagione successiva, prima a Pasquale Marino e, visti gli scarsi risultati, a Franco Colomba che porter\u00e0 il Parma alla salvezza. Lo stesso Colomba inizia la stagione 2011-2012 sulla panchina degli emiliani e vi resta fino al 10 gennaio 2012; paga la pesante sconfitta a Milano contro l' per 5-0 e viene sostituito da Roberto Donadoni. Nella stessa stagione, grazie alla vittoria per 2-0 sull' del 20 novembre 2011, il Parma supera quota punti nella classifica perpetua della massima serie a \"girone unico\". Nell'ultima giornata della stagione 2011-2012, grazie alla vittoria per 1-0 sul del 13 maggio, i crociati vincono la loro settima partita consecutiva, stabilendo un nuovo primato. La stagione 2012-2013 vede il Parma ripartire dal ritorno di Amauri e nel girone d'andata, nella trasferta con l'Udinese terminata 2-2, Raffaele Palladino segna il millesimo gol in Serie A della storia giallobl\u00f9. Nel ritorno i crociati chiudono il torneo al decimo posto; da sottolineare nell'ultima sfida casalinga, il 12 maggio con il Bologna, la celebrazione del ventennale della conquista della Coppa delle Coppe a Wembley.\nLa stagione 2013-14, quella che vedr\u00e0 il Parma festeggiare il suo centenario, il 16 dicembre 2013, si apre con l'arrivo di Antonio Cassano. Il 18 maggio 2014 i ducali chiudono il torneo al sesto posto, valevole per l'approdo al terzo turno preliminare dell'Europa League 2014-2015. La qualificazione europea per\u00f2 sfuma: il club, non in regola con alcuni pagamenti IRPEF, si vede negare la licenza UEFA. Si tratta del primo tassello di una serie di gravi problemi finanziari che si protrarranno per tutta la successiva stagione, segnata da continui cambi di propriet\u00e0 e culminata il 19 marzo 2015 con il fallimento della societ\u00e0 parmense.\nLa rifondazione.\nIl 27 luglio 2015 una nuova societ\u00e0, la \"S.S.D. Parma Calcio 1913\", viene affiliata alla FIGC e ammessa in sovrannumero in Serie D rappresentando cos\u00ec calcisticamente la citt\u00e0 di Parma. La nuova squadra \u00e8 posseduta da due societ\u00e0: \"Nuovo Inizio\", composta da sette imprenditori locali, che controlla la maggior parte del club, e da \"Parma Partecipazioni Calcistiche\", formata da tutti quei tifosi che vogliono prendere parte alla storia della squadra. Dopo una sola stagione tra i dilettanti, il 17 aprile 2016, con la vittoria casalinga per 2-1 sul Delta Rovigo, i ducali festeggiano il ritorno tra i professionisti, al termine di un'annata da record sia per seguito di tifosi sia per punti in campionato; chiudendo poi l'intero campionato senza sconfitte, il Parma raggiunge il primato stagionale dell'unica squadra imbattuta nelle prime quattro serie italiane. L'annata 2016-2017 \u00e8 anch'essa da ricordare per la societ\u00e0, che termina il campionato di Lega Pro al secondo posto: il 17 giugno 2017 completa il doppio salto e, vincendo 2-0 contro l' nella finale dei play-off, conquista la promozione in Serie B.\nQuattro giorni dopo viene annunciato il cambio di propriet\u00e0 del club, che a partire dal luglio seguente vede il passaggio della maggioranza delle quote al gruppo cinese \"Desports\" di Jiang Lizhang, gi\u00e0 titolare di altre realt\u00e0 calcistiche come e , e socio minoritario dei . Il 18 maggio 2018, vincendo in trasferta per 2-0 all'ultima giornata contro lo e grazie al pareggio interno del contro il , si aggiudica la promozione diretta in Serie A, avendo raggiunto la seconda posizione in classifica alle spalle dell': con questo risultato, il Parma \u00e8 in assoluto la prima squadra italiana ad aver conquistato tre promozioni consecutive dalla Serie D alla A. Frattanto sul piano societario, nell'ottobre 2018, non ritenendo pi\u00f9 sufficientemente solida la gestione \"Desports\", il gruppo \"Nuovo Inizio\" riassume il controllo maggioritario del club. Tale assetto perdura fino al settembre 2020, quando la famiglia statunitense Krause diviene azionista di maggioranza della societ\u00e0. Nella stagione 2020-2021, la squadra retrocede in Serie B dopo tre anni di permanenza nella massima serie concludendo il campionato all'ultimo posto.\nColori e simboli.\nColori.\nI primi colori ufficiali della squadra parmense, nata nel 1913 con il nome di Verdi Foot Ball Club, sono quelli della citt\u00e0 ovvero il giallo e il blu, disposti a quarti sulla divisa. Ugo Betti e Torquato Rossini in seguito creano una nuova divisa: una maglia bianca con una grande croce nera sul petto. La casacca crociata \u00e8 quella che accompagna la storia del Parma fino al 1951 quando, per ragioni scaramantiche, viene decisa la sua sostituzione dapprima con una maglia palata giallobl\u00f9 e poi con una divisa blu con maniche gialle. La \"snaturazione\" termina nel 1958 con il ripristino della vecchia maglia crociata bianconera.\nIn seguito all'acquisizione di un Parma ormai fallito da parte dei concittadini della Parmense, questa ottiene il diritto di indossare la casacca crociata: il 1\u00ba gennaio 1970, il nuovo Parma sostituisce anche nei colori e nei simboli il vecchio Parma. L'uniforme crociata rimane in auge fino al 1983 allorch\u00e9, pi\u00f9 che altro per motivi commerciali, scompare la croce lasciando il petto completamente bianco, con dettagli giallobl\u00f9 relegati a maniche, calzoncini e calzettoni. Cambia poco sulle divise del Parma fino al 1998, quando si adotta una nuova divisa fasciata giallobl\u00f9. Si deve attendere il 2004 affinch\u00e9 la maglia crociata bianconera torni definitivamente sulle spalle dei calciatori parmensi.\nSimboli ufficiali.\nStemma.\nFino agli anni 1940 il Parma fa uso solo sporadicamente di stemmi sociali da apporre sulle divise, in quanto per i dirigenti della squadra la maglia crociata stessa \u00e8 gi\u00e0 un simbolo. Nell'immediato dopoguerra e ancor maggiormente dopo l'abbandono temporaneo della croce negli anni 1950, fa la sua comparsa uno stemma triangolare che far\u00e0 da riferimento a tutte le successive evoluzioni; tuttavia nell'immediato verr\u00e0 presto abbandonato in favore del ritorno delle maglie crociate, fino al fallimento del 1969.\nLa societ\u00e0 A.C. Parmense applica, sulle nuove divise del 1968, uno stemma a cerchi concentrici bianchi-giallobl\u00f9, mentre dopo il fallimento del Parma F.C. vi \u00e8 l'aggiunta di una piccola croce nera su fondo bianco. Questo fino al 1\u00ba gennaio 1970 quando, unitamente alla maglia crociata, la Parmense diventa Parma A.C. e adotta lo scudo con la croce nera in campo bianco e le strisce verticali giallobl\u00f9, utilizzato fino agli anni 2000 (anche se prima del 1983 raramente apposto sulla maglia). Nel 2000-2001, per un'operazione di marketing della societ\u00e0, lo stemma viene completamente ridisegnato in uno scudo polacco che ora presenta, alla parte sinistra, una croce azzurra su fondo \"giallo-parma\" e, alla parte destra, un toro \"giallo-parma\" in campo azzurro, per ricordare il podest\u00e0 cittadino del XIII secolo, Torello de Strada; la novit\u00e0 non piace ai tifosi e, gi\u00e0 dalla stagione successiva, si torna alla versione classica. Nel 2004 il logo viene ristilizzato solo nell'acronimo, stante l'avvenuto cambio di denominazione sociale in Parma FC.\nIn occasione del centenario del club, il progetto societario \"Parma Brand\" d\u00e0 vita a un nuovo logo che richiama il classico stemma, coronato dalla cifra \"100\" a celebrarne la ricorrenza, mentre nella stagione successiva viene adottato un nuovo stemma che differisce da quello classico per alcuni dettagli (l'apice in capo, la punta affusolata e un diverso carattere tipografico).\nCon il fallimento e la rifondazione del club, nel 2015, viene indetto un sondaggio popolare tra i tifosi per scegliere il nuovo emblema societario. La soluzione prescelta \u00e8 costituita da uno scudo bianco con croce nera, bordato di giallo e azzurro, con in capo una fascia recante il nome del club e l'anno di fondazione iscritto nel vertice inferiore. Gi\u00e0 nel 2016 tuttavia, a seguito dell'acquisizione dei diritti d'uso dalla curatela fallimentare del Parma F.C., viene riadottato lo storico stemma con croce e strisce, aggiornato con la nuova denominazione sociale.\nInno.\nL'inno ufficiale del Parma \u00e8 \"Il grido di battaglia\" di Gigi Stok e i suoi Cadetti, brano poi ripreso in chiave moderna dalla Antonio Benassi Band; tuttavia, nelle partite interne giocate all'Ennio Tardini, durante l'ingresso delle squadre in campo risuona la marcia trionfale dell\"Aida\" del compositore parmense Giuseppe Verdi, simbolo della citt\u00e0 nonch\u00e9 della stessa formazione ducale, nata in origine nel 1913 in suo nome come \"Verdi Foot Ball Club\".\nStrutture.\nStadio.\nLo stadio Ennio Tardini \u00e8 il pi\u00f9 grande impianto sportivo di Parma: l\u00ec il Parma si trasferisce nel 1923, dopo aver disputato le prime partite nella cosiddetta \"Piazza d'armi\", ricavata dai lavori per il \"Lungoparma a Sud\". Nasce come \"Stadio Comunale\" ma viene intitolato postumo al costruttore ed ex presidente del club Ennio Tardini, che non vede mai terminata la propria opera. Progettato dall'architetto Ettore Leoni (compreso l'arco trionfale d'ingresso ancora esistente, in stile Art Nouveau) \u00e8 il terzo stadio pi\u00f9 antico d'Italia dopo il Ferraris di Genova e l'Arena Garibaldi di Pisa.\nUtilizzato fino agli anni 1960 sia per il rugby, che per le partite casalinghe del Parma, nel 1968 diventa anche il campo della Parmense. Lo stadio, negli anni 1970 e 1980, subisce continuamente delle modifiche: le curve, da legno a cemento, e i distinti, da scoperti a coperti. Dopo la promozione in Serie A del 1990, si prospetta la progettazione di un nuovo stadio nei pressi di Baganzola, tuttavia alla fine viene deciso di modificare lo stadio esistente, dapprima con un incremento temporaneo della capienza con strutture elevate in tubi Innocenti, e dal 1991 cambiando radicalmente forma (da quella ovale a quella rettangolare) e con una nuova e pi\u00f9 capiente \"Tribuna Centrale Petitot\". Oggi lo stadio pu\u00f2 contenere spettatori, ma dopo l'incidente mortale occorso al diciannovenne vicentino Eugenio Bortolon precipitato dagli spalti, parte della curva Sud \u00e8 resa inagibile, riducendo la capienza a spettatori.\nCentro di allenamento.\nIl centro di allenamento del club parmense \u00e8 il \"Centro sportivo di Collecchio\": l\u00ec si allenano la prima squadra e le giovanili. Ha un'estensione di , presenta una tribuna per le partite della Primavera e le amichevoli della Prima squadra. Sono presenti in totale 7 campi, 5 in erba naturale, uno in erba sintetica e uno con manto sintetico coperto da pallone pressostatico. Un'area \u00e8 adibita all'allenamento portieri, mentre una pista circolare \u00e8 usata per le sessioni di corsa e il lavoro con salite. Il centro \u00e8 diviso in due aree: la prima ha una palazzina che ospita lo spogliatoio della prima squadra, sale mediche, palestra attrezzata, magazzini e uffici, l'altra area \u00e8 usata dal settore giovanile e contiene gli spogliatoi (anche per gli ospiti), una sala medica, una palestra e un magazzino.\nSociet\u00e0.\nIl Parma Calcio 1913 \u00e8 una societ\u00e0 a responsabilit\u00e0 limitata il cui socio maggioritario (intestatario del 90% delle azioni) \u00e8 \"Krause Group\", holding del patron Kyle Krause. Il 9% fa capo a \"Nuovo Inizio s.r.l.\", societ\u00e0 costituita nel 2015 da Guido Barilla, Gian Paolo Dallara, Mauro Del Rio, Marco Ferrari, Angelo Gandolfi, Giacomo Malmesi e Paolo Pizzarotti al fine di rifondare il club, appena fallito. Il residuo 1% \u00e8 avocato alla public company \"Parma Partecipazioni Calcistiche s.p.a.\", che rappresenta l'azionariato popolare.\nFra gli anni 2000 e 2010 il Parma \u00e8 stato uno dei membri dell'European Club Association, organizzazione erede del soppresso G-14 e composta dai principali club calcistici internazionali, riuniti in consorzio al fine di ottenere una tutela comune dei diritti sportivi, legali e televisivi di fronte alla FIFA.\nOrganigramma societario.\nOrganigramma aggiornato al 22 maggio 2021.\nSponsor.\nDi seguito la cronologia di fornitori tecnici del Parma.\nSettore giovanile.\nIl settore giovanile del Parma \u00e8 formato da tre squadre maschili partecipanti ai campionati nazionali (Primavera, Allievi Nazionali 1998 e Giovanissimi Nazionali 2000), due partecipanti a livello regionale (Allievi B 1999 e Giovanissimi Regionali 2001) e una a livello provinciale (Giovanissimi Fascia B 2002), oltre a una rappresentativa di Esordienti 2003 e due di Pulcini (2004 e 2005).\nNella categoria Allievi il Parma vanta la vittoria di due campionati italiani, quello Nazionale del 2003-04 e quello Professionisti del 2012-13, nonch\u00e9 la conquista di una Supercoppa di categoria nel 2013; a ci\u00f2 si aggiungono i due titoli nei tornei semiprofessionisti, fatti loro in sequenza dai ragazzi giallobl\u00f9 nelle stagioni 1976-77 e 1977-78. In ambito giovanile, la societ\u00e0 ducale ha avviato delle partnership sportive con altre squadre, sia italiane che internazionali, come il , il e la .\nSezione femminile.\nNel 2018 la societ\u00e0 ha costituito la propria sezione femminile. Partito dal campionato di Eccellenza Emilia-Romagna, con la vittoria dello stesso il Parma Femminile viene promosso, dalla stagione 2019-2020, nel campionato di Serie C dove milita tuttora.\nIl Parma nella cultura di massa.\nIn quanto squadra rappresentativa della citt\u00e0 ducale, il Parma si \u00e8 spesso trovato presente in varie opere della cultura italiana. Ad esempio al cinema, ne \"L'allenatore nel pallone\" (1984) il Parma \u00e8 l'ultima squadra (di Serie B) che Oronzo Can\u00e0, interpretato da Lino Banfi, allena prima di approdare alla \"Longobarda\" di Borlotti, mentre in \"Tifosi\" (1999) il personaggio interpretato da Diego Abatantuono, un ultr\u00e0 juventino, nel suo episodio \u00e8 alle prese con una trasferta sul campo del Parma. In ambito musicale, nella canzone \"Sapore di pinne (il figlio di Rapput)\" contenuta nell'album del 1991 \"Pat\u00e9 d'animo\" di Claudio Bisio, una strofa recita \"Poi lo Sparta aveva perso 5 a 0 con il Parma (e questo dato gi\u00e0 conferma Theodorakis fuori forma)\". Nei fumetti, nell'arco narrativo \"Capitan Tsubasa Road to 2002\" della serie anime \"Holly &amp; Benji Forever\", il personaggio di Kojiro Hyuga, acquistato dalla , debutta in Serie A contro la squadra ducale.\nAllenatori e presidenti.\nDi seguito l'elenco di allenatori e presidenti del Parma dall'anno di fondazione a oggi.\nCalciatori.\nContributo alle nazionali di calcio.\nTra i giocatori del Parma ad aver avuto successi con la propria nazionale figurano il francese Lilian Thuram (campione del mondo nel 1998 e d'Europa nel 2000), i brasiliani J\u00fanior (campione del mondo nel 2002) e Z\u00e9 Maria (campione del Sud America nel 1997 e vincitore della Confederations Cup nello stesso anno). Da ricordare inoltre il camerunese Patrick Mboma (campione d'Africa nel 2002) e l'australiano Mark Bresciano (campione d'Oceania nel 2004).\nStatistiche e record.\nPartecipazione ai campionati.\nDi seguito una tabella raffigurante la partecipazione del Parma ai campionati di calcio.\nStatistiche di squadra.\nDal suo ingresso nel sistema delle leghe calcistiche italiane nel 1922 in seguito al Compromesso Colombo, il Parma si \u00e8 sempre mantenuto a livello nazionale, conoscendo il campionato di Serie D come il peggiore in cui abbia militato. Fra i 97 campionati cui ha preso parte, 90 sono stati proto o a pieno titolo professionistici, di cui 52 a \"girone unico\", e 27 di Serie A. La squadra ha ottenuto nella stagione 1996-1997 il suo miglior piazzamento finale di sempre, il secondo posto in Serie A, che gli valse una storica partecipazione alla Champions League.\nI giallobl\u00f9 hanno vinto 3 edizioni della Coppa Italia e disputato 2 finali di questa competizione; il Parma ha anche vinto 1 delle quattro edizioni della Supercoppa italiana a cui ha partecipato. Per quanto riguarda le competizioni europee, ha trionfato nella Coppa delle Coppe 1992-1993, nella Coppa UEFA del 1994-1995 e del 1998-1999, e nella Supercoppa UEFA 1993; ha inoltre disputato la finale di Coppa delle Coppe 1993-1994.\nStatistiche individuali.\nIl giocatore del Parma che ha totalizzato pi\u00f9 presenze in gare ufficiali \u00e8 Luigi Apolloni: il difensore gioc\u00f2 385 partite in tutte le competizioni tra il 1987 e il 1999. Limitatamente alla Serie A, il ducale pi\u00f9 presente \u00e8 Antonio Benarrivo: il terzino infatti ha giocato tra il 1991 e il 2004, partecipando a 258 partite nel campionato maggiore.\nIl giocatore che ha realizzato pi\u00f9 reti in campionato \u00e8 invece Hern\u00e1n Crespo, che tra il 1996-00 e il 2010-12, segna 72 gol.\nIl 30 dicembre 2016, Alessandro Lucarelli entra nella storia del Parma, diventando l'unico giocatore del club ad aver segnato nei quattro massimi campionati nazionali (dalla D alla A) con la stessa maglia. Il 4 novembre 2017, sempre Lucarelli, supera Ermes Polli e, con 311 presenze, diventa il giocatore del Parma con pi\u00f9 presenze in campionato.\nIn grassetto, i giocatori in rosa.\nDi seguito le tabelle con marcatori e presenze in Campionato nel Parma Calcio dal 1920 a oggi (in tutte le categorie).\nTifoseria.\nStoria.\nLa tifoseria del Parma \u00e8 composta da varie associazioni: il Centro di Coordinamento dei Parma Club (che riunisce la maggior parte dei club) e l'Associazione Petitot. Il gruppo ultras locale \u00e8 denominato \"Boys Parma 1977\", fondato nel 1977, inoltre pur essendo una squadra di provincia vanta numerosi tifosi in tutta Italia. Allo stadio Ennio Tardini gli ultras e i sostenitori pi\u00f9 caldi del tifo giallobl\u00f9 occupano la curva Nord; questa \u00e8 intitolata dal 4 maggio 2008 a Matteo Bagnaresi, membro dei \"Boys\" deceduto il precedente 30 marzo in un autogrill sull'autostrada A21, mentre si recava a Torino per assistere a una gara contro la , durante un assalto degli ultras crociati a un pullman di tifosi bianconeri.\nGemellaggi e rivalit\u00e0.\nLa tifoseria giallobl\u00f9 presenta un gemellaggio con gli ultras di , e amicizia con quelli di e , mentre in campo europeo sussiste un gemellaggio con i tifosi del e amicizia con i Tornados, seguaci del . Con il \u00e8 stato in essere un gemellaggio dalla met\u00e0 degli anni 1980 ai primi anni 1990; altri gemellaggi passati sono avvenuti con , (queste poi trasformatesi in rivalit\u00e0) e . Le rivalit\u00e0 maggiori si hanno con (con la quale disputa il derby dell'Enza), (con il quale disputa il derby dell'Emilia), , , e .\nOrganico.\nRosa 2021-2022.\n\"Rosa e numerazione aggiornate al 31 gennaio 2022.\"\nStaff tecnico.\n\"Staff aggiornato al 23 novembre 2021\"."}
{"id": "19328", "revid": "198277", "url": "https://it.wikipedia.org/wiki?curid=19328", "title": "Associazione Calcistica Perugia Calcio", "text": "LAssociazione Calcistica Perugia Calcio, meglio nota come Perugia, \u00e8 una societ\u00e0 calcistica italiana con sede nella citt\u00e0 di Perugia. Milita in Serie B, la seconda divisione del campionato italiano.\nIl club odierno, rifondato nel 2010 come \"Associazione Sportiva Dilettantistica Perugia Calcio\", \u00e8 la continuazione dello storico sodalizio \"Associazione Calcio Perugia\" sorto nel 1905 \u2014 dalla collaborazione tra le societ\u00e0 cittadine \"Braccio Fortebraccio\" e \"Libertas\" \u2014 e fallito nel 2005, e del seguente \"Perugia Calcio\" rifondato nello stesso anno e a sua volta scomparso nel 2010; dal 2011 ha assunto l'attuale denominazione.\nLa societ\u00e0 conta 13 partecipazioni al campionato italiano di Serie A, dove ha conseguito come miglior piazzamento un secondo posto nell'annata 1978-1979; nella stessa stagione, gli umbri misero a segno uno storico record d'imbattibilit\u00e0, diventando la prima squadra dall'istituzione del girone unico a chiudere un campionato di massima serie senza sconfitte. Oltre ai vari titoli conquistati nelle serie minori nazionali, in campo internazionale il club si fregia di una vittoria a testa nella Coppa d'Estate e nella Coppa Intertoto UEFA; in virt\u00f9 di quest'ultimo successo, \u00e8 tra le 11 squadre italiane e 79 europee che hanno conquistato nella propria storia almeno una delle competizioni confederali per club. Vanta inoltre due partecipazioni alla Coppa UEFA.\nI giocatori del club sono soprannominati \"biancorossi\" per via dei tradizionali colori sociali della divisa, i quali prevedono maglia e calzettoni rossi accompagnati a calzoncini bianchi, e \"grifoni\" in assonanza con l'eponima figura araldica simbolo della squadra e della citt\u00e0 perugina. Disputa i suoi incontri casalinghi allo stadio Renato Curi. Nella stagione 1979-1980 \u00e8 stata la prima formazione calcistica italiana a esibire una sponsorizzazione di maglia.\nStoria.\nLe origini.\nLa societ\u00e0 fu fondata a Perugia il 14 luglio 1890 come \"Societ\u00e0 Ginnastica Braccio Fortebraccio\"; questa deve il suo nome a Braccio da Montone, condottiero e Signore della citt\u00e0 perugina nel corso del XV secolo. \nL'esordio ufficiale della squadra avvenne nel 1907, quando proprio a Perugia venne organizzato un triangolare con la partecipazione della Lazio e della di Siena.\nNel frattempo, tra il 1911 ed il 1912 la squadra della \"Braccio Fortebraccio\" partecip\u00f2 ai tornei interregionali organizzati dall'Umbria sportiva, entrambi vinti dal Roman, nei quali i perugini vinsero per 2-0 l' e per 6-0 lo . Il 1912 \u00e8 anche l'anno in cui si costitu\u00ec il comitato promotore per la costruzione di un \u00abgrandioso stadio perugino\u00bb: difatti il capoluogo ancora non disponeva di un vero e proprio impianto sportivo, tanto che le gare e gli allenamenti delle squadre calcistiche si svolgevano alla bell'e meglio al campo di Piazza d'armi \u2014 il cosiddetto \"Piazzone\" della citt\u00e0, poi divenuto l'odierna piazza Partigiani \u2014, che veniva pionieristicamente segnato col gesso.\nNel 1922 il campo da gioco di Piazza d'armi venne intanto ampliato e reso pi\u00f9 consono alla pratica agonistica, con l'aggiunta di una tribuna in legno. In questi anni il club ebbe un'attivit\u00e0 prevalentemente regionale, incontrandosi con formazioni limitrofe come , , , , , e .\nAnni 1930.\nGli anni 1930 del club biancorosso ebbero inizio, in verit\u00e0, gi\u00e0 sul finire del decennio precedente. L'attivit\u00e0 calcistica era ormai praticata nel capoluogo umbro da quasi trent'anni, ci\u00f2 nonostante rimaneva ancora una disciplina oscura sotto molti aspetti; intorno al 1928 vennero quindi chiamati a Perugia alcuni maestri della cosiddetta \"scuola danubiana\", all'epoca molto in voga, per apprenderne i segreti. Si tratt\u00f2 dei primi, veri, allenatori nella storia dei grifoni.\nL'ungherese Emerich Hermann fu il tecnico della squadra che, al termine di un serrato duello con gli spoletini della Virtus, nel 1929-1930 vinse il girone regionale di Terza Divisione e, grazie a un doppio salto di categoria dopo riforma federale, fece il suo debutto in Prima Divisione. Nella stagione 1931-1932 il Perugia arriv\u00f2 a un passo dalla Serie B concludendo in vetta il girone E del campionato, ma nei seguenti gironi finali la sconfitta 2-3 a Genova in casa della Sampierdarenese li releg\u00f2 al secondo posto della classifica, mancando la promozione proprio a favore dei liguri.\nAd un passo dalla Serie A.\nNel campionato 1933-1934, allenato da Cesare Migliorini, il club and\u00f2 vicino per la prima volta all'approdo in Serie A, vincendo il girone B sopravanzando di una lunghezza i modenesi, e qualificandosi al girone finale valevole per la promozione. Tuttavia proprio qui, forse anche per la mancanza di eventuali infrastrutture adatte alla massima categoria, \u00abvengono le dolenti note\u00bb per il Perugia, con una serie di arbitraggi a senso unico: il culmine si raggiunse al termine della sfida casalinga con la Pro Patria, quando \"Peppino\" Vitalesta reag\u00ec alle continue decisioni avverse aggredendo il direttore di gara De Sanctis; questo gli precluse il tesseramento in A tra le file della . L'anno dopo, a causa delle difficolt\u00e0 finanziarie derivate dalla gestione della competitiva formazione d'inizio decade, l'intelaiatura dei biancorossi venne di fatto smantellata per fare cassa e saldare debiti: con un tasso tecnico considerevolmente ridotto, al termine della stagione 1934-1935 i grifoni retrocedettero, chiudendo qui il primo ciclo vincente della loro storia.\nIl 1937 fu una data importante per il calcio a Perugia, poich\u00e9 ebbe inizio la costruzione del primo stadio cittadino inteso come tale, il Santa Giuliana, realizzato proprio in prossimit\u00e0 del vecchio \"Piazzone\"; i biancorossi potranno per\u00f2 debuttarvi ufficialmente solo l'anno dopo, il 4 settembre 1938, in occasione della loro prima stagione di Serie C. Sempre nel '38 esord\u00ec in squadra il mediano Guido Mazzetti, destinato in futuro a scrivere pagine importanti della storia del club, sia da giocatore che, soprattutto, da allenatore.\nAnni 1940.\nNella stagione 1939-1940 il Perugia fu inattivo per motivi finanziari. Al suo posto, nella Prima Divisione Umbra scese in campo la nuova formazione del \"G.U.F. Perugia\" che, pur con un nome diverso, indoss\u00f2 le casacche di grifoni e ne schier\u00f2 vari giocatori tra le proprie fila. La storica societ\u00e0 biancorossa si riorganizz\u00f2 l'anno successivo, venendo iscritta alla Serie C. Affidata all'allenatore ungherese Aleksandar Peics, la formazione si ritrov\u00f2 dopo poche giornate in testa alla classifica, salvo poi cessare l'attivit\u00e0 per gli eventi bellici della seconda guerra mondiale. Mazzetti, una volta lasciata l'attivit\u00e0 agonistica, diverr\u00e0 in seguito uno dei pi\u00f9 famosi allenatori nella storia del Perugia, siedendo sulla panchina del club (a periodi alterni) per quattordici stagioni\nAl termine del conflitto, nel dopoguerra il Perugia venne ricostituito da Giorgio Bottelli e la squadra, nelle cui fila erano presenti anche militari inglesi degli eserciti alleati che avevano occupato l'Umbria, gioc\u00f2 sfide in ambito regionale col Magione, il e il . Nel 1945-1946 i biancorossi, allenati da Mario Malatesta e trascinati da Alberto Galassi \u2014 uno dei pi\u00f9 prolifici attaccanti italiani, che segn\u00f2 in quella stagione addirittura 35 reti guadagnandosi cos\u00ec l'ingaggio in Serie A da parte del \u2014, vinsero il campionato e conquistarono la seconda promozione tra i cadetti della loro storia. La squadra vi rimase per sole due stagioni, salvo poi risprofondare negli anni successivi addirittura in IV Serie.\nAnni 1950 e 1960.\nIl ritorno in Serie C avvenne nel 1959, grazie a una riforma dei campionati a opera della FIGC; tale operazione voleva dare rappresentanza calcistica anche a quelle regioni, come l'Umbria, che in quel momento non avevano propri club iscritti alle tre maggiori categorie nazionali. In quegli anni la formazione biancorossa, allenata a periodi alterni da Guido Mazzetti, J\u00falius Korostelev ed Egizio Rubino, annoverava tra le proprie fila il portiere folignate Lamberto Boranga, il centravanti Ilario Castagner \u2014 capocannoniere del girone B nell'annata 1963-1964 \u2014 e l'attaccante perugino Dante Fortini.\nLa svolta con Spagnoli e Mazzetti.\nNel 1966 subentr\u00f2 alla presidenza Lino Spagnoli, imprenditore perugino gi\u00e0 campione di motonautica e grande appassionato di sport. La stagione 1966-1967 \u00e8 quella della promozione in Serie B all'ultima giornata, anche se il club dovette avere la meglio di un'agguerrita Maceratese; solo grazie alla vittoria tra le mura amiche nello scontro diretto, i grifoni poterono vincere il proprio girone con un punto di vantaggio sui marchigiani. La matematica promozione arriv\u00f2 il 21 maggio 1967 e l'autore della rete decisiva contro la fu un attaccante perugino, Eros Lolli. La squadra era allenata ancora da Guido Mazzetti, mentre i protagonisti dell'annata furono la mezzala Carlo Azzali e le punte Gigi Gabetto, figlio di Guglielmo del Grande Torino, e Angelo Montenovo.\nAnni 1970: la squadra dei miracoli.\nStabilizzatosi in Serie B a cavallo degli anni 1960 e 1970, fu nel campionato 1974-1975 che avvenne la vera e propria svolta nella storia del Perugia. La societ\u00e0 si rinnov\u00f2 profondamente, con l'avvento alla presidenza dell'imprenditore pugliese Franco D'Attoma e con un nuovo staff tecnico e dirigenziale, con Ilario Castagner, gi\u00e0 giocatore biancorosso all'inizio del decennio precedente, in panchina, e Silvano Ramaccioni in veste di direttore sportivo. Nuovi anche molti giocatori della squadra, tra cui l'estremo difensore Roberto Marconcini, il libero Pierluigi Frosio, la mezzala Franco Vannini, il compagno di reparto Renato Curi e la punta Paolo Sollier, quest'ultimo salito alle cronache extracalcistiche per la sua militanza in Avanguardia operaia e divenuto poi noto come scrittore. Insomma, un mix tra elementi d'esperienza e giovani promesse, alcuni dei quali al loro primo impatto con la cadetteria.\nIl Perugia si mantenne nelle posizioni di testa fin dalle prime domeniche di campionato, riuscendo a tenere il passo del pi\u00f9 quotato , retrocesso a tavolino dalla Serie A e dato come favorito per la vittoria finale. La matematica certezza della promozione arriv\u00f2 il 15 giugno, grazie al pareggio 1-1 sul campo del . Il Perugia ottenne la promozione in Serie A con tre punti di vantaggio sul e quattro sul Verona: l'ultima partita casalinga \u2014 peraltro quella dell'addio al Santa Giuliana in favore del nuovo Comunale di Pian di Massiano \u2014, giocata sette giorni dopo e vinta 2-1 col , suggell\u00f2 la conclusione di una stagione indimenticabile.\nLo scudetto sfiorato e l'imbattibilit\u00e0.\nNel corso delle prime tre stagioni in Serie A il Perugia riusc\u00ec a guadagnarsi una buona reputazione e la fama di \"squadra-simpatia\", quando i giornali cominciarono insistentemente a parlare di \"Perugia dei miracoli\". A ben vedere, la squadra umbra stava infatti ottenendo dei risultati inaspettatamente positivi per una cosiddetta \"provinciale\", oltretutto alla prima esperienza assoluta nel palcoscenico della massima categoria: giocando un calcio moderno ed efficace, esaltato da giocatori di tecnica e qualit\u00e0 come Salvatore Bagni, Renato Curi, Walter Novellino e Franco Vannini, il Perugia stazionava stabilmente nella prima parte della classifica, riuscendo a competere ad armi pari contro avversarie ben pi\u00f9 ricche e blasonate.\nLa stessa inizi\u00f2 a farsi conoscere anche fuori dai confini italiani, tanto che nel maggio 1978 arriv\u00f2 la prima affermazione dei grifoni in campo internazionale grazie alla vittoria della Coppa d'Estate, un'edizione speciale dell'Intertoto, trionfando in un girone composto dai belgi del Waregem, dai tedeschi occidentali del Monaco 1860 e dai francesi del N\u00eemes Olympique.\nI buoni risultati conseguiti negli anni precedenti \u2014 e nonostante la tragedia che colp\u00ec la squadra il 30 ottobre 1977 con la prematura scomparsa di Curi, stroncato da un arresto cardiaco all'et\u00e0 di 24 anni durante la sfida interna contro la Juventus, nello stadio che da l\u00ec in avanti prender\u00e0 il suo nome \u2014 furono il preludio alla stagione 1978-1979, nella quale il Perugia divenne la prima squadra a completare il campionato di Serie A senza perdere una partita, rimanendo inoltre in lotta fino alle ultime giornate per la conquista dello scudetto. Con un alto numero di pareggi (19 su 30 partite), il Perugia si classific\u00f2 al secondo posto, dietro al che vinse il titolo della stella. \u00c8 questo il miglior piazzamento degli umbri nella massima serie, e i grifoni furono la prima squadra nella storia del girone unico a rimanere imbattuta per un'intera stagione \u2014 in seguito, solo gli stessi rossoneri nel 1991-1992 e la nel 2011-2012 riusciranno a eguagliare tale primato.\nIl Perugia, allenato sempre da Ilario Castagner, propose un gioco d'avanguardia che sopper\u00ec fruttuosamente all'inevitabile divario tecnico con formazioni pi\u00f9 quotate, e tallon\u00f2 i rossoneri per tutto il campionato. Gara emblematica della stagione, quella disputata il 4 febbraio 1979 al Curi contro l', e terminata in parit\u00e0: al termine del primo tempo il Perugia era sotto di due reti e vedeva la sua imbattibilit\u00e0 a rischio, ma nella ripresa Franco Vannini accorci\u00f2 dapprima le distanze e, quando i giochi sembravano ormai fatti, al 3' di recupero Antonio Ceccarini trov\u00f2 il gol del 2-2 nell'ultima azione utile della gara, che salv\u00f2 il primato dei biancorossi.\nQuesta partita divenne lo spartiacque del campionato dei grifoni: nonostante il mantenimento del record, Vannini \u2014 giocatore chiave della squadra anche nelle brillanti stagioni precedenti \u2014 ne usc\u00ec con un grave infortunio, tanto che il giocatore dovette terminare anzitempo la carriera agonistica. Al suo stop si aggiunse due mesi pi\u00f9 tardi quello di Pierluigi Frosio, libero della difesa perugina, il quale agli inizi di aprile incapp\u00f2 in uno stop fisico sul campo del Torino saltando quasi tutto il resto del torneo. Pur indebolita dall'infermeria, la squadra riusc\u00ec a permanere imbattuta anche nel girone di ritorno, chiudendo il campionato a soli tre punti dai meneghini campioni e approdando inoltre per la prima volta nella sua storia in Coppa UEFA.\nLa squadra biancorossa artefice di questo storico primato era stata imbastita senza una vera stella, messa in piedi con calciatori dai nomi non altisonanti, ma che \u2014 a eccezione dell'astro nascente Bagni, destinato in futuro a raccogliere successi maggiori \u2014 qui in Umbria seppero esprimersi al meglio e vissero il momento pi\u00f9 alto delle loro carriere sportive. Il cammino del Perugia nella stagione 1978-1979 rimane ancora oggi un risultato eccezionale per una compagine di provincia, sapientemente raggiunto grazie a un'oculata gestione societaria, a opera del dirigente Silvano Ramaccioni e del presidente Franco D'Attoma.\nAnni 1980: tra alti e bassi.\nL'annata 1984-1985, nella quale i grifoni mancarono il ritorno in A di un solo punto \u2014 e stabilirono i record, tuttora in essere, del minor numero di sconfitte (1) e del maggior numero di pareggi (26 su 38 incontri) nel torneo cadetto \u2014 sembr\u00f2 l'inizio di un'inversione di tendenza, invece il declino prosegu\u00ec fino alla doppia retrocessione d'ufficio in Serie C2 del 1986, deliberata dalla CAF per il coinvolgimento degli umbri anche nel \"Totonero-bis\", dopo peraltro essere gi\u00e0 retrocessi dalla B sul campo.\nDopo due stagioni, nel 1987-1988 arriv\u00f2 la vittoria del campionato e il ritorno in C1. La squadra artefice della promozione, allenata da Mario Colautti, era ricca di giovani talenti come Giovanni Bia, Angelo Di Livio e il prodotto del vivaio biancorosso Fabrizio Ravanelli \u2014 il miglior marcatore di quel torneo \u2014, che alla fine degli anni 1980 sfrutteranno la ribalta perugina per arrivare, nel decennio successivo, a calcare i pi\u00f9 prestigiosi campi italiani ed europei.\nAnni 1990.\nUna nuova svolta nella storia della societ\u00e0 avvenne sul finire del 1991, quando Luciano Gaucci, imprenditore romano gi\u00e0 vicepresidente della , rilev\u00f2 un Perugia che si barcamenava in Serie C1 ed era sull'orlo del fallimento. Il nuovo proprietario \u2014 un personaggio nel vero senso del termine, che ben presto salir\u00e0 alla ribalta della cronaca calcistica per i suoi modi quantomeno poco ortodossi nel rapportarsi con giocatori, allenatori, colleghi e giornalisti \u2014 pales\u00f2 l'intento di riportare quanto prima i biancorossi in massima serie, obiettivo che riusc\u00ec a centrare nell'arco di un lustro.\nNel 1991-1992 il club, dopo una imponente campagna acquisti che fece arrivare in Umbria, tra gli altri, l'esperto Giuseppe Dossena e il \"bomber\" delle serie minori Giovanni Cornacchini, chiuse terzo sfiorando la promozione in Serie B, poi ottenuta l'anno successivo al termine di uno spareggio contro l' a Foggia, vinto 2-1 dalla formazione umbra; una gioia effimera poich\u00e9, appena il giorno dopo, per Gaucci scoppi\u00f2 lo scandalo di un \"regalo\" sotto forma di cavallo alla famiglia di un arbitro compiacente, cosa che port\u00f2 la CAF a negare la serie cadetta ai grifoni in favore dei siciliani, squalificando il numero uno biancorosso per tre anni. L'annata seguente, 1993-1994, il Perugia vinse nettamente il campionato \u2014 con Cornacchini che si aggiudic\u00f2 per il secondo anno consecutivo la classifica cannonieri \u2014 e pot\u00e9 riaffacciarsi in B; raggiunse inoltre la finale della Coppa Italia di Serie C, dove usc\u00ec sconfitto per mano della , dopo due pareggi, solamente per la regola dei gol fuori casa.\nLa squadra rimase in Serie B solo per un biennio, poich\u00e9 nella stagione 1995-1996 i grifoni, con Giovanni Galeone in panchina, e trascinati in campo dal capitano Federico Giunti e dai gol di Marco Negri, compirono il grande salto. Dopo una aspro duello nell'ultima parte di campionato con la , in dirittura d'arrivo i biancorossi riuscirono a staccare in classifica i campani e, in coabitazione con la , a cogliere quel terzo posto che valse il ritorno nella massima categoria dopo quindici anni esatti dall'ultima apparizione.\nLa seconda avventura in Serie A.\nLa permanenza in Serie A dur\u00f2, in questo caso, appena dodici mesi: al termine di un campionato difficile, segnato anche dall'esonero di Galeone e dall'approdo a Perugia di Nevio Scala, la squadra retrocesse all'ultima giornata per via della peggiore classifica avulsa.\nDi nuovo in Serie B, i biancorossi tornarono immediatamente in massima serie con un percorso tuttavia molto travagliato, segnato da alti e bassi nonch\u00e9 da ben quattro cambi di guida tecnica nel corso della stagione: Attilio Perotti venne dapprima sostituito da Albertino Bigon, poi Gaucci richiam\u00f2 Perotti per alcune giornate a riprendere il suo posto, ma in seguito lo scaric\u00f2 definitivamente riportando in panchina Ilario Castagner, per cercare di raggiungere una promozione che a questo punto appariva proibitiva. Con un finale di campionato da record, l'allenatore del \"Perugia dei miracoli\" riusc\u00ec ad agganciare il Torino al quarto posto, l'ultimo utile alla promozione, e nello spareggio di Reggio nell'Emilia trionf\u00f2 sui granata ai tiri di rigore, riportando la squadra in A.\nIl Perugia rimase stavolta in massima categoria per sei stagioni. Nel 1998-1999 la formazione umbra, guidata da Castagner e poi da Vujadin Bo\u0161kov, raggiunse la salvezza classificandosi al quattordicesimo posto e qualificandosi per la Coppa Intertoto. Si misero in luce, molto amati dai tifosi, il croato Milan Rapai\u0107 e il nuovo arrivato Hidetoshi Nakata: il centrocampista giapponese, sbarcato in Italia tra varie perplessit\u00e0, esord\u00ec con una doppietta alla Juventus, e in pochi mesi si afferm\u00f2 tra le rivelazioni del torneo; con le sue ottime prestazioni sportive, Nakata divenne un fenomeno mediatico in tutto il mondo. Il fantasista nipponico rimane tuttora il solo calciatore biancorosso, nell'intera storia del club, arrivato a ricevere la candidatura al Pallone d'oro, nelle edizioni del 1998 e 1999.\nNell'annata 1999-2000 la squadra fu affidata a Carlo Mazzone, che la port\u00f2 senza patemi al decimo posto finale; all'ultima giornata batt\u00e9 peraltro in casa la Juventus 1-0 con gol di Calori nel secondo tempo, togliendole in pratica la possibilit\u00e0 di conquistare uno scudetto che and\u00f2 appannaggio della Lazio. In Intertoto la squadra usc\u00ec invece al terzo turno dopo una squalifica sub\u00ecta nella partita di ritorno coi turchi del Trabzonspor, vanificando cos\u00ec il successo dell'andata.\nAnni 2000: gli exploit dell'era Cosmi.\nNell'estate 2000, il patron Gaucci avvi\u00f2 dei profondi cambiamenti in seno alla squadra. Dapprima ingaggi\u00f2 come nuovo allenatore Serse Cosmi, tecnico perugino poco noto al grande pubblico, che fin l\u00ec s'era fatto notare per aver portato l' dalla Serie D alla C1, ma che non aveva ancora avuto nessuna esperienza nelle categorie maggiori. La piazza si schier\u00f2 contro il presidente, che da par suo sembrava fare di tutto per non voler andare d'accordo coi tifosi; accanto a pochi punti fermi dell\"undici\" titolare come Andrea Mazzantini, Marco Materazzi e Z\u00e9 Maria, Gaucci affianc\u00f2 oltre una ventina di nuovi innesti, tra cui giovani italiani presi dalle serie inferiori, come Mirko Pieri, Fabio Grosso, Fabio Liverani, Davide Baiocco e Marco Di Loreto, e stranieri provenienti da ogni parte del pianeta, su tutti Z\u012bs\u012bs Vryzas e Rahman Rezaei.\nA dispetto delle premesse, la squadra gioc\u00f2 un calcio divertente e proficuo, affermandosi come la sorpresa del torneo; Cosmi ottenne il massimo dalla rosa messagli a disposizione, lanciando i suoi sconosciuti giocatori ai massimi livelli della Serie A. Il Perugia si classific\u00f2 decimo nella stagione 2000-2001: capitan Materazzi mise a segno ben 12 gol, siglando il record per un difensore in una singola stagione della massima divisione italiana, e assieme al compagno Liverani raggiunse il traguardo della Nazionale.\nNella stagione 2001-2002 la squadra miglior\u00f2 ulteriormente il piazzamento in classifica, arrivando all'ottavo posto. L'anno successivo il Perugia si comport\u00f2 molto bene in Coppa Italia dove, guidato da Fabrizio Miccoli \u2014 che si laure\u00f2 miglior marcatore dell'edizione, prima volta assoluta per un giocatore biancorosso \u2014, sfior\u00f2 la finale, venendo eliminato solo in semifinale dal ; si qualific\u00f2 poi nuovamente per l'Intertoto classificandosi nono, al termine di un'annata ricca di soddisfazioni.\nLa vittoria in Coppa Intertoto.\nLa quarta stagione sotto la guida di Cosmi si apr\u00ec, nell'estate del 2003, con la vittoria europea di quella Coppa Intertoto arrivata a Perugia al quarto tentativo dell'era Gaucci. La compagine biancorossa ebbe la meglio nella doppia finale sui tedeschi del , battuti in entrambe le partite, per quello che rimane il primo e fin qui unico trofeo confederale conseguito dalla squadra biancorossa nonch\u00e9, allo stesso tempo, la prima affermazione del genere per una formazione calcistica dell'Umbria. Con questo successo i grifoni si guadagnarono inoltre un posto nella successiva Coppa UEFA, la seconda manifestazione continentale per club, in cui raggiunsero i sedicesimi di finale prima di venir eliminati dai pi\u00f9 titolati olandesi del .\nInversamente, meno fortunato e pi\u00f9 problematico fu il percorso in campionato, che vide il Perugia refrattario alla vittoria per tutto il girone di andata. Al termine della tornata di ritorno i biancorossi riuscirono tuttavia a raggiungere \"in extremis\" il quart'ultimo posto, che quell'anno dava accesso a un particolare spareggio interdivisionale contro la sesta classificata della serie cadetta, la : ad avere la meglio fu proprio la squadra viola, che guadagn\u00f2 cos\u00ec la massima categoria a spese dei grifoni. Dopo sei anni il Perugia ricadde in Serie B, si concluse l'era Cosmi e ben presto si concluder\u00e0 anche la lunga epoca dei Gaucci.\nLa fine di un ciclo.\nNell'anno del centenario la squadra fu affidata a Stefano Colantuono, con l'obiettivo di puntare all'immediato ritorno in Serie A; al termine della stagione, nonostante il terzo posto e la qualificazione ai play-off per la promozione in massima categoria, in pochi giorni il Perugia prima perse la finale contro il per l'approdo in A, e poi venne escluso dal successivo campionato di Serie B dalla giustizia sportiva per problemi economici.\nCon la famiglia Gaucci ormai fuori dai giochi, grazie al Lodo Petrucci il club riusc\u00ec a iscriversi al successivo campionato di Serie C1 sotto una nuova amministrazione societaria, capeggiata da Vincenzo Silvestrini e denominata \"Perugia Calcio\". La stagione 2005-2006, di fatto di ricostruzione, si chiuse al sesto posto, posizione poi bissata l'anno successivo fallendo tuttavia l'obiettivo prefissato dei play-off. Il Perugia ritent\u00f2 la scalata verso la promozione nel 2007-2008, quando col quinto posto nel girone ottenne stavolta l'accesso ai play-off, da cui tuttavia la formazione di Antonello Cuccureddu usc\u00ec sconfitta per mano dell', qualificato in virt\u00f9 del miglior piazzamento conseguito in stagione.\nNe segu\u00ec un'annata difficile, costellata da quattro cambi di guida tecnica in cui fin\u00ec anche l'ex grifone degli anni 1980, Giovanni Pagliari, e che nonostante l'ottavo posto in graduatoria possa trarre in inganno, nella realt\u00e0 trascinarono con fatica i biancorossi verso una salvezza ottenuta solo all'ultima giornata.\nIl torneo 2009-2010 non inizi\u00f2 sotto i migliori auspici, dopo che la dirigenza riusc\u00ec a regolarizzare l'iscrizione della squadra a fronte di un iniziale rifiuto. Al termine di un campionato senza infamia e senza lode, concluso a un anonimo undicesimo posto, emersero gravi problemi finanziari in seno alla societ\u00e0 biancorossa, al punto che il Tribunale di Perugia accolse l'istanza di fallimento presentata da alcuni creditori. Nel luglio seguente venne revocata l'affiliazione alla squadra perugina, scomparsa per la seconda volta nell'arco di un lustro: nuovamente declassati pur senza essere retrocessi sul campo, per poter dare un seguito alla loro storia i biancorossi furono costretti a ripartire dai dilettanti.\nAnni 2010.\nIl 12 luglio 2010 una cordata capitanata dall'imprenditore Roberto Damaschi port\u00f2 alla nascita della nuova societ\u00e0 calcistica della citt\u00e0, l\"Associazione Sportiva Dilettantistica Perugia Calcio\", che s'iscrisse alla Serie D. Allenati da Pierfrancesco Battistini, nella stagione 2010-2011 i grifoni vinsero agevolmente il girone E della massima categoria dilettantistica con tre giornate d'anticipo, sopravanzando il e tornando cos\u00ec tra i professionisti. A corollario di una stagione di successi, pochi giorni dopo la squadra si assicur\u00f2 anche la Coppa Italia di Serie D sconfiggendo in finale la . A fine anno il Perugia partecip\u00f2 inoltre alla \"poule\" nazionale del campionato, arrivando a giocarsi in finale la conquista dello scudetto di categoria, che per\u00f2 and\u00f2 appannaggio del .\nIl ritorno tra i professionisti.\nCon l'approdo nel calcio professionistico la societ\u00e0 cambi\u00f2 denominazione, acquisendo il nome di \"Associazione Calcistica Perugia Calcio\". Il 2011-2012 vide i biancorossi primeggiare nel girone B della Seconda Divisione, pur se all'inizio del 2012 irruppe l'ennesimo riassetto societario degli ultimi anni, con Damaschi che usc\u00ec di scena in favore dei soci di minoranza Giovanni Moneti e Massimiliano Santopadre. L\"undici\" perugino raggiunse con due giornate d'anticipo la promozione, la seconda consecutiva, in Prima Divisione; al termine dell'annata arriv\u00f2 anche il trionfo nella Supercoppa di Seconda Divisione ai danni del .\nLa stagione seguente, seppur iniziata in maniera altalenante \u2014 tanto da portare all'esonero del tecnico della risalita, Battistini, in favore dell'ex grifone Andrea Camplone \u2014 si chiuse con il secondo posto nel girone B di Prima Divisione, a due punti dalla capolista ; ai play-off, il sogno della promozione s'interruppe in semifinale, dove gli umbri vennero eliminati dal . Sul finire del torneo venne intanto ufficializzato il nuovo assetto societario del club, con Santopadre ormai divenuto unico socio di maggioranza.\nDodici mesi dopo, quella promozione sfuggita l'anno prima venne agguantata al termine nell'annata 2013-2014. Dopo una corsa a tre con e , stavolta gli uomini di Camplone vinsero in volata il girone B e conquistarono l'accesso diretto in cadetteria: all'ultimo turno, nello scontro diretto coi laziali al Curi, Marco Moscati segn\u00f2 il gol che permise al Perugia di ritornare in Serie B, dopo nove stagioni e due fallimenti; per i biancorossi fu la terza promozione nello spazio di quattro anni. A fine torneo la formazione umbra sollev\u00f2 inoltre la Supercoppa di Prima Divisione, messa in bacheca a spese della Virtus Entella; il Perugia divent\u00f2 la prima squadra a fare proprie entrambe le Supercoppe della Lega Pro.\nDopo sei stagioni consecutive in Serie B, di cui quattro conclusesi in zona play-off, al termine del campionato 2019-2020 la compagine umbra retrocede in Serie C dopo aver perso ai tiri di rigore i play-out contro il . La permanenza in terza serie dura solo un anno: gi\u00e0 nella stagione successiva il Perugia, affidato a Fabio Caserta, vince la stagione regolare primeggiando nel girone B della Serie C, avendo chiuso il campionato a pari punti con il ma trovandosi in vantaggio per la differenza reti negli scontri diretti, ottenendo cos\u00ec l'immediato ritorno tra i cadetti.\nColori e simboli.\nColori.\nNon vi \u00e8 certezza su quali siano stati i colori sociali della prima societ\u00e0 calcistica di Perugia, la \"Braccio Fortebraccio\". Probabile che la compagine sfoggiasse nel 1901 una divisa composta da una maglia a bande verticali bianche e nere, abbinata a pantaloncini e calzettoni di colore nero o bianco (era questo l'accostamento cromatico maggiormente in voga tra i club italiani agli albori della disciplina), e che rimase tale anche dopo la fusione con la \"Libertas\" nel 1905 e la conseguente nascita dell\"Associazione Calcio Perugia\". Nel 1921, con il reintegro dei soci della \"Societ\u00e0 Sportiva Libertas\" e un primo cambio di denominazione del club in \"Societ\u00e0 Sportiva Perugia\", la squadra acquis\u00ec i colori sociali oggi noti, ovvero il rosso e, in misura minore, il bianco \u2014 gli stessi della citt\u00e0 umbra \u2014, da cui il soprannome di \"biancorossi\"; tuttavia \u00e8 da notare come, forse a causa della particolare gradazione di rosso adottata, financo ai primi anni 1970 non era infrequente che la stampa identificasse il sodalizio perugino con l'aggettivo \u00abgranata\u00bb.\nLa tradizionale maglia della formazione umbra \u00e8 storicamente a predominanza rossa \u2014 talvolta con colletto e bordini delle maniche, o altri inserti, in bianco \u2014, abbinata a dei pantaloncini bianchi con dettagli rossi e a dei calzettoni rossi con finiture bianche; soltanto a met\u00e0 degli anni 1920 ci fu una significativa variazione, quando la squadra disput\u00f2 stabilmente alcune stagioni indossando una maglia a righe verticali bianche e rosse. Questo completo biancorosso, salvo le piccole modifiche e variazioni da una stagione all'altra, \u00e8 la classica divisa da gioco con cui il club perugino scende in campo. Tuttavia, non \u00e8 affatto infrequente vedere la squadra giocare partite con una casacca uniforme cromaticamente, cio\u00e8 coi pantaloncini bianchi soppiantati da quelli rossi; in alcune stagioni, soprattutto a cavallo degli anni 1980 e 1990, questo abbinamento monocromatico \u00e8 divenuto quello fisso della prima divisa ufficiale.\nNella storia del club, la divisa per antonomasia rimane quella del \"Perugia dei miracoli\" della stagione 1978-1979. Gli ottimi risultati sportivi raggiunti dal Perugia con quella casacca, i migliori della storia dei grifoni, hanno fatto s\u00ec che questa uniforme di fine anni 1970 rimanesse nell'immaginario collettivo dei tifosi perugini, tanto che nei decenni successivi \u00e8 stata spesso riproposta come maglia-speciale in occasione di importanti sfide e celebrazioni.\nVista la predominanza del colore rosso nel completo casalingo, la divisa da trasferta \u00e8 invece tradizionalmente a tinte invertire, cio\u00e8 con maglia bianca, pantaloncini rossi o anche loro pure bianchi, e calzettoni della medesima tinta. In generale, nel corso della sua centenaria storia il Perugia ha utilizzato in maniera minore come casacche di riserva anche maglie blu, grigie, nere o gialle.\nSimboli ufficiali.\nStemma.\nSimbolo per antonomasia del Perugia \u00e8 invece il grifone \u2014 da cui il soprannome di \"grifoni\" \u2014, figura araldica storicamente legata alla citt\u00e0 perugina, dove compare sullo stemma comunale, e dov'\u00e8 oggetto di statue e incisioni su edifici e monumenti del capoluogo umbro.\nLa base di partenza per lo stemma canonico del Perugia vide la luce all'inizio degli anni 1930, quando debutt\u00f2 un primo marchio identificativo del club: uno scudetto rosso, con al suo interno un grifone in posizione rampante; questo stemma venne cucito subito anche sulle maglie biancorosse, all'altezza del cuore. In successive evoluzioni, la parte superiore dello scudetto inizi\u00f2 a essere disegnata a punta, caratteristica che permane e caratterizza lo stemma perugino ancora oggi.\nDa notare poi come spesso, soprattutto dalla fine degli anni 1970 ai primi dei 1990, sulle divise da gioco del Perugia sia stato posizionato unicamente il grifone rampante, libero da scudetti e senza altri fronzoli, inserito anch'esso sulla parte sinistra del petto. Solo nel 1996, in occasione della prima promozione in Serie A della gestione Gaucci, si decise di riportare uno stemma canonico sulle maglie biancorosse, che dall'anno successivo \u00e8 stato ridisegnato nella versione che, al di l\u00e0 di alcuni ritocchi, attualmente \u00e8 ancora in uso: uno scudetto rosso, con lato superiore a punta e completato dalla dicitura , all'interno del quale il grifone rampante \u00e8 assoluto protagonista.\nInno.\nL'inno ufficiale della squadra \u00e8 \"Al\u00e8 Perugia\". Negli anni 1970 la formazione biancorossa ha avuto dedicate altre canzoni, tra cui \"La danza dei grifoni\" di Lilly e Riky, musicata dall'Orchestra e Coro Unione Musicisti (1974), e \"Forza Perugia!!!\" di Giancarlo Guardabassi (1975), lanciata in occasione della prima promozione in Serie A. Inoltre, durante la sua unica stagione al Perugia, il giocatore Paolo Rossi registr\u00f2 il singolo \"Domenica, alle tre\" (1980).\nMascotte.\nNella stagione 1998-1999 il club cre\u00f2 per la prima volta una sua \"mascotte\" ufficiale, Pegr\u00ec '78, un grande grifone con indosso la divisa da gioco biancorossa; il nome \u00e8 la crasi delle parole \u00abPerugia\u00bb e \u00abGrifo\u00bb, mentre il \u00ab'78\u00bb \u00e8 riferito alla storica annata 1978-1979, quella dell'imbattibilit\u00e0. Pegr\u00ec cadde nel dimenticatoio con gli anni 2000, prima di essere rispolverato dalla societ\u00e0 nella stagione 2018-2019.\nStrutture.\nStadio.\nNei suoi primi anni di attivit\u00e0 il Perugia non aveva un vero e proprio impianto sportivo dove giocare e allenarsi, disputando cos\u00ec i suoi incontri casalinghi al campo di Piazza d'armi; a dispetto del nome, quello che era noto ai pi\u00f9 come il \"Piazzone\" della citt\u00e0 era in realt\u00e0 solo l'ormai scomparsa piazza d'armi perugina (l'attuale piazza Partigiani), che veniva adibita alla buona come un campo da calcio.\nSebbene fin dal 1912 fosse sorto un comitato volto a promuovere la costruzione di uno stadio cittadino per il calcio, \u00e8 solo nel 1937 che vide la luce un catino prettamente dedicato all'attivit\u00e0, il Santa Giuliana, piccolo impianto eretto nel centro storico della citt\u00e0, e che prende il nome dall'omonima chiesa presente a poca distanza.\nNel 1975, dopo la prima promozione assoluta in massima serie dei grifoni, si decise la costruzione di un nuovo stadio per la squadra, vista la sopraggiunta inadeguatezza del vecchio Santa Giuliana per gli standard della Serie A, sia a livello di posti che di accessibilit\u00e0. Nell'arco di una sola estate venne cos\u00ec eretto un nuovo impianto da circa 30.000 posti, senza pista d'atletica (presente invece al Santa Giuliana), nella zona periferica di Pian di Massiano, che prese per l'appunto il nome di \"Comunale di Pian di Massiano\".\nLo stadio \u2014 progettato da Luigi Corradi e realizzato dalle ditte dell'ex presidente Spartaco Ghini \u2014 venne costruito a tempo di record, in quattro mesi, grazie all'utilizzo di molti elementi prefabbricati. Il giorno della sua inaugurazione, avvenuta il 5 ottobre 1975 in occasione della partita d'esordio in Serie A dei grifoni contro il (0-0), il nuovo impianto era ancora privo della curva Sud, eretta alla fine del decennio. Al suo completamento, il \"Comunale di Pian di Massiano\" era un piccolo catino da 28.000 posti, con la sola tribuna centrale coperta e il pubblico molto vicino al campo.\nIl 30 ottobre 1977, nel corso della sfida di campionato Perugia- (0-0), il centrocampista biancorosso Renato Curi mor\u00ec su questo campo a causa di un improvviso arresto cardiaco, all'et\u00e0 di 24 anni; poche settimane dopo questa tragedia, il 27 novembre 1977, l'impianto venne intitolato al calciatore diventando cos\u00ec lo stadio Renato Curi, nome che mantiene ancora oggi. Nel settembre 2007, il Comune di Perugia ha dedicato allo storico presidente Franco D'Attoma il viale della struttura che porta alla curva Nord, quella dei tifosi perugini; nell'agosto 2013, lo stesso Comune ha intitolato il piazzale antistante l'ingresso del Curi all'ex giocatore e allenatore biancorosso Guido Mazzetti.\nCentro di allenamento.\nIl Perugia svolge le sue sedute di allenamento nel centro sportivo di Pian di Massiano, nei pressi dello stadio Curi. Privo per decenni di un vero e proprio nome, tanto che vi si faceva riferimento semplicemente come \"antistadio\", dal 2 dicembre 2021 \u00e8 stato intitolato alla memoria di Paolo Rossi, ex calciatore biancorosso scomparso l'anno precedente.\nSociet\u00e0.\nL'Associazione Calcistica Perugia Calcio \u00e8 stata rifondata nel 2010, sotto il nome di \"Associazione Sportiva Dilettantistica Perugia Calcio\", come una societ\u00e0 a responsabilit\u00e0 limitata. Dal 14 marzo 2012, Massimiliano Santopadre detiene parte delle quote di maggioranza della societ\u00e0 (55%), figurando dall'estate successiva negli organi dirigenziali del Perugia, dapprima col ruolo amministratore unico \u2014 carica che sostituisce l'operato del consiglio di amministrazione, assente nell'odierno assetto societario del club \u2014 e, dal 2014, come presidente. Nel frattempo, dall'aprile 2013 lo stesso Santopadre \u00e8 l'unico socio di maggioranza della societ\u00e0, dopo aver acquisito le restanti quote dal consigliere ed ex socio Giovanni Moneti.\nOrganigramma societario.\n\"Dal sito web ufficiale della societ\u00e0\".\nSettore giovanile.\nIn campo giovanile il Perugia ha vissuto i suoi momenti migliori a met\u00e0 degli anni 1990, quando i ragazzi allenati da Diego Giannattasio arrivarono per tre volte consecutive all'ultimo atto del Campionato Primavera. Se la prima finale assoluta, quella del 1994-1995, vide una sconfitta per mano della , i grifoncelli si rifecero con le edizioni del 1995-1996 e 1996-1997, conquistando il titolo nazionale in entrambe le occasioni. Tra i protagonisti di queste affermazioni c'erano un giovane Gennaro Gattuso, autore di un gol nella finale del '96 ed eletto miglior giocatore in quella del '97, assieme ad altri futuri calciatori della Serie A come Cristiano Lucarelli, Marco Storari e Davide Baiocco; in precedenza, negli anni 1980, dal vivaio biancorosso era uscito anche un altro nome famoso del calcio italiano e internazionale, Fabrizio Ravanelli, cresciuto calcisticamente vestendo i colori della squadra della sua citt\u00e0.\nIl palmar\u00e8s giovanile del Perugia vanta inoltre a livello nazionale un Campionato De Martino di Serie C, vinto nella stagione 1964-1965, e un Campionato Berretti sempre di C, fatto proprio nell'annata 2006-2007 dopo aver battuto in finale i pari et\u00e0 del . In campo internazionale annovera un secondo posto, nel 1979, e due terzi, nel 1977 e 2002, al Torneo di Viareggio, assieme a un'altra semifinale raggiunta nel 1995, oltre a tre vittorie, nel 2003, 2004 e 2015, al Torneo Rocco.\nSempre nell'ambito del calcio giovanile, da non dimenticare quanto era avvenuto nel 1950, quando l'imprenditore e sportivo Lino Spagnoli \u2014 poi futuro presidente del club alla fine del decennio seguente \u2014 aveva fondato la \"Grifo\". Si trattava di un vivaio che di fatto divenne, per importanza, il secondo sodalizio calcistico cittadino e che, pur non essendo direttamente collegato al Perugia, questo vi attinger\u00e0 sovente negli anni a venire, fungendo quindi da bacino di giovani calciatori per la pi\u00f9 famosa societ\u00e0 biancorossa.\nLa scuola calcio della squadra umbra, rifondata nel 2012 sotto la guida dell'ex biancorosso Roberto Goretti e da allora denominata \"A.C. Perugia Football Academy\", in precedenza era stata per anni sotto la responsabilit\u00e0 della bandiera del \"Perugia dei miracoli\" Franco Vannini, che della nuova struttura mantiene il ruolo di testimonial. Una ulteriore riforma del vivaio perugino si \u00e8 avuta a partire dal 2016, quando, sotto la guida del dirigente Jacopo Giugliarelli, sono state apportate modifiche significative al \"modus operandi\" dell'area di scouting e del settore tecnico, prendendo a modello \"in primis\" il vivaio dell' e ponendosi l'obiettivo di divenire il fulcro dell'intero movimento calcistico giovanile umbro.\nLa Football Academy vanta oltre 130 affiliazioni da parte di scuole calcio e societ\u00e0 calcistiche minori, sia del panorama nazionale, in special modo umbro, e in generale del Centro e Sud Italia, sia internazionale, nello specifico con diversi centri presenti in Giappone.\nSezione femminile.\nNell'estate 2018 la societ\u00e0 ha costituito la propria sezione femminile, dopo aver rilevato il titolo sportivo dalla . La neonata formazione debutta nel campionato di Serie C, ottenendo nel 2019 la promozione in Serie B. Il Perugia Femminile vanta anche un proprio settore giovanile, che nella stagione 2018-2019 ha raggiunto la vittoria dello scudetto Juniores.\nDiffusione nella cultura di massa.\nPur nella sua piccola realt\u00e0 di \"provinciale\" del calcio italiano, durante il corso della sua storia il Perugia ha avuto modo di lasciare alcune tracce nella cultura di massa calcistica e non. Ci\u00f2 \u00e8 avvenuto soprattutto dalla met\u00e0 degli anni 1970 in poi, in coincidenza con l'approdo dei grifoni nel calcio di primo piano.\nNell'autunno 1976, nell'ambito di una serie di copertine speciali realizzate dal libretto \"Topolino\" e dedicate alle formazioni dell'allora massima serie italiana, il club biancorosso venne omaggiato nell'albo n. 1100 del 26 dicembre. Nella copertina, \u00e8 raffigurato il personaggio Disney dell'inventore Archimede Pitagorico con indosso la divisa perugina, affiancato dall'animale simbolo della formazione, un grifone in una particolare versione robotica; \u00e8 presente anche l'aiutante di Archimede, la lampadina Edi, a sua volta alle prese con un piccolo grifo robotico.\nSempre nel settore cartaceo, dello stesso anno fu una singolare iniziativa editoriale portata avanti dalla societ\u00e0 umbra. Il 31 ottobre del '76 vide la luce il quindicinale \"Fuorigioco\", rivista ufficiale del club, in vendita nelle edicole della citt\u00e0 perugina. La particolarit\u00e0 di questo prodotto \u2014 che la rese un \"unicum\" nel panorama calcistico nazionale \u2014 risiedeva nel fatto che, a differenza di pubblicazioni similari curate dalle altre formazioni di calcio italiane, la redazione di \"Fuorigioco\" era composta dagli stessi giocatori e dirigenti del club biancorosso (cui presto si unirono anche le rispettive mogli e fidanzate), che in prima persona scrivevano i pezzi e curavano la parte fotografica. L'esperimento editoriale dur\u00f2 due stagioni, terminando con l'ultimo numero del 7 maggio 1978. In campo letterario le succitate vicende del \"Perugia dei miracoli\" si dipanano inoltre, assieme ad altri eventi sportivi e non dell'Italia del tempo, nel romanzo \"F\u00fatbol Bailado\" del 2004 di Alberto Garlini, all'interno del quale, mescolando realt\u00e0 e fantasia, emerge tra i protagonisti il fittizio calciatore Francesco Ferrari e i suoi effimeri successi con la maglia biancorossa.\nSul finire del XX secolo il Perugia ottenne risonanza mondiale per l'ingaggio e le prestazioni in maglia biancorossa di Hidetoshi Nakata. Sulla scia di questo interesse mediatico, nel 1998 dapprima venne dato alle stampe il fumetto \"Nagano\", ispirato alla squadra biancorossa dell'epoca \u2014 con nomi e fisionomie che richiamavano quelle dei veri grifoni \u2014 e rivolto al pubblico del Sol Levante, e poi lo stesso Nakata, con indosso la maglia perugina, apparve sulla copertina dell'edizione giapponese del videogioco \"FIFA 99\".\nSempre nei primi anni 2000, in ambito televisivo il club ebbe una certa notoriet\u00e0 sul versante umoristico grazie alle imitazioni dell'allenatore e del patron dell'epoca, Serse Cosmi e Luciano Gaucci, realizzate rispettivamente da Maurizio Crozza e Max Giusti, e proposte all'interno dei programmi \"Mai dire Gol\" e \"Quelli che... il calcio\"; in particolare, uno dei tormentoni attribuiti da Crozza a Cosmi \u2014 \u00abLiveraaaniiii... se me sbaji er crosse, te spezzo la gamba!\u00bb \u2014 ottenne tale eco da entrare nel linguaggio comune del tempo, venendo ripreso scherzosamente dallo stesso tecnico perugino.\nInfine, il Perugia fu la squadra preferita di Alberto Burri, tra i maggiori protagonisti della scena artistica del XX secolo, che vedeva nel calcio \u00abun'espressione di arte\u00bb tanto da cimentarsi sul grifone rosso simbolo della squadra, nonch\u00e9 di Nando Martellini, uno dei pi\u00f9 noti e autorevoli giornalisti sportivi italiani del Novecento, per una passione maturata durante gli anni universitari trascorsi nel capoluogo umbro; cos\u00ec scrisse Martellini nel 1975, in occasione dello storico approdo dei biancorossi nella massima categoria: \u00abil Perugia in Serie A arriva a modificare persino la mia posizione professionale! [...] La domenica mi trover\u00f2 a descrivere anche le partite del mio Perugia. Non sar\u00e0 facile: non so immaginare come si pu\u00f2 lavorare in diretta contesi fra la necessaria obiettivit\u00e0 e il desiderio di veder prevalere chi amiamo\u00bb.\nAllenatori e presidenti.\nAllenatori.\nSulla panchina del Perugia si sono avvicendati oltre una cinquantina di allenatori, sia italiani che di nazionalit\u00e0 straniera. Nel suo primo ventennio di vita, il club non ebbe una tale figura nel suo organico: il primo tecnico biancorosso, Emerich Hermann, arriv\u00f2 nel 1929, chiamato in Umbria nel momento di massimo splendore della \"scuola danubiana\".\nTra le pi\u00f9 importanti parentesi tecniche del club, nella prima met\u00e0 degli anni 1930 ci furono quelle di Andr\u00e1s Kuttik (1932-1933) e Cesare Migliorini (1933-1935); il primo port\u00f2 per la prima volta i grifoni in Serie B, mentre il secondo raggiunse l'apice del primo ciclo vincente della storia perugina, sfiorando l'approdo in massima categoria. Non possono essere dimenticate le varie epoche di Ilario Castagner, ricordato soprattutto per essere stato alla guida di quella squadra \"dei miracoli\" che, nel corso degli anni 1970, ottenne la prima promozione in Serie A e il secondo posto in massima categoria \u2014 miglior piazzamento assoluto del club nei campionati nazionali, con annesso record d'imbattibilit\u00e0. Serse Cosmi, nel 2003, ha portato il Perugia dapprima al miglior risultato di sempre in Coppa Italia raggiungendo le semifinali, e poi alla fin qui unica vittoria di un trofeo dell'UEFA, l'Intertoto.\nIl pi\u00f9 longevo allenatore dei grifoni \u00e8 Guido Mazzetti il quale, a periodi alterni, ricopr\u00ec l'incarico per quattordici stagioni dal 1950 al 1972. Di rilievo anche le guide tecniche di Mario Malatesta negli anni 1940, Mario Colautti negli anni 1980, e di Pierfrancesco Battistini e Andrea Camplone negli anni 2010, tutti vincitori di campionati e trofei nazionali durante la loro militanza perugina. In ambito confederale, Castagner e Cosmi sono invece i soli ad aver guidato i grifoni in una delle principali competizioni continentali, la Coppa UEFA.\nPresidenti.\nIn oltre un secolo di storia societaria, alla guida del Perugia si sono avvicendati ventinove presidenti. Il primo numero uno biancorosso fu Romeo Gallenga Stuart; le pi\u00f9 importanti presidenze nella storia del club rimangono quella di Franco D'Attoma (1974-1983) \u2014 legata alla prima promozione assoluta della squadra in Serie A nel 1975, e al cosiddetto \"Perugia dei miracoli\" di fine anni 1970 \u2014 e di Luciano Gaucci (1991-2004) \u2014 durante la quale il Perugia vinse il suo primo e finora unico trofeo confederale, la Coppa Intertoto.\nIl presidente pi\u00f9 longevo \u00e8 stato Tiberio Rossi Scotti, che ricopr\u00ec ininterrottamente l'incarico per ventidue anni, dal 1922 al 1944; importanti anche le brevi presidenze di Giorgio Bottelli e Giacobbe Preziotti \u2014 che ricostruirono la societ\u00e0 dopo la seconda guerra mondiale \u2014 e di Lino Spagnoli (1966-1970) \u2014 gi\u00e0 fondatore del vivaio di giovani calciatori \"Grifo\" negli anni 1950, il quale diede nuovo impulso alla squadra riportandola in Serie B, dopo anni di anonimato in IV Serie.\nCalciatori.\nContributo alle nazionali di calcio.\nNella sua storia centenaria, il Perugia ha avuto modo di dare saltuariamente il suo contributo alle varie rappresentative nazionali, nonostante la sua piccola dimensione di \"provinciale\". In campo tricolore, il primo grifone a vestire la maglia azzurra \u00e8 stato il portiere Tiberino Ansidei, convocato nel 1936 nella Nazionale universitaria. Quarant'anni pi\u00f9 tardi, gli ottimi risultati del \"Perugia dei miracoli\" di fine anni 1970 posero l'attenzione su Salvatore Bagni, che esord\u00ec in Nazionale A al Mundialito dopo essere gi\u00e0 stato punto fermo dell'Under-21; nel frattempo nella stagione 1979-1980, l'unica giocata in biancorosso, Paolo Rossi continu\u00f2 a essere l'attaccante titolare della nazionale maggiore (fino alla squalifica per lo scandalo \"Totonero\"). Federico Giunti collezion\u00f2 nel 1996 il suo unico gettone in Nazionale A, con cui Fabio Liverani e Fabrizio Miccoli debuttarono rispettivamente nel 2001 e nel 2003. Durante la loro militanza in Umbria hanno inoltre esordito in azzurro due futuri protagonisti del trionfo al , Marco Materazzi (2001) e Fabio Grosso (2003).\nPer quanto concerne le nazionali italiane giovanili, tra gli anni 1970 e 1980 inanellarono varie presenze nell'U-21 Celeste Pin e Daniele Tacconi, con l'ultimo che partecip\u00f2 anche al campionato europeo di categoria del 1980; otto anni dopo tocc\u00f2 poi a Fabrizio Ravanelli esordire in azzurro con la prima convocazione nell'U-21 di Serie C. A met\u00e0 degli anni 1990 Gennaro Gattuso gioc\u00f2 con l'Under-18, disputando poi l'Europeo U-19 chiuso al secondo posto, mentre Roberto Goretti vest\u00ec varie volte la maglia dell'U-21, fregiandosi poi con l'Under-23 della medaglia d'oro ai Giochi del Mediterraneo del 1997 (pur non scendendo in campo nell'occasione neanche per una partita). Alla fine del decennio Cristian Bucchi timbr\u00f2 qualche presenza nell'U-21, mentre nel 2000 Claudio Rivalta fece parte della vittoriosa spedizione degli \"Azzurrini\" al campionato europeo U-21 (non giocando tuttavia neanche un minuto).\nAll'inizio del XXI secolo Manuele Blasi vest\u00ec le maglie dell'Under-20 e dell'U-21, nel primo caso assieme a Emanuele Berrettoni e nel secondo con Fabio Gatti. Gli anni 2010 hanno visto Kevin Marconi far parte dell'Under-18 di Lega Pro, Matteo Liviero, Matteo Politano e Andrea Conti scendere in campo con l'Under-20, mentre Daniel Ciofani e Alessio Moneti sono stati convocati nella Nazionale universitaria.\nPer quanto riguarda le compagini nazionali straniere, a lungo la squadra perugina non ha utilizzato, salvo rare eccezioni, giocatori provenienti dall'estero \u2014 anche per un contemporaneo divieto della Federazione all'ingaggio di calciatori non italiani, in essere dal 1966 al 1980. Con l'arrivo di Luciano Gaucci, dalla met\u00e0 degli anni 1990 fino alla fine della sua era, inizi\u00f2 un'opera di \"scouting\" che port\u00f2 in Umbria diversi calciatori stranieri provenienti da tutto il mondo, molti dei quali gi\u00e0 nelle rose delle rispettive Nazionali.\nDurante la loro permanenza a Perugia, vestirono la maglie delle loro rappresentative giocatori come \u017deljko Kalac dell'Australia, M\u00fcller e Z\u00e9 Maria del Brasile, H\u00e9ctor Tapia del Cile, Ma Mingyu della Cina, Milan Rapai\u0107 della Croazia, Iv\u00e1n Kaviedes dell'Ecuador, Tra\u00efanos Dellas, Z\u012bs\u012bs Vryzas e D\u012bm\u012btr\u012bs Nalitz\u012bs della Grecia, Rahman Rezaei e Ali Samereh dell'Iran, Souleymane Diamoutene del Mali, Christian Obodo della Nigeria, Petter Rudi della Norvegia, Paul Codrea della Romania, Dmitrij Aleni\u010dev della Russia, Ferdinand Coly del Senegal, Aleksandar Koci\u0107 della Serbia, e Fabi\u00e1n O'Neill e Marcelo Zalayeta dell'Uruguay. Il nazionale straniero pi\u00f9 famoso ad aver vestito la casacca dei grifoni rimane Hidetoshi Nakata del Giappone, l'unico biancorosso a essere stato candidato al Pallone d'oro. Ahn Jung-hwan divenne altres\u00ec famoso per il golden gol che estromise l'Italia dal , dove con la sua Corea del Sud arriv\u00f2 poi al quarto posto, mentre Jamal Alioui \u00e8 stato finalista nel 2004 alla Coppa delle Nazioni Africane col Marocco.\nStatistiche e record.\nStatistiche di squadra.\nA livello internazionale, il Perugia \u00e8 l'unica squadra dell'Umbria ad aver conquistato titoli (2) in campo continentale: il primo assoluto \u2014 anche per una formazione della regione \u2014 \u00e8 la Coppa d'Estate 1978, seguito dalla Coppa Intertoto 2003; grazie a quest'ultimo successo, i biancorossi sono fra le 11 formazioni italiane e le 79 europee che sono riuscite a conquistare nella loro storia almeno una delle competizioni UEFA per club, e allo stesso tempo \u00e8 diventata la prima \u2014 e fin qui, unica \u2014 compagine umbra capace di vincere un trofeo a livello confederale, peraltro da imbattuta. La squadra perugina \u00e8 inoltre la sola formazione della regione ad aver preso parte alle coppe europee: in ambito ufficiale conta 2 partecipazioni alla Coppa UEFA e 4 nel gi\u00e0 citato Intertoto, cui si aggiungono i trascorsi non ufficiali in Coppa Mitropa e nella sopracitata Coppa d'Estate. Sul versante statistico, i grifoni annoverano il record italiano di partecipazioni alla Coppa Intertoto (4), oltre al primato (1) di vittorie \u2014 quest'ultimo, condiviso con , e . In totale, in campo internazionale la formazione ha un ruolino di 42 incontri ufficiali (al 2004), che consta di 20 vittorie, 11 pareggi e altrettante sconfitte; nella stagione 2003-2004 ha inoltre inanellato la sua miglior striscia positiva in Europa grazie a 11 partite utili consecutive, di cui 8 vittorie e 3 pareggi, raccolte a cavallo d'Intertoto e Coppa UEFA. In virt\u00f9 dei risultati conseguiti negli anni 2000, la compagine biancorossa \u00e8 stata classificata, dall'International Federation of Football History &amp; Statistics, al 351\u00ba posto tra i 643 migliori club europei della prima decade del XXI secolo.\nIn ambito nazionale, il Perugia \u00e8 stata la prima formazione, nella storia della massima serie italiana a girone unico, a portare a termine un campionato senza sconfitte, nella stagione 1978-1979 \u2014 chiusa peraltro al 2\u00ba posto assoluto, miglior risultato nella storia degli umbri \u2014; tale primato sottintende, nella Serie A a 16 squadre, i record (0) del minor numero di sconfitte complessive, casalinghe e in trasferta \u2014 quest'ultimo, condiviso con la del 1968-1969 e col del 1987-1988. Il club perugino detiene inoltre, sempre nel massimo livello a 16 squadre, la miglior sequenza di partite utili consecutive (37) \u2014 striscia realizzata dal 30\u00ba turno dell'annata 1977-1978 (Perugia-Pescara 2-1) alla 6\u00aa giornata del torneo 1979-1980 (Napoli-Perugia 1-1) \u2014, mentre per una volta, ancora nel 1978-1979, ha concluso la stagione con la miglior difesa del campionato (16 reti subite). Tra tutte le 60 squadre di calcio italiane che hanno militato almeno una volta nella massima categoria, nella relativa classifica perpetua i biancorossi si collocano al 28\u00ba posto.\nRiguardo alla seconda serie a girone unico il Perugia, nei campionati a 20 squadre, annovera il primato del minor numero di sconfitte stagionali (1), conseguito nell'annata 1984-1985; nella stessa, ha stabilito il record del maggior numero di pareggi complessivi (26). Inoltre, la formazione in Serie B ha avuto per due volte il miglior attacco e per una volta la miglior difesa del torneo. Nella terza serie, nello specifico del girone B della Serie C1/Prima Divisione, il Perugia, assieme alla , detiene coi propri giocatori il record di vittorie nella classifica capocannonieri (3). Infine, nel panorama globale della Lega Pro, tra il 2012 e il 2014 il club biancorosso \u00e8 diventato il primo a fare proprie entrambe le Supercoppe di categoria, sia quella di Prima che di Seconda Divisione.\nIn campo regionale il Perugia \u00e8 la squadra, assieme alla , pi\u00f9 vincente dell'Umbria, con 13 affermazioni tra campionati \u2014 nazionali (1), interregionali (8) e regionali (1) \u2014 e coppe (3). Oltre a vantare il maggior numero di partecipazioni alla Serie A (13) e alla Coppa Italia (40) tra tutte le formazioni umbre, detiene anche, sempre assieme al club rossoverde, il record di vittorie della Serie B (1).\nPer motivi di rappresentanza regionale, il Perugia \u00e8 stato ripescato ben sei volte: nel 1930, nel 1938, nel 1940, nel 1950, nel 1952 e nel 1959, mentre un settimo ripescaggio \u00e8 stato usufruito a livello locale nel 1937.\nIl club vanta la 39\u00aa tradizione sportiva in Italia.\nStatistiche individuali.\nDi seguito le top 10 dei primatisti di presenze e reti in campionato.\nTifoseria.\nStoria.\nIl tifo sportivo biancorosso \u00e8 geograficamente concentrato a Perugia e nel resto della provincia. La curva Nord dello stadio Renato Curi \u00e8 presidiata da vari gruppi ultras, tra cui i pi\u00f9 famosi sono l\"Armata Rossa\", costituita nel 1978 dopo una riunione tra tifosi nel centro storico della citt\u00e0, e gl\"Ingrifati\", sorti nel 1989; questi ultimi, nello specifico, si segnalano per azioni di proselitismo quali \"fanzine\", riunioni e similari operazioni di attivismo. In precedenza, la squadra era seguita dal gruppo degli \"Ultras\". Degni di nota anche i supporter che vanno sotto il nome di \"Quelli del Santa Giuliana\", gruppo formato dai tifosi biancorossi pi\u00f9 anziani, che seguono il Perugia fin dalle partite giocate nel succitato e vecchio impianto cittadino.\nTra le \u00abroccaforti\u00bb del calcio italiano per quanto concerne il tifo organizzato di sinistra, l'orientamento politico della curva perugina \u00e8 prevalentemente affine agli ideali del comunismo e alla figura di Che Guevara; non mancano tuttavia gruppi dichiaratamente schierati a destra, su tutti la \"Brigata Ultr\u00e0\", sigla nata nel 1994 per compattare il tifo nei quartieri della periferia nord-ovest cittadina, e risultato della fusione tra le \"Brigaden\" sorte nel decennio precedente a Elce, e i \"Doddy Boys\" nati qualche anno prima a Ponte d'Oddi.\nNonostante alcuni iniziali screzi, inevitabilmente dettati dalle contrapposte ideologie, col tempo le varie fazioni si sono pacificamente integrate all'interno della curva Nord: un processo arrivato a compimento nel corso della stagione 2017-2018 quando, pur continuando ogni gruppo a mantenere la rispettiva indipendenza circa organizzazione e simboli, da allora l'intero tifo ultras biancorosso si identifica sotto la sigla comune \"Ostinatamente A.C. Perugia\".\nNel corso degli anni la tifoseria perugina si \u00e8 inoltre contraddistinta per campagne di sensibilizzazione su temi non strettamente inerenti al calcio, come ad esempio l'iniziativa contro il razzismo \u00abUna citt\u00e0 antirazzista \u00e8 sempre di Serie A\u00bb.\nGemellaggi e rivalit\u00e0.\nLa rivalit\u00e0 storica dei tifosi perugini \u00e8 con la squadra dell'altro capoluogo di regione, la , in quello che viene comunemente chiamato il derby dell'Umbria: un confronto che va ben al di l\u00e0 del mero aspetto sportivo, coinvolgendo tutte le rispettive diversit\u00e0 storico-culturali ed economiche che contraddistinguono i due poli regionali. Meno sentite, ma non per questo meno accese, sono le altre sfide umbre con le compagini di e , con le quali tifoserie un tempo erano peraltro intrattenuti rapporti di gemellaggio.\nL'unica stracittadina nel vero senso del termine \u00e8 quella che vede contrapposti i biancorossi alla , la seconda squadra del comune perugino, emanazione della frazione di Ponte San Giovanni. \u00c8 questo il solo derby disputato nella storia dei grifoni: neanche agli inizi del XX secolo, ai tempi della scissione e del successivo decennio di contrapposizione sportiva tra la \"Fortebraccio\" e la \"Libertas\", furono giocate delle sfide interne al capoluogo, sempre vietate dal prefetto dell'epoca per motivi di ordine pubblico. Vista la differenza di categorie che storicamente ha separato i due club, il cosiddetto derby di Perugia ha avuto luogo, per le prime e fin qui uniche due volte, solamente nel corso del campionato di Serie D 2010-2011; con queste premesse, non \u00e8 cos\u00ec mai esistito un reale dualismo tra perugini e ponteggiani.\nFuori dai confini regionali, le pi\u00f9 forti rivalit\u00e0 sono quelle coi supporter della , un'inimicizia sorta a cavallo degli anni 1960 e 1970 per via delle opposte idee politiche delle due curve \u2014 ed esaltata da giocatori-militanti come Paolo Sollier, che non lesinava nel mostrare il pugno alzato in campo, rivolto alla propria curva \u2014, e coi tifosi dell', nata anch'essa negli anni 1970 ma esclusivamente per ragioni sportive, e sfociata nel cosiddetto derby dell'Etruria.\nAltre importanti rivalit\u00e0 sono in essere con le tifoserie dell' \u2014 gemellaggio poi divenuta rivalit\u00e0, dopo lo spareggio Ancona-Ascoli disputato sul neutro di Perugia nel 2000 \u2014, dell' e della , entrambe per i correlati gemellaggi di orobici e blucerchiati con la Ternana, della , una rivalit\u00e0 sportiva nata dopo lo spareggio interdivisionale del 2004, della \u2014 un gemellaggio poi divenuta accesa rivalit\u00e0 sullo sfondo di reciproche accuse arbitrali, incrinatosi dopo una semifinale di Coppa Italia Serie C 1993-1994 e deflagrato dopo l'esito favorevole ai grifoni nella corsa-promozione del campionato di Serie B 1995-1996 \u2014, della , del , quasi un derby data la vicinanza tra le due citt\u00e0, del , una rivalit\u00e0 sportiva sorta dopo la vittoria dei perugini nello spareggio-promozione del 1998, e del , prettamente per motivi politici. Sussistono screzi minori anche con le tifoserie di , , e .\nIn senso opposto, esistono rapporti di amicizia con le curve di e , entrambe principalmente col gruppo \"Ingrifati\", di e , in questo caso con l\"Armata Rossa\" e gl\"Ingrifati\", e del , quest'ultima attiva soprattutto negli anni 1990, tra i gruppi \"Mods\" e \"Ingrifati\", per la condivisa rivalit\u00e0 coi ternani; l'unico gemellaggio vero e proprio \u00e8 invece quello con la tifoseria dell', instaurato nei primi anni 1990 durante la comune militanza dei due club in Serie C1.\nOrganico.\nRosa 2021-2022.\n\"Rosa aggiornata al 24 gennaio 2022.\"\nStaff tecnico.\n\"Dal sito web ufficiale della societ\u00e0\"."}
{"id": "19329", "revid": "125972999", "url": "https://it.wikipedia.org/wiki?curid=19329", "title": "ACN Siena 1904", "text": "LACN Siena 1904 s.r.l., meglio nota come Siena e con il soprannome \"Robur\", \u00e8 una societ\u00e0 calcistica italiana con sede nella citt\u00e0 di Siena. Milita in Serie C, la terza divisione del campionato italiano.\nFondata nel 2020, prosegue \"de facto\" la tradizione sportiva iniziata nel 1904 con la scissione della \"Societ\u00e0 Studio e Divertimento\" dalla \"Mens Sana In Corpore Sano\" e poi proseguita con le denominazioni \"Societ\u00e0 Sportiva Robur\", \"Associazione Calcio Siena\" e \"Robur Siena\" (queste ultime due incorse in fallimento). I colori ufficiali sono bianco e nero, il campo interno \u00e8 lo stadio Artemio Franchi di Siena, inaugurato nel 1923 e capace di 15.373 posti a sedere.\nIn oltre un secolo di storia il Siena, occupante il 52\u00ba posto nella classifica della tradizione sportiva delle squadre che hanno giocato in A e il 36\u00ba posto nella classifica perpetua dei punti, ha disputato 9 edizioni della massima serie, 13 campionati di Serie B, 1 campionato misto postbellico, e 44 tornei di Serie C pi\u00f9 8 di Serie C2, iscrivendosi in totale a 75 annate professionistiche sulle 90 organizzate dalla FIGC dal 1926. Il miglior piazzamento in Serie A \u00e8 il 13\u00ba posto della stagione 2007-2008. Ha inoltre raggiunto la semifinale della Coppa Italia 2011-2012 e vinto 1 campionato di Serie B, 1 Supercoppa di Serie C e 2 Scudetti Dilettanti.\nStoria.\nDalle origini agli anni 1930.\nL'anno zero del calcio senese \u00e8 il 1904, quando alcuni affiliati alla Societ\u00e0 Sportiva \"Mens Sana In Corpore Sano\" si scindono fondandone una nuova, la \"Societ\u00e0 Studio e Divertimento\". Adottata una casacca a quarti bianchi e neri, fa il suo ingresso nel calcio, pratica sportiva a cui viene dedicato tutto l'interesse societario. Nel 1908 l'attivit\u00e0 viene ricondotta in seno alla \"Societ\u00e0 Sportiva Robur\", la quale gioca le sue prime partite di calcio nella Piazza d'Armi.\nPrimo campionato dei bianconeri \u00e8 quello di Promozione 1921-1922, il quale si conclude subito con una vittoria della compagine senese nel girone C toscano. La \"Robur\" vince anche il girone finale regionale, venendo quindi promossa in Seconda Divisione, il campionato cadetto dell'epoca. L'esordio non \u00e8 tra i pi\u00f9 felici: la squadra chiude al 6\u00ba e al terzultimo posto il girone F (composto da squadre toscane ed emiliane), venendo quindi costretta allo spareggio salvezza contro la vincitrice della Terza Divisione Toscana, la : all'andata la \"Robur\" si impone 4-0, ma al ritorno la Pistoiese vince per 4-1, e poich\u00e9 non contava la differenza reti a parit\u00e0 di punti (2 a testa), \u00e8 necessaria una partita di spareggio sul campo neutro di Livorno che finisce 1-1; nella ripetizione, sempre a Livorno, tuttavia, i bianconeri riescono a imporsi 1-0, conquistando una sofferta salvezza. Nella stagione successiva, tuttavia, la \"Robur\" non riesce a salvarsi, chiudendo il torneo all'ultimo posto con quattro punti all'attivo, subendo due punti di penalizzazione per due rinunce e retrocedendo in Terza Divisione Toscana, dove rimane per tre stagioni.\nSolo nella stagione 1927-28 il Siena torna a disputare il campionato interregionale di Seconda Divisione, che per\u00f2 ormai non costituisce pi\u00f9 il secondo livello del calcio italiano, bens\u00ec il terzo. Al termine della stagione 1930-1931 viene ammesso d'ufficio in Prima Divisione Interregionale, la Serie C dell'epoca, dove ottiene per due stagioni la salvezza.\nAlla vigilia del campionato di Prima Divisione 1933-1934 la societ\u00e0 cambia nome in \"Associazione Calcio Siena\" e nella stagione successiva i senesi giunsero fino allo spareggio per la Serie B: affrontando nella gara per la promozione, disputata sul campo neutro di Pistoia, la superandola per 7-0 e guadagnando uno storico traguardo. Tuttavia, l'anno seguente i bianconeri non riescono a reggere il confronto con le compagini del campionato cadetto, tornando in C. La societ\u00e0 decide di ricostruire per\u00f2 un organico competitivo per riconquistare al pi\u00f9 presto la B: obiettivo concretizzatosi nella stagione 1937-1938, quando il Siena vince il campionato con 12 punti di vantaggio sul .\nGli anni precedenti alla seconda guerra mondiale sono positivi: nella stagione 1938-1939 il Siena vince il derby toscano con la Fiorentina e gioca un buon campionato, mancando la promozione in Serie A per un solo punto.\nDagli anni 1940 agli anni 1990.\nGli anni di successi sono spezzati dalla guerra: in questo periodo la FIGC decide la divisione in tre gironi (nord e sud) della Serie B, ma, avendo deciso che dalla stagione 1948-1949 il campionato cadetto sarebbe tornato al girone unico, annuncia che solo le prime sette di ognuno dei tre gironi di quella precedente sarebbero rimaste in Serie B l'anno successivo. Il Siena giunge ottavo, a 2 punti dal , e torna in Serie C. Dopo due anni destino analogo: avendo la FIGC deciso che la Serie C a partire dalla stagione 1952-1953 sarebbe stata anch'essa a girone unico, il quarto posto nel girone non bast\u00f2 alla \"Robur\" per conquistare la salvezza automatica; i toscani dovettero affrontare gli spareggi salvezza con le quarte degli altri tre gironi: i bianconeri concludono al quarto posto e conoscono cos\u00ec la prima retrocessione in IV Serie. Il ritorno in categoria superiore non \u00e8 dei pi\u00f9 agevoli: nella stagione 1954-1955 il Siena vince il proprio girone ed \u00e8 ammesso alle finali promozione, dove perde lo spareggio contro il Colleferro, mancando cos\u00ec la promozione in Serie C.\nUn Siena in crisi societaria passa sotto il controllo del presidente Danilo Nannini, ex giocatore della \"Robur\". Nel 1955-1956 il Siena vince lo spareggio con l'Empoli e risale in Serie C; nella stessa stagione vince anche il titolo di Campione d'Italia di IV Serie. Nella stagione 1958-1959 i bianconeri conducono il campionato per quasi tutta la stagione, ma verso la fine viene raggiunto dall'OZO Mantova. Le due squadre, giunte a pari punti, si affrontano in uno spareggio a Genova, ma la vittoria \u00e8 dei lombardi.\nUscito di scena Nannini, il Siena retrocede in Serie D e sfiora il fallimento. Il club viene salvato solo dall'intervento dell'ex medico sportivo Vittorio Beneforti, che nella stagione 1974-1975 guida i bianconeri al ritorno in Serie C. I problemi economici per\u00f2 continuano e allora il Siena Club Fedelissimi lancia l'idea di una trasformazione della societ\u00e0 in una societ\u00e0 per azioni, ma il tutto si risolve con un nulla di fatto. Nel 1978 avviene la divisione della terza serie in Serie C1 e Serie C2: solo le prime dodici di ogni girone rimarranno in C1; il Siena giunge 13\u00ba, a 2 soli punti dalla salvezza, e deve retrocedere in C2. Torna intanto presidente Danilo Nannini, che rilancia l'idea dell'azionariato popolare. Il 27 marzo 1980 l'A.C. Siena diventa finalmente una societ\u00e0 per azioni. Sotto la presidenza di Nannini i senesi riconquistano la C1 nel campionato 1981-1982.\nA met\u00e0 degli anni 1980 Nannini lascia definitivamente la presidenza e la squadra viene rilevata da un imprenditore romano, l'avvocato Max Paganini. Sotto la sua guida la \"Robur\" raggiunge una certa stabilit\u00e0 e, dopo due retrocessioni e altrettante promozioni in Serie C1 e C2, gioca dieci campionati consecutivi nella terza serie, fino alla fine degli anni 1990. Nel campionato 1992-1993 riesce a salvarsi solo grazie a un ripescaggio conseguente una lunga serie di fallimenti.\nLa seconda met\u00e0 del decennio porta notevoli cambi societari, che gettano le basi della promozione in Serie A. Nel 1997 la societ\u00e0 passa a Claudio Corradini, che guida i bianconeri a una difficile salvezza ai \"play-out\". Nel 1999 vi \u00e8 nuovo cambio societario: stavolta un nutrito gruppo di imprenditori, Pastorello, Ponte, Salvietti, Pianigiani, Mangiavacchi e Verdiani, affida la compagine ad Antonio Sala. Il Siena, guidato dalle \"colonne\" Gil Voria, Michele Mignani e Stefano Argilli, vince il girone A della Serie C1 e dopo 55 anni torna in Serie B.\nAnni 2000.\nDopo la prima stagione tra i cadetti, nel campionato 2001-2002 il Siena, le cui azioni sono state nel frattempo rilevate da Paolo De Luca (e che inizia a beneficiare della munifica sponsorizzazione del Monte dei Paschi di Siena), viene affidato in un primo tempo a Giuseppe Papadopulo; la zona retrocessione porta al suo esonero. Il cambio di allenatore non sortisce alcun effetto e Papadopulo torna in panchina. Il tecnico pisano conquista la salvezza, battendo nella gara decisiva la Sampdoria.\nNella stagione 2002-2003 viene confermato in panchina Papadopulo e la \"Robur\" pu\u00f2 annoverare giocatori come il portiere Giuseppe Taglialatela e il suo sostituto Marco Fortin, i difensori Michele Mignani e Davide Mandelli, un centrocampo con Luca Cavallo, Vincenzo Riccio e l'allora sconosciuto brasiliano Rodrigo Taddei, un attacco in cui svettano Simone Tiribocchi, Pinga e il giovane Raffaele Rubino. Il Siena consegue una lunga serie di risultati utili consecutivi, diventando capolista dopo poche giornate. A fine stagione i bianconeri vincono il campionato di Serie B con 68 punti all'attivo e conquistano la prima storica promozione in Serie A. Per effetto del caso Catania i punti furono ridotti da 68 a 67, cosicch\u00e9 il Siena termin\u00f2 il torneo a pari merito con la ; tuttavia il titolo di campione cadetto era gi\u00e0 stato assegnato ai bianconeri, per cui la vittoria del campionato non fu condivisa con il club genovese.\nIl 31 agosto 2003 il Siena gioca la sua prima partita nella massima serie italiana: l'avversario \u00e8 il di Serse Cosmi e, nel capoluogo umbro, la contesa termina 2-2. Il primo goal della storia del Siena in Serie A viene segnato dopo 19 minuti dal centrocampista Andrea Ardito. Quattordici giorni dopo arriva la prima sconfitta in campionato a opera dell'Inter di H\u00e9ctor C\u00faper. Il 21 settembre, terza giornata di campionato, la \"Robur\" ottiene la prima vittoria in campionato: nel derby toscano contro l'Empoli vince con un perentorio 4-0. La stagione termina con i bianconeri tredicesimi, con 2 punti di vantaggio sulla zona retrocessione.\nNel campionato 2004-2005 il Siena si salva per un solo punto, grazie alla vittoria all'ultima giornata per 2-1 sull'Atalanta gi\u00e0 retrocessa, con un gol a pochi minuti dal termine di Stefano Argilli, mentre in quella successiva la \"Robur\" ottiene la matematica salvezza con due giornate di anticipo.\nNel girone di andata del campionato 2006-2007 il Siena, guidato da Mario Beretta, ottiene buoni risultati (calando per\u00f2 nel finale), trascinata dal cannoniere del Liechtenstein Mario Frick, ex-. In questa stagione il Siena si salva all'ultima giornata con una vittoria con la Lazio, gi\u00e0 matematicamente sicura del terzo posto, per 2-1. Frattanto nel marzo precedente era scomparso il \"patron\" De Luca. Per la stagione successiva la nuova dirigenza affida la panchina ad Andrea Mandorlini. La squadra stenta e, dopo la sconfitta con il Livorno al 12\u00ba turno, l'allenatore viene esonerato e richiamato Mario Beretta. Il 4 maggio 2008, con la vittoria per 1-0 contro la Juventus, la \"Robur\" conquista la salvezza con due turni di anticipo, assicurandosi cos\u00ec il diritto a disputare il massimo campionato per la sesta volta consecutiva. Nel turno, per la formazione toscana arriva un altro importante risultato, i bianconeri riescono a bloccare sul 2-2 l' rimandando cos\u00ec la festa scudetto dei nerazzurri che proprio l'anno prima avevano vinto il tricolore a Siena. Il 18 maggio 2008 dopo la partita pareggiata con il Palermo la societ\u00e0 annuncia che il nuovo allenatore sarebbe stato Marco Giampaolo, il quale ottiene una nuova salvezza, la sesta consecutiva.\nDopo un'altra salvezza, viene esonerato Giampaolo: il suo posto viene preso prima da Marco Baroni, poi da Alberto Malesani, il quale esordisce con una sconfitta con il , una vittoria con il Catania per 3-2 e una terza sconfitta, contro l'Inter, per 4-3. Intanto, durante la stagione cambiano gli assetti societari bianconeri: il 15 gennaio 2010 il pacchetto azionario del club viene rilevato dall'imprenditore edile romano Massimo Mezzaroma. Il 2 maggio 2010 la squadra retrocede aritmeticamente in Serie B per la prima volta dopo sette anni in massima serie, dopo la sconfitta interna per 1-2 contro il Palermo.\nAnni 2010.\nDopo ci\u00f2 viene ingaggiato come allenatore Antonio Conte. La squadra conduce un buon campionato e il 7 maggio 2011, dopo il pareggio casalingo per 2-2 contro il Torino, ottiene la promozione in Serie A con tre giornate di anticipo rispetto alla fine del campionato.\nNel corso del 2011 la societ\u00e0 inizia a palesare le avvisaglie del proprio dissesto: come verr\u00e0 successivamente riferito in sede processuale, le perdite avevano cominciato ad accumularsi fin dal 2005 e al 30 giugno 2011 il patrimonio netto era in passivo per 2 milioni di euro, a causa di una perdita d'esercizio di 20 milioni, parzialmente ripianata con un finanziamento da 16 milioni. In questo frangente, non essendo possibile reperire le risorse necessarie per una ricapitalizzazione, l'A.C. Siena attua una manovra gi\u00e0 praticata da altre societ\u00e0, vendendo il proprio marchio a una societ\u00e0 terza (che subito lo \"rende\" al club in licenza d\u2019uso per 20 anni), per un controvalore di 25 milioni di euro garantiti dal Monte dei Paschi di Siena, che vanno a coprire le suddette perdite. Proprio la crisi della banca senese, che era arrivata a versare alla societ\u00e0 fino a 7 milioni di euro all'anno di sola sponsorizzazione (i marchi del gruppo MPS campeggiavano sulle divise bianconere ininterrottamente dal 2001 e lo stadio Artemio Franchi era co-denominato \"Montepaschi Arena\"), senza contare le varie operazioni di \"factoring\", cooperer\u00e0 in modo decisivo ad acuire e rendere irreversibile la crisi economico-amministrativa del club.\nPer la stagione successiva viene ingaggiato come nuovo allenatore Giuseppe Sannino, proveniente dal . Il campionato di Serie A del 2011-2012, l'anno del ritorno in Serie A, fu la stagione d'oro per la societ\u00e0 bianconera: si piazzarono al 14\u00ba posto nel campionato, con Mattia Destro e Emanuele Calai\u00f2 che formarono una coppia attacco smagliante, collezionando insieme 23 gol\u2013\u2013l'unica squadra ad avere 2 giocatori nella top 15 della classifica marcatori, e arrivarono fino alla semifinale della Coppa Italia 2011-2012 dove persero contro il Napoli\u2013\u2013dopo aver vinto la gara d'andata 2-1. La stagione comincia un po' traballante con 2 punti nelle prime tre giornate di campionato grazie ai pareggi sui campi di Catania e Roma. La prima vittoria arriva alla 5\u00aa giornata quando i bianconeri si impongono per 3-0 sul Lecce. La salvezza giunge matematicamente il 2 maggio 2012 grazie al pareggio per 1-1 all'Olimpico contro la Lazio; al termine della stagione i bianconeri giungono al 14\u00ba posto eguagliando il precedente record di 44 punti. A fine stagione l'allenatore Giuseppe Sannino e il Direttore sportivo Giorgio Perinetti, lasciano il Siena destinazione Palermo.\nPer la stagione 2012-2013 viene chiamato in panchina il tecnico perugino Serse Cosmi, reduce dall'esperienza al Lecce, neo-retrocesso in Serie B. Dopo un pareggio in rimonta per 2-2 contro l'Udinese, il 24 settembre il Siena vince fuori casa contro l'Inter per 2-0 battendo un record: la squadra milanese, reduce da sei vittorie consecutive nei confronti del club bianconero, nella sua storia non aveva mai perso contro i toscani concedendo loro solo 4 punti (tutti pareggi) nei 16 precedenti. Il 16 dicembre 2012 il Siena, dopo la pesante sconfitta con la Fiorentina per 4-1, esonera Cosmi e lo sostituisce con Beppe Iachini, cui per\u00f2 non riesce il raggiungimento della salvezza: il ritorno in Serie B \u00e8 sancito dal pareggio del Genoa a Marassi contro l'Inter, che condanna il Siena al ritorno in cadetteria ancor prima del match dei toscani in casa del Napoli.\nLa stagione 2013-2014 vede il Siena sempre pi\u00f9 in difficolt\u00e0 sul ramo societario: il gruppo MPS, in grave crisi e alle prese con un complesso piano di ristrutturazione, ritira definitivamente le proprie sovvenzioni; l'iscrizione alla Serie B viene resa possibile praticamente solo grazie al denaro del \"paracadute\" accordato alle societ\u00e0 retrocesse dalla A. Sul fronte sportivo, la squadra (che gioca con maglie prive di sponsor) manca l'accesso alla zona play-off, complice una penalizzazione in classifica di 8 punti irrogata per il mancato pagamento delle ritenute Irpef e dei contributi Inps di alcuni suoi tesserati (senza la penalizzazione il Siena sarebbe stato terzo). Il 15 luglio 2014 lAssociazione Calcio Siena, non avendo provveduto a onorare gli stipendi arretrati e gli adempimenti fiscali, n\u00e9 a ripianare il monte debiti, n\u00e9 al deposito della fidejussione necessaria, non si iscrive al campionato di serie B 2014-2015. Il 18 luglio successivo la FIGC revoca l'affiliazione alla societ\u00e0, per poi disporre, in data 22 luglio, lo svincolo dei giocatori tesserati; l'indomani l'assemblea dei soci delibera la messa in liquidazione dell'A.C. Siena, con presentazione della domanda di concordato fallimentare.\nA stretto giro la Procura della Repubblica di Siena apre un'inchiesta sul fallimento, disponendo perquisizioni in abitazioni e uffici ed iscrivendo nel registro degli indagati undici persone a vario titolo connesse col club. Per tutti costoro viene disposto il rinvio a giudizio: il processo di primo grado si apre il 24 aprile 2018 e si conclude il 30 settembre 2021 con la condanna a tre anni del solo ex presidente Massimo Mezzaroma, in relazione a due sole circostanze: l\u2019omesso versamento dell\u2019IVA nell\u2019anno 2012 (per il quale viene disposta la confisca di 4 352 734 euro) e la distrazione di 1 246 520 euro in favore di una societ\u00e0 connessa all'A.C. Siena. Tutti gli altri imputati sono assolti con formula piena; l'ex presidente annuncia immediatamente il ricorso in appello.\nL'esperienza della \"Robur Siena\".\nIl 25 luglio 2014 l'imprenditore italo-svizzero Antonio Ponte (che gi\u00e0 era stato azionista del Siena dal 1999 al 2001) firma l'atto notarile di costituzione della \"Robur Siena Societ\u00e0 Sportiva Dilettantistica\", che eredita la tradizione sportiva della fallita A.C. Siena e si iscrive alla Serie D (dove il Siena mancava da 44 anni). Come allenatore viene scelto Massimo Morgia, proveniente dalla ; il capitano della squadra, Simone Vergassola, decide di continuare a giocare per il nuovo sodalizio. La nuova squadra disputa un campionato di vertice, riuscendo a issarsi in testa alla classifica del girone E; il 9 maggio 2015, grazie alla vittoria esterna per 0-2 sulla Massese, la Robur Siena conquista la promozione in Lega Pro. L'annata viene infine coronata dalla conquista dello scudetto Serie D, grazie alla vittoria nella finale disputata il 30 maggio allo Stadio Helvia Recina di Macerata, con la Robur che s'impone per 7-5 ai tiri di rigore contro l'Akragas.\nA stagione conclusa, il 16 giugno 2015, l'allenatore Massimo Morgia e il suo staff concludono il loro rapporto contrattuale con il Siena; il 1\u00ba luglio viene annunciato l'accordo con Gianluca Atzori. La stagione 2015-2016 \u00e8 caratterizzata dalla vittoria a Pisa per 2-1, successo esterno che nel derby toscano mancava da 57 anni, e dal raggiungimento della semifinale di Coppa Italia Lega Pro. In seguito alle dimissioni di Atzori, nel febbraio 2016 Guido Carboni assume la conduzione tecnica della squadra. Nel campionato di Lega Pro il Siena chiude sesto.\nIl 30 agosto 2016 Ponte cede la societ\u00e0 ad Anna Durio, primo presidente donna della storia del Siena. Il giorno successivo viene nominato Giovanni Colella come nuovo allenatore, assieme al nuovo direttore sportivo Giovanni Dolci. La nuova stagione inizia con qualche difficolt\u00e0 e si conclude con il dodicesimo posto in Lega Pro.\nNella stagione 2017-2018 il Siena di Michele Mignani \u00e8 tra le pretendenti per la promozione in Serie B. Concluso il campionato al secondo posto, accede ai play-off, dove elimina la ai quarti di finale e il Catania ai tiri di rigore in semifinale, approdando cos\u00ec in finale dello Stadio Adriatico di Pescara contro il , che tuttavia s'impone per 3-1. Nel frattempo, ad aprile 2018, la Robur diventa una societ\u00e0 per azioni, assumendo la denominazione \"Robur Siena S.p.A.\".\nPi\u00f9 negativa \u00e8 la stagione 2018-2019, chiusa dal Siena di Mignani al sesto posto nel girone A della Serie C e con l'eliminazione al primo turno dei play-off, a causa della sconfitta casalinga contro il (0-1). \nNella stagione 2019-2020 (segnata dalla prolungata interruzione dovuta allo scoppio della pandemia di COVID-19 in Italia) la societ\u00e0 entra nuovamente in difficolt\u00e0, accumulando ritardi nel pagamento di stipendi e contributi, che causano anche l'irrogazione di un punto di penalit\u00e0 a carico della squadra, guidata in panchina da Alessandro Dal Canto, che chiude infine il girone al sesto posto e viene poi estromessa al secondo turno dei play-off (dopo aver passato il primo d'ufficio per la defezione dell') per mano dell'. \nA fine stagione la presidente Anna Durio annuncia la volont\u00e0 di cedere il club, ma le trattative intavolate con alcune cordate non portano ad alcun risultato concreto, sicch\u00e9 il 5 agosto 2020 la Robur Siena non s'iscrive al successivo campionato di Serie C, con susseguente cessazione delle attivit\u00e0.\nAnni 2020.\nRipartenza con la ACN Siena 1904.\nL'assegnazione del titolo sportivo torna nuovamente nelle mani dell'amministrazione comunale, che ne fa richiesta alla FIGC e, ottenuta l'approvazione, si fa carico di vagliare le quattro offerte pervenute, alcune delle quali avevano precedentemente gi\u00e0 trattato l'acquisizione della cessata Robur Siena. La scelta cade sul soggetto \"Noah Siena\", facente capo al fondo d'investimento armeno Berkeley Capital CJSC, riconducibile alle famiglie Gevorkyan e Gazaryan, entrambe attrici imprenditoriali e politiche di primo piano in patria, titolari del Fowtbolayin Akowmb Noah di Erevan. La squadra viene pertanto iscritta alla Serie D, in sovrannumero, con ragione sociale \"ACN Siena 1904\"\nLa squadra, affidata all'ex calciatore campione del mondo Alberto Gilardino, si attesta nell'alta classifica del girone E, ma senza mai raggiungerne la vetta; l'11 gennaio 2021 Gilardino e il Siena rescindono consensualmente il contratto e la panchina passa a Stefano Argilli, il quale a sua volta \u00e8 esonerato due settimane dopo a seguito della sconfitta casalinga contro il Trastevere. Dopo l'\"interim\" di Stefano Argilli, l'arrivo del tecnico lettone Marian Pahars, coadiuvato dal russo Vladimir Gazzaev (quest'ultimo, poich\u00e9 privo dell'abilitazione per allenare, \u00e8 interdetto dall'accedere alla panchina; inoltre entrambi, non padroneggiando la lingua italiana, devono ricorrere a un interprete per parlare coi giocatori), non risolleva il rendimento dei bianconeri, che raccolgono 1 solo punto in 4 partite; perci\u00f2 il 10 febbraio si decide per il reintegro di Gilardino, che conduce la squadra al quinto posto in stagione regolare e alla successiva eliminazione in semifinale playoff. Tuttavia, date le numerose defezioni tra le squadre aventi diritto alla Serie C, nell'estate 2021 il Siena viene infine ripescato nel professionismo a completamento organici.\nColori e simboli.\nColori.\nI colori tradizionali della squadra calcistica senese sono il bianco e il nero, i quali derivano da quelli originari dell'antica \"Societ\u00e0 Studio e Divertimento\". La progenitrice a sua volta aveva dettato la combinazione cromatica in omaggio allo stemma, alla bandiera e ai colori cittadini, una balzana bianconera che simboleggia il fumo nero e bianco scaturito dalla pira augurale che i leggendari fondatori della citt\u00e0, Senio e Ascanio, figli di Remo, avrebbero acceso per ringraziare gli dei dopo la fondazione di Siena. Un'altra leggenda riporta che la balzana derivi dai colori dei cavalli, uno bianco e uno nero, che i due fratelli usarono nella fuga dallo zio Romolo che li voleva uccidere e con i quali giunsero nella citt\u00e0 toscana.\nLa maglia ha subito vari cambiamenti nel disegno, mantenendo intatti solo i colori: la prima divisa era come quella dell'antica societ\u00e0, con disegno a scacchi grandi. Nel tempo il Siena ha poi a lungo adottato uno stile pi\u00f9 affine alle casacche calcistiche, con strisce verticali comuni a molte altre squadre italiane come Juventus, e Udinese.\nCon l'approdo del Siena in Serie A la divisa ha mutato ripetutamente disegno: da semplici strisce verticali bianconere a una maglia bipartita con bizzarre sfumature, fino al ritorno celebrativo della vecchia, storica, scaccatura; l'alternanza tra scacchi e pali si \u00e8 riproposta negli anni 2010, segnati dal doppio fallimento dell\"AC Siena\", della subentrata \"Robur Siena\" e infine la ripartenza sotto la gestione armena \"Noah\". Per quanto concerne i pantaloncini e calzettoni, essi sono normalmente bianchi o neri, senza una determinata preferenza\nLe uniformi da trasferta dei senesi sono variate molto nel tempo, sia nella foggia che nei colori, vedendo comunque una netta predominanza di due tinte legate all'araldica senese: il nero (in quanto parte dello stemma civico), il rosso (lo scudo recante un leone argenteo in campo rosso fu infatti simbolo dapprima del vescovo di Siena, quindi del Capitano del popolo nella Repubblica civica; il suo uso \u00e8 perdurato nei secoli, sia negli stemmi di vari comuni dipendenti dalla citt\u00e0, sia anche nell'emblema provinciale) e il blu/azzurro (mutuato dallo stemma repubblicano)\nSimboli ufficiali.\nStemma.\nL'emblema storico del calcio senese \u00e8 la lupa che allatta i gemelli Senio e Ascanio, mutuata dalla simbologia tradizionale della citt\u00e0 toscana. Un discorso a parte riguarda la \"Societ\u00e0 Sportiva Robur\", che nel 1908 adott\u00f2 come simbolo un braccio che teneva in pugno un manubrio pesistico.\nLo stemma societario adottato dall'Associazione Calcio Siena (pi\u00f9 volte rimaneggiato e ammodernato, da ultimo nel 2010) era costituito un ancile palato bianco-nero, con la denominazione del club inscritta in una fascia bianca a mezza altezza, sovrastante il summenzionato disegno della lupa con i gemelli, la dicitura \"Robur\" e l'anno di fondazione.\nNon potendo pi\u00f9 usare il suddetto emblema e la denominazione connessa, che nel 2011 erano stati ceduti dall'AC Siena a una societ\u00e0 terza per ripianare parte del passivo societario (operazione che ebbe successivamente risvolti giudiziari), nel 2014 la rifondata \"Robur Siena\" ha adottato due diversi stemmi societari: uno transitorio, usato nella prima parte del campionato 2014-2015, e uno definitivo, realizzato dal grafico Marco Cheli; entrambi hanno mantenuto il simbolo della lupa, cos\u00ec come la forma ovale dello scudo, abbandonando tuttavia la palatura verticale in favore di un motivo a scacchi bianconeri, e dando al contempo maggior rilievo alla storica denominazione \"Robur\".\nNel 2020, a seguito della mancata iscrizione della Robur, la neocostituita \"Noah Siena\", nuovamente tenuta a usare un nuovo marchio, ha optato per non includervi pi\u00f9 la lupa, giudicandola non sufficientemente rappresentativa dell'identit\u00e0 senese. Nella stagione d'esordio lo stemma consistette in un ancile bianco bordato di nero, contenente un curioso disegno a linee spezzate che, a detta della propriet\u00e0, era un monogramma del numero romano MCMIV, anno d'inizio della tradizione sportiva senese; sottostante campeggiava la dicitura \"Siena 1904\". Anche sulla scia delle proteste dei tifosi, che giudicarono il disegno malriuscito e troppo slegato dalla tradizione, nell'estate 2021 la societ\u00e0 ricontatt\u00f2 Marco Cheli per la realizzazione di un nuovo logotipo: in esso l'ancile si riduce a una \"mezzaluna\" dorata, che contiene sulla destra un richiamo alla \"balzana\" e la dicitura aurea \"Robur 1904\", sulla sinistra tre strisce spezzate nere (appuntite inferiormente) che riproducono la merlatura della Torre del Mangia, sovrastata dall'epigrafe \"Siena\"; in cima all'insieme \u00e8 altres\u00ec disegnato il \"bandierino\" che segna le curve e la \"mossa\" del Palio.\nInno.\nL'inno ufficiale della squadra bianconera \u00e8 \"Su Forza Siena\" di Franco Baldi. Altri storici inni cittadini come il Canto della Verbena e la Marcia del Palio sono spesso cantati dai tifosi locali durante gli incontri.\nStrutture.\nStadio.\nAll'inizio degli anni venti la \"Robur\" giocava le sue prime partite sul campo di Piazza d'Armi; il 7 gennaio 1923 con la partita Siena - CS Firenze 2-0 avviene l'inaugurazione del campetto di San Prospero, pi\u00f9 adatto alle esigenze dell'epoca, tuttavia la squadra successivamente torn\u00f2 a giocare in Piazza d'Armi fino al termine degli anni trenta.\nL'Artemio Franchi \u00e8 l'impianto che ospita gli incontri casalinghi dei senesi. Fu costruito nel 1923, inaugurato l'8 dicembre 1938 in un'amichevole contro l'Empoli; l'impianto fu intitolato a Rino Daus, squadrista fascista ucciso nel giugno del 1921. La struttura iniziale presentava solamente la tribuna centrale coperta, a cui nel 1955 fu aggiunta la tribuna scoperta. Successivamente fu denominato \"Del Rastrello\" per poi essere intitolato nel 1987, su richiesta della societ\u00e0, ad Artemio Franchi; dal 2007 al 2013 venne aggiunta un'altra denominazione, \"Montepaschi Arena\", a seguito della sponsorizzazione da parte dell'omonima banca senese che deteneva all'epoca anche quote azionarie del club stesso. La capienza \u00e8 stata portata da a posti.\nCentro di allenamento.\nLa societ\u00e0 si allena presso i campi dell'Acquacalda, centro sportivo nell'omonimo quartiere dell\"hinterland\" senese.\nSociet\u00e0.\nOrganigramma societario.\n\"Dal sito web della societ\u00e0\".\nSponsor.\n\"Di seguito la cronologia di fornitori tecnici e sponsor del Siena\".\nImpegno nel sociale.\nIl Siena \u00e8 stato attivo nel campo sociale e umanitario. \u00c8 stata presente all'edizione 2011 de \"La Fabbrica del Sorriso\", iniziativa di raccolta fondi a supporto di progetti di solidariet\u00e0 in Italia e nel mondo a favore dei bambini bisognosi di aiuto, partecipando ai quattro progetti sostenuti (Fondazione Banco alimentare onlus, Istituto Oikos onlus, Project for people onlus e Vis: Volontariato internazionale per lo sviluppo). Inoltre, grazie alla sua iniziativa \"AC Siena per la Maremma\", ha aiutato la popolazione di Albinia, colpita dalle alluvioni di novembre 2012, donando materiali tecnici e parte dei ricavati della partita di Serie A Siena- alle squadre di calcio dei paesi colpiti. Altra somma di denaro \u00e8 stata invece donata a Agape onlus che si occuper\u00e0 dell'assistenza alle famiglie rimaste ancora fuori dalle proprie abitazioni. Verranno messe all'asta maglie della squadra bianconera autografate dai calciatori (utilizzate durante la partita precedentemente citata), il cui ricavato sar\u00e0 devoluto in beneficenza.\nSettore giovanile.\nIl settore giovanile del Siena, al momento del fallimento (2014), era formato da 3 squadre maschili partecipanti ai campionati nazionali (Primavera, Allievi Nazionali e Giovanissimi Nazionali), 2 a livello regionale (Giovanissimi Regionali e Giovanissimi Regionali B) e a livello provinciale (Esordienti e Pulcini).\nLa Robur Siena mantiene tre squadre giovanili, Juniores Nazionali e Allievi Provinciali A e B, nonch\u00e9 una scuola calcio gestita dalla societ\u00e0 U.S. Marciano attiva da decenni nella zona nord della citt\u00e0.\nSezione femminile.\nLa societ\u00e0, il 14 luglio 2019, ha deciso di costituire la propria sezione femminile partendo dal campionato di Eccellenza 2019-2020.\nAllenatori e presidenti.\nDi seguito l'elenco degli allenatori e dei presidenti.\nStatistiche e record.\nStatistiche di squadra.\nIl Siena esord\u00ec in Promozione nella stagione 1921-1922. Nelle sue 100 stagioni la squadra ha pertato partecipato a 9 campionati di Serie A, 16 di Serie B o equivalenti storici, e oltre 50 di Serie C o categorie equiparabili. Dall'introduzione della prima legislazione professionistica in Italia nel 1926, il Siena \u00e8 stato relegato fra i dilettanti per 15 volte. Dalla promozione nel massimo campionato italiano (2003-2004), il club bianconero ha ottenuto come migliore posizione il 13\u00ba posto (2007-2008), e come peggiore il 19\u00b0 (2009-2010), che ha portato la retrocessione del club in Serie B.\nLe vittorie con maggior numero di reti di scarto furono nella stagione 2003-2004 (Siena- 4-0 e Siena- 4-0) e in quella 2011-2012 (Siena- 4-0); la peggior sconfitta in trasferta, anch'essa nella stagione 2003-2004, fu -Siena 6-0. La partita con pi\u00f9 reti \u00e8 stata giocata nella stagione 2004-2005 in trasferta contro il (il risultato finale fu 6-3 per i bianconeri).\nStatistiche individuali.\nDi seguito i primatisti di presenze e reti.\nTifoseria.\nStoria.\nIl principale gruppo ultras del Siena \u00e8 il \"Siena Club Fedelissimi\", il pi\u00f9 vecchio club di tifo organizzato d'Italia, nato nel 1970 (dopo lo scioglimento della \"Fossa dei Leoni\", che era nata nel 1968).\nNella stagione 2014-2015 la tifoseria della Robur stabilisce l'allora record di abbonamenti per la Serie D (successivamente superato dal Parma nella stagione 2015-2016).\nGemellaggi e rivalit\u00e0.\nLa tifoserie senese \u00e8 gemellata con le tifoserie di Udinese e Pistoiese. Quello con i friulani in particolare, lega le due tifoserie e le due societ\u00e0. Un'amicizia lega il gruppo \"Vecchi Ultras\" con quello bolognese \"Beata Giovent\u00f9\", per la comune rivalit\u00e0 con la Fiorentina. Altro rapporto di amicizia lega la tifoseria toscana con quella del Como.\nLa principale rivalit\u00e0 \u00e8 quella con la tifoseria della Fiorentina. La partita con la viola \u00e8 infatti chiamata \"derby guelfi-ghibellini\", dovuta alle due storiche battaglie tra le citt\u00e0; la Battaglia di Montaperti del 1260 (esaltata dai ghibellini senesi) e quella della Colligiana di Colle di Val d'Elsa del 1269 (esaltata dai guelfi fiorentini allora alleati dei colligiani), anche se \u00e8 doveroso ricordare che Siena e Firenze durante il Medioevo erano entrambe divise internamente tra guelfi e ghibellini.\nCon il Livorno esiste una rivalit\u00e0 sentita fin dagli anni 1950.\nUn'altra forte rivalit\u00e0 si ha con la tifoseria della Roma, in quanto per due volte durante gli incontri tra le due formazioni, la partita venne sospesa per lancio di fumogeni da parte dei supporters romanisti, insieme ad alcuni feriti da arma da taglio e in qualche occasione, nella Curva Sud di Roma, sono comparsi striscioni minatori contro i tifosi del Siena. Il 13 settembre 2009 i sostenitori senesi, in un Siena-Roma finito 1 a 2, intonarono cori da stadio offensivi nei confronti del suocero di Daniele De Rossi, Massimo Pisnoli, ucciso l'anno precedente, e dello stesso giocatore; a questo episodio non corrisposero comunque atti di violenza. Gli attriti tra la tifoseria e il giocatore nacquero nel novembre del 2004, quando il calciatore romano caus\u00f2 un grave infortunio ad Andrea Ardito, allora giocatore senese.\nCon la tifoseria empolese esiste, da sempre, forte antipatia da entrambe le parti. Molti gli episodi di violenza che hanno portato ad arresti e denunce dopo gli scontri tra le due tifoserie. Con il Perugia invece, esiste una forte rivalit\u00e0 per entrambe le parti come testimoniano i numerosi episodi di scontri tra le due tifoserie, in quello che viene definito quasi un derby. Le due tifoserie hanno avuto modo di confrontarsi anche in Serie A nel 2003-2004.\nImportanti rivalit\u00e0 regionali esistono con le tifoserie di e . La prima \u00e8 una rivalit\u00e0 storica che ha radici nel Medioevo. Siena, nel 1269 fu sconfitta dai guelfi colligiani e fiorentini nella battaglia di Colle di Val d'Elsa. Questa sconfitta la port\u00f2 ad abbandonare lo schieramento ghibellino, diventando guelfa e scatenando le ire degli aretini ghibellini, che chiamarono \"traditori\" i senesi. Un anno dopo aver subito una dolorosa e sanguinosa sconfitta dai ghibellini Aretini il 26 giugno 1288 a Pieve al Toppo, l'11 giugno 1289, nella famosa battaglia di Campaldino, Siena guelfa, alleata di Firenze, sconfisse Arezzo ghibellina. Arezzo che si rifece con tutto lo schieramento Ghibellino, guidato da Uguccione della Faggiola il 29 agosto 1315, sconfiggendo i Guelfi fiorentini e Senesi nella battaglia di Montecatini. La seconda si \u00e8 sviluppata in continuit\u00e0 con la rivalit\u00e0 storica tra la citt\u00e0 del Palio e il capoluogo maremmano, gi\u00e0 esistente in epoca medievale essendo Grosseto sottomessa a Siena sino alla caduta della Repubblica senese. Altre rivalit\u00e0 degne di nota esistono con le tifoserie di Salernitana, , , Crotone, Carrarese, Lucchese, Frosinone, , Palermo, , , Sambenedettese e SPAL."}
{"id": "19330", "revid": "125872238", "url": "https://it.wikipedia.org/wiki?curid=19330", "title": "Unione Calcio AlbinoLeffe", "text": "L'Unione Calcio AlbinoLeffe S.r.l., meglio nota come AlbinoLeffe, \u00e8 una societ\u00e0 calcistica italiana che rappresenta i comuni di Albino e Leffe, siti in provincia di Bergamo e distanti tra loro 9 km. Milita in Serie C, la terza divisione del campionato italiano.\nIl club si \u00e8 costituito nel 1998 a seguito della fusione tra le societ\u00e0 Albinese e Leffe, rilevando la matricola federale di quest'ultima e continuandone dunque la tradizione sportiva. Ha stabilito la propria sede legale e operativa a Zanica, anch'esso appartenente al territorio orobico.\nIl sodalizio bergamasco ha vinto la Coppa Italia Serie C 2001-2002 e vanta nove partecipazioni consecutive alla Serie B tra il 2003 e il 2012, durante le quali arriv\u00f2 a disputare la finale play-off valida per la promozione in Serie A.\nStoria.\nGli anni 1990: le origini.\nProgenitrici della squadra risultarono essere l'Albinese \u2014 fondata nel 1919 e altrimenti nota come Circolo Sportivo Falco \u2014 e il Leffe: quest'ultimo, affiliatosi alla FIGC nel 1947, vantava tra i migliori risultati una Coppa Italia amatoriale (conquistata nel 1982) e la vittoria dell'Interregionale 1984-1985. \nFacenti parte dello stesso girone durante il campionato di Serie C2 1997-1998, entrambe le societ\u00e0 pervennero alla salvezza: la vicinanza geografica tra i comuni d'appartenenza, nonch\u00e9 il pericolo di fallimento riguardante l'Albinese, ne suggerirono la fusione nel giugno 1998. \nPur accolto con iniziale scetticismo dai sostenitori, il sodalizio \u2014 al cui vertice fu posto Pietro Zambaiti con Fausto Selvinelli direttore generale e Roberto Spagnolo segretario \u2014 guidato da Oscar Piantoni colse immediati frutti: al secondo posto nel torneo 1998-1999 fece infatti seguito la promozione, ottenuta dopo i successi a scapito di Spezia e Prato nei play-off.\nGli anni 2000: l'ascesa.\nCon Gustinetti subentrato in panchina a Piantoni nell'estate 2001, l'Albinoleffe si aggiudic\u00f2 la coppa nazionale di categoria nel 2002 prevalendo sul Livorno per il maggior numero di gol segnati in campo avverso; l'ascesa conobbe un nuovo capitolo nel giugno 2003, allorch\u00e9 i seriani \u2014 giunti alle spalle del Treviso nella stagione regolare \u2014 s'imposero a danno di Padova e Pisa nei play-off realizzando uno storico approdo in Serie B.\nL'annata di esordio in cadetteria \u2014 che pure registr\u00f2 un contingente allargato a 24 squadre per gli sviluppi del caso Catania \u2014 fu contraddistinta dall'inedito derby con l'Atalanta, vittoriosa per 2-1 il 13 settembre 2003: arresasi alla \"Dea\" anche nel confronto del 13 febbraio 2004, la squadra si posizion\u00f2 diciottesima scampando ai play-out per la retrocessione. Conseguito l'undicesimo posto nel 2004-2005, Gustinetti lasci\u00f2 spazio a Vincenzo Esposito.\nUn cammino sofferto nel campionato 2005-2006 ne provoc\u00f2 la sostituzione con Emiliano Mondonico, il quale persegu\u00ec la salvezza nei play-out contro l'Avellino; l'allenatore cremonese si assest\u00f2 quindi a met\u00e0 classifica nella stagione seguente, contraddistinta peraltro da un doppio pareggio con la Juventus (relegata alla serie cadetta dalle vicende di \"Calciopoli\") e dal successo casalingo contro il Napoli. \nAl ritorno di Gustinetti, avvenuto nell'estate 2007, fece seguito un percorso da record: malgrado un calo nella tornata conclusiva \u2014 circostanza tramutatasi nell'avvicendamento con Armando Madonna alla guida \u2014 i bergamaschi archiviarono il miglior piazzamento della propria storia in Serie B, con un quarto posto a 78 punti che valse la partecipazione ai play-off. Regolato il Brescia in semifinale, gli orobici caddero tuttavia dinnanzi al Lecce nell'atto conclusivo mancando pertanto la qualificazione alla Serie A.\nGli anni 2010: il declino.\nMantenutosi in salvo anche per il triennio a venire \u2014 coi maggiori rischi corsi nel 2011 allorquando fu necessario uno spareggio col Piacenza per evitare la Serie C \u2014 nella primavera 2012 l'AlbinoLeffe pag\u00f2 con la caduta in terza serie un filotto negativo, costituito da 11 sconfitte consecutive nella fase di ritorno che precipitarono i seriani in ultima posizione. Frattanto penalizzata di 10 punti \u2014 ridotti a 5 \"in itinere\" \u2014 per il coinvolgimento nello scandalo-scommesse la compagine giunse al sesto posto, arrendendosi poi ai rigori alla Cremonese nei play-off del maggio 2014.\nCon un duplice ripescaggio (2015-2016) a vanificare altrettante retrocessioni in Serie D conosciute sul rettangolo verde, negli anni successivi i migliori risultati sono rappresentati dalle semifinali dei play-off e dal secondo turno di Coppa Italia raggiunti entrambi nel 2020-2021.\nColori e simboli.\nColori.\nNel 1998 il nuovo sodalizio scelse di adottare il blu e il celeste come colori sociali per onorare la divisa bianca e blu dell'Albinese e quella bianca e celeste del Leffe. Queste due tinte vengono da sempre utilizzate dall'AlbinoLeffe per l'uniforme da gioco principale, mentre per la seconda uniforme vengono utilizzati il rosso e il giallo come richiamo allo stemma della provincia di Bergamo.\nSimboli ufficiali.\nStemma.\nIl simbolo del club (adottato fin dal 1998 e mai modificato) \u00e8 un ancile partito a destra di una torre aurea su fondo rosso, a sinistra di una gru azzurra su fondo analogo; nella parte bassa \u00e8 disegnato un flutto d'acqua che si estende fino a fuoriuscire dallo scudo verso destra. La corona esterna, parimenti celeste, reca inscritta per esteso la ragione sociale a lettere stampatelle blu.\nNel suo insieme il logotipo evoca gli stemmi municipali dei comuni d'appartenenza del club (la torre di Albino e la gru di Leffe) e la relativa collocazione geografica (laddove il flutto d'acqua rappresenta il fiume Serio e la relativa vallata).\nInno.\nL'inno ufficiale \u00e8 \"AlbinoLeffe fai goal\", inciso dal cantautore bergamasco Daniele Reggiani nell'estate 2007 e diffuso prima delle gare casalinghe a partire da AlbinoLeffe-Spezia del 25 agosto 2007.\nMascotte.\nLa mascotte del club \u00e8 un castoro dall'attitudine antropomorfa e vestito con la maglia sociale, denominato \"Rino Castorino\"; alle partite interne dell'AlbinoLeffe \u00e8 presenza costante un animatore che indossa il costume della mascotte e intrattiene il pubblico durante l'intervallo tra i tempi.\nStrutture.\nStadio.\nFino al 2003 la societ\u00e0 affitt\u00f2 lo stadio Carlo Martinelli dal comune di Leffe per giocare le gare interne. \nQuest'ultimo impianto fu gi\u00e0 sede delle partite del Leffe, mentre l'Albinese giocava presso lo stadio parrocchiale di Albino intitolato a John Fitzgerald Kennedy.\nA partire dalla promozione in Serie B ottenuta al termine del campionato di Serie C1 2002-2003 e fino a quello di Serie C 2018-2019 le partite casalinghe dell'AlbinoLeffe si sono svolte presso lo stadio Atleti Azzurri d'Italia di Bergamo.\nLa decisione di affittare l'impianto del capoluogo venne presa per rispettare i requisiti strutturali imposti all'epoca dalla Lega Nazionale Professionisti per i campionati superiori alla terza fascia.\nDal 2010 in occasione delle partite dell'AlbinoLeffe vengono aperti al pubblico soltanto una tribuna e il settore riservato agli ospiti.\nNel 2019 i seriani cessano di usufruire dell'impianto di Bergamo e traslocano allo stadio comunale Citt\u00e0 di Gorgonzola; nel mentre viene avviata la costruzione di un nuovo stadio a Zanica, nelle pertinenze del centro di allenamento. Dalla stagione 2021-2022 i seriani possono finalmente giocare nel proprio stadio l'AlbinoLeffe Stadium.\nCentro di allenamento.\nLa sede degli allenamenti della prima squadra e delle giovanili celesti \u00e8 il centro sportivo U.C. AlbinoLeffe: esteso su un terreno di circa sette ettari tra i comuni di Zanica e Comun Nuovo, comprende gli uffici amministrativi della societ\u00e0 e tre campi da gioco. Originariamente di propriet\u00e0 del consorzio BCC della Bergamasca, venne acquistato tramite asta da una societ\u00e0 immobiliare e poi ceduto nel 2008 all'AlbinoLeffe per utilizzo sportivo. Il 6 giugno 2009 la struttura \u00e8 stata inaugurata ufficialmente con l'intitolazione dei suoi vialetti a quattro personaggi facenti parte della storia delle societ\u00e0 Albinese e Leffe, ovvero Pietro Cattaneo, Franco Gherardi, Flavio Lussana e Luigi Pini.\nCalciatori.\nContributo alle Nazionali.\nAttualmente sono cinque i calciatori che vantano almeno una presenza nella Nazionale italiana dopo aver militato tra le file dell'AlbinoLeffe: il portiere Federico Marchetti, il difensore Federico Peluso, il centrocampista Alessandro Diamanti e gli attaccanti Marco Sau e Andrea Belotti. Per quanto concerne gli stranieri si segnalano per le presenze nelle rispettive Nazionali maggiori il finlandese Mehmet Hetemaj, il sierraleonese Kewullay Conteh, il guineano Karamoko Ciss\u00e9 e il lettone Sergejs Vorobjovs.\nDi seguito un elenco dei summenzionati atleti e delle loro statistiche nelle rispettive squadre Nazionali:\nStatistiche e record.\nStatistiche individuali.\nMarco Cellini, avendo segnato 23 gol nel campionato di Serie B 2007-2008, detiene il record assoluto di reti realizzate in una singola stagione con la maglia dell'AlbinoLeffe, superando il precedente record di 17 gol segnati da Roberto Bonazzi nel campionato di Serie C1 2002-2003. Il record di reti in una singola partita di Serie B appartiene invece a Omar Torri, realizzatore di una tripletta il 2 aprile 2010 durante AlbinoLeffe-Frosinone.\nDi seguito le classifiche dei migliori dati individuali, segnando tra parentesi il numero delle stagioni trascorse nel club.\nOrganico.\nRosa 2021-2022.\n\"Aggiornata all'11 febbraio 2022.\""}
{"id": "19331", "revid": "611126", "url": "https://it.wikipedia.org/wiki?curid=19331", "title": "Chief executive officer", "text": ""}
{"id": "19332", "revid": "486946", "url": "https://it.wikipedia.org/wiki?curid=19332", "title": "U.S. Avellino", "text": ""}
{"id": "19334", "revid": "293713", "url": "https://it.wikipedia.org/wiki?curid=19334", "title": "Calcio Catania", "text": "Il Calcio Catania S.p.A., meglio noto come Catania, \u00e8 una societ\u00e0 calcistica italiana con sede nella citt\u00e0 di Catania. Milita in Serie C, terza divisione del campionato italiano di calcio.\nNel 1953-1954 il club fu promosso per la prima volta in Serie A, categoria in cui ha disputato 17 campionati, ottenendo come migliore piazzamento l'ottavo posto nel 1960-1961, 1963-1964, 1964-1965 e 2012-2013. Il Catania figura al 23\u00ba posto nella classifica perpetua della Serie A e al 14\u00ba posto nella classifica perpetua della Serie B. Per tradizione sportiva \u00e8 la quinta squadra pi\u00f9 importante del Mezzogiorno, nonch\u00e9, con circa 600 000 tifosi, la 12\u00aa squadra pi\u00f9 seguita d'Italia. Ha vinto un campionato di Prima Divisione, un campionato di Serie B e sei campionati di Serie C. Altri risultati di rilievo sono la finale della Coppa delle Alpi 1964 e la semifinale della Coppa Italia 2007-2008. \u00c8 stato uno degli otto club che rappresent\u00f2 la FIGC nella Coppa delle Alpi 1960 vinta dalla Federazione italiana.\nStoria.\nIl calcio catanese prima del professionismo.\nLa prima societ\u00e0 sportiva della provincia di Catania venne fondata il 19 giugno 1908 con la denominazione \"Associazione Sportiva pro Educazione Fisica\"; la sezione calcistica nel 1910 si costitu\u00ec come Unione Sportiva Catanese, che in quel periodo partecip\u00f2 ai primi tornei amatoriali.\nTerminato il primo conflitto mondiale, negli anni venti si inizi\u00f2 con i campionati ufficiali: le formazioni cittadine di punta furono la ricostituita U.S. Catanese e la Juventus Catania F.C. Nel 1920 la Catanese partecip\u00f2 all'unica edizione della Coppa Federale Siciliana e nel 1928-29 vinse il Campionato Catanese.\nDalla fondazione agli anni quaranta.\nNel 1929, con l'avvento del professionismo nel calcio, ebbe luogo la fondazione della \"Societ\u00e0 Sportiva Catania\", nata dalla fusione di varie societ\u00e0 calcistiche provenienti dal soppresso Campionato Catanese, tra cui la U.S. Catanese e la Juventus Catania F.C.\nLa squadra part\u00ec dal campionato di Seconda Divisione nella stagione calcistica 1929-1930; ammessa in Prima Divisione la stagione successiva, vinse il campionato 1933-1934 e ottenne il suo primo approdo in Serie B. Nel suo primo campionato fra i cadetti, la squadra giunse terza in classifica, lottando fino alla fine per la promozione in Serie A.\nCon la guerra il club venne sciolto e il 24 settembre 1946 venne fondata la nuova societ\u00e0, che, ripartita dalla Serie C, in tre anni torn\u00f2 in Serie B.\nGli anni cinquanta-sessanta.\nIn Serie B il Catania disput\u00f2 campionati di primo livello; nella stagione 1952-1953 il Catania sfior\u00f2 la promozione in massima serie, che arriv\u00f2 la stagione successiva. Tuttavia, la permanenza in Serie A dei rossoazzurri dur\u00f2 appena una stagione. Seguirono diversi campionati di B; di rilievo la stagione 1956-57, in cui il Catania sfior\u00f2 la promozione perdendola solo all'ultima giornata.\nIl ritorno in Serie A avvenne nella stagione 1959-60 dopo aver conseguito il terzo posto. Tra il 1960 e il 1966 il Catania disput\u00f2 sei stagioni consecutive nella massima serie, ottenendo per tre volte l'ottavo posto: il primo in particolare - dove si piazz\u00f2 al secondo posto nel girone d'andata - fu quello del \"Clamoroso al Cibali!\", dove il risultato del Cibali imped\u00ec all'Inter di potersi laureare Campione della Serie A 1960-1961.\nNel suo sessennio in massima serie, il Catania si contraddistinse per altre vittorie di assoluto prestigio, come quelle in casa sul Milan per 4-3 nel 1960-61, sulla Juventus per 2-0 nel 1961-1962, e per 0-1 a Torino l'anno dopo. In questo periodo si possono vantare anche tre partecipazioni alla Coppa delle Alpi, avvenute negli anni 1960 (vinta), 1964 (dove arriv\u00f2 in finale) e 1966, e due alla Coppa dell'Amicizia italo-francese, nel 1962 e nel 1963. Tuttavia, nella stagione 1965-1966 il Catania, nonostante alcuni exploit come la vittorie sull'Inter - campione d'Italia e detentrice di Coppa dei Campioni e Coppa Intercontinentale - e sulla Roma, arriv\u00f2 penultimo e torn\u00f2 in Serie B.\nL'era Massimino.\nNel 1969 diviene proprietario del club etneo Angelo Massimino, il cui periodo di presidenza sar\u00e0 il pi\u00f9 lungo della storia della societ\u00e0. Durante la prima stagione della presidenza Massimino (1969-1970) il Catania centra la promozione in Serie A, avvenuta grazie al terzo posto, ma nel successivo campionato di massima serie gli etnei non riescono a salvarsi. Durante tutti gli anni '70 il Catania staziona in Serie B.\nGli anni '80 si aprono con altri due campionati tra i cadetti, poi, nella stagione 1982-1983, il Catania ottiene per la quarta volta la promozione in Serie A. La permanenza nella massima serie del club rossazzurro dura una sola stagione. Dopo tre buone stagioni in Serie B, inizia un periodo di declino, che porter\u00e0 la squadra in Serie C nel 1987-1988.\nAl termine del campionato di Serie C1 1992-1993 il Catania Calcio, a causa di inadempienze finanziarie, si vede costretto a ripartire dall'Eccellenza Sicilia, senza per\u00f2 fallire. Seguono tre promozioni che riportarono il Catania in Serie C1 al termine della stagione 1998-1999. Nel frattempo il presidente Angelo Massimino muore in un incidente stradale e nel 2000 Grazia Codiglione, vedova del Cavaliere, cede la societ\u00e0 a Riccardo e Luciano Gaucci. Nella stagione 2000-2001 il Catania sfiora la promozione in cadetteria, classificandosi terzo e perdendo la finale dei play-off. Gli etnei riescono a tornare in Serie B al termine della stagione successiva vincendo i play-off. Nella stagione di Serie B 2003-2004 il Catania lotta per la promozione in Serie A senza ottenerla. Alla fine del campionato i Gaucci cedono la societ\u00e0 all'imprenditore Antonino Pulvirenti.\nL'era Pulvirenti.\nDopo un buon campionato nella stagione 2004-2005, il Catania, allenato da Pasquale Marino, ottiene il secondo posto nel campionato di Serie B 2005-2006, posizione che permette al club di tornare in Serie A dopo 23 anni.\nNel campionato di Serie A 2006-2007 il Catania si salva all'ultima giornata vincendo lo scontro-salvezza contro il . Nella stagione successiva conferma la salvezza e raggiunge per la prima volta la semifinale di Coppa Italia. Nel 2008-2009 il Catania di Walter Zenga festeggia il record di punti ottenuti in Serie A. Nella stagione 2009-2010, sotto la guida di Sini\u0161a Mihajlovi\u0107,[3] il Catania batte la Juventus a Torino e l'Inter del triplete per 3-1, chiudendo il campionato con 45 punti, mentre in Coppa Italia viene eliminato dalla Roma ai quarti di finale. Nel campionato di Serie A 2010-2011 il Catania di Diego Simeone si salva dopo la vittoria contro la Roma (decretandone la mancata qualificazione alla Champions League) raggiungendo il tredicesimo posto con 46 punti. L'anno seguente sotto Vincenzo Montella, il Catania \u00e8 la sorpresa del campionato, a lungo nelle prime posizioni, termina il campionato solo undicesimo. Nell'annata 2012-2013, sotto Rolando Maran, i rossoazzurri concludono il campionato all'ottavo posto, ad un passo dalle coppe europee, con 56 punti, nuovo record in massima serie. In Coppa Italia il Catania raggiunge i quarti di finale. La societ\u00e0 etnea, per la stagione successiva, punta sul blocco di calciatori reduci dall'ottima stagione precedente, ma retrocede terzultimo, dopo otto anni consecutivi nella massima serie.\nLa propriet\u00e0 SIGI.\nDopo una sola stagione in Serie B nel 2014-2015 il Catania si ritrova a dover giocare diversi campionati in C. Nella stagione 2019-2020 emergono problemi finanziari per la propriet\u00e0 Pulvirenti, la cui holding Finaria viene dichiarata fallita. Una cordata di imprenditori, nota come SIGI, acquista il club dal Tribunale di Catania, salvando la storica matricola dal rischio fallimento.\nIl Calcio Catania SPA viene per\u00f2 inevitabilmente dichiarato fallito il 22 dicembre 2021.\nColori e simboli.\nColori.\nI colori della squadra sono \"il rosso fuoco dell'Etna e l'azzurro del mare\", cos\u00ec come recitava lo statuto fondativo del Calcio Catania. Questi due colori erano gi\u00e0 stati adottati per la prima volta dalla SS Catania fondata nel 1929, i quali erano stati imposti dalle autorit\u00e0 cittadine del tempo modulandoli da quelli del gonfalone cittadino. La classica divisa \u00e8 a bande verticali rossazzurre, ma nel corso della propria storia il Catania ha usato spesso maglie di diverso tipo. Negli anni quaranta, le prime divise furono a tinta unita rossa con una banda orizzontale blu sul petto. La maglia palata fu utilizzata a partire dagli cinquanta, allorch\u00e9 il suo utilizzo fu alternato con una divisa rossa a tinta unita e richiami blu e con una divisa interamente blu con richiami rossi, che fu utilizzata, in minor parte, anche nel decennio successivo.\nCon l'arrivo alla presidenza di Angelo Massimino, negli anni settanta, le righe verticali caratterizzanti la divisa divennero pi\u00f9 strette. Negli anni ottanta le soluzioni maggiormente adottate furono quelle delle casacche a tinte unite, blu o rosse. A partire dagli anni novanta ritorn\u00f2 in auge la divisa palata, e con l'arrivo alla presidenze di Pulvirenti, nel 2004, \u00e8 stata ripresa, da accompagnare al rosso, l'originale tonalit\u00e0 dell'azzurro, che non poche volte nei decenni precedenti era stato simile al blu. Il completo casalingo \u00e8 integrato dalla caratterizzante presenza di calzettoni neri.\nLa seconda divisa classicamente utilizzata \u00e8 bianca, che nel corso degli anni ha avuto diverse caratterizzazioni e dettagli differenti, fra i quali bande trasversali e orizzontali o richiami rossoblu di varie forme. Fu anche adottata una soluzione a tinte unita gialla. Ad accompagnare i due completi, specialmente negli ultimi anni, una terza divisa classicamente rossa o nera.\nEvoluzione prima divisa\nSimboli ufficiali.\nStemma.\nL'attuale stemma del club \u00e8 composto da uno scudo palato rossazzurro a tre punte, recante in cima la denominazione sociale; il contesto \u00e8 completato da un pallone da calcio arcaico, in cuoio, e dall'elefante. Tale animale \u00e8 lo storico simbolo del club etneo, ripreso fedelmente dallo stemma cittadino, presente fin dal passato nei loghi del Catania Calcio. Negli anni settanta il simbolo fu un semplice scudo palato a tre punte. L'elefante comparve altres\u00ec all'interno dello scudo, tuttavia in posizione frontale o di colore rosso, come figurato nello stemma cittadino. L'elefante tuttavia non fu l'unico elemento caratterizzante i loghi del Catania; seppur per breve tempo, a met\u00e0 degli anni sessanta, all'interno del logo fu inserita l'Etna, il vulcano che sovrasta la citt\u00e0 siciliana.\nInno.\nL'inno ufficiale del Catania s'intitola \"Catania siamo noi\". L'autore e l'interprete del brano \u00e8 l'artista e comico catanese Giuseppe Castiglia, che \u00e8 altres\u00ec l'autore di \"Al\u00e8 Catania\", altro brano caro ai supporter rossazzurri. Nel 2015 il brano \"Al\u00e8 Catania\", che accompagnava l'ingresso in campo delle squadre, \u00e8 stato sostituito dalla colonna sonora della celebre saga cinematografica dei \"Pirati dei Caraibi\".\nMascotte.\nLa mascotte del club etneo \u00e8 l'elefante (\"'U liotru\" in catanese), simbolo della citt\u00e0, indossante la classica maglia palata rossazzurra. Nel settembre 2014, tramite un sondaggio sul sito ufficiale della societ\u00e0, i tifosi hanno scelto il nome della mascotte: Agatino, in richiamo a sant'Agata, patrona della citt\u00e0 di Catania.\nStrutture.\nStadio.\nIl Catania nel corso della sua storia ha giocato le sue partite in casa in due stadi diversi. In realt\u00e0 nei primissimi anni venti alcune formazioni dilettantistiche locali si confrontavano nel piazzale del giardino Bellini, e in seguito nel campo del dopolavoro ferroviario del quartiere Acquicella.\nDal 1930, anno della riforma dei campionati, poich\u00e9 il regolamento prevedeva che ogni squadra giocasse in uno stadio con relative tribune e posti a sedere, e in attesa della costruzione del nuovo stadio, il Catania gioc\u00f2 nell'impianto situato in piazza \"Esposizione\", un campo semi-dilettantistico con una portata massima di 5.000 spettatori, ubicato nell'attuale piazza Giovanni Verga. Su un totale di 104 partite ufficiali disputate nel campo \"Esposizione\", furono ben 84 le vittorie del Catania, a testimonianza della fama di catino quasi inespugnabile.\nNel 1937 venne ultimata la costruzione dello stadio \"Cibali\", ora stadio Angelo Massimino, che prese il nome dal quartiere nel quale \u00e8 collocato. Negli anni sessanta, il Cibali poteva ospitare 40.000 persone ma nel corso degli anni a causa delle norme di sicurezza pi\u00f9 stringenti e di modifiche per modernizzare l'impianto, come il rifacimento della Curva Sud, la capienza massima si ridusse progressivamente, fino ai 20.016 spettatori di oggi. Nel 2002 lo stadio venne ribattezzato \"Angelo Massimino\" in nome del presidente del Catania, morto nel 1996 in un incidente stradale.\nCentro di allenamento.\nIl Catania svolge le proprie sedute di allenamento al centro sportivo Torre del Grifo Village, inaugurato il 18 maggio 2011 e ubicato nell'attiguo comune di Mascalucia. Di propriet\u00e0 del club etneo, il centro si estende su una superficie di 150 000 m\u00b2 e dispone di quattro campi da calcio regolamentari, due in erba naturale e due in erba sintetica, due piscine, quattro palestre, struttura alberghiera da 150 posti letto, locali ristorante e mensa. Inoltre, la struttura \u00e8 dotata di una serie di servizi avveniristici, tra i quali spiccano un centro polifunzionale aperto al pubblico, un albergo ed alloggi per il settore giovanile ed un centro di riabilitazione dotato di strutture all'avanguardia. Il centro comprende anche un campo da calcio a 8 e di due campi da calcio a 7. Inoltre, Torre del Grifo ospita anche la sede del Calcio Catania.\nPrecedentemente la squadra si allenava nel centro sportivo \"Turi Guglielmino\" di Massannunziata, ubicato anch'esso nel comune di Mascalucia.\nSociet\u00e0.\nOrganigramma societario.\nDi seguito l'organigramma societario tratto dal sito Internet ufficiale della societ\u00e0.\nSponsor.\nDi seguito l'elenco dei fornitori tecnici e degli sponsor ufficiali del Catania.\nImpegno nel sociale.\nIl Calcio Catania \u00e8 stato sempre piuttosto attivo anche sul campo sociale.\nGli etnei partecipano da tempo ad un appuntamento annuale chiamato \u201cUn gol alla leucemia\u201d, organizzato da L'associazione \"Un gesto per la vita\" impegnata a Catania nella lotta alla leucemia.\nNel 2012, nell'ambito di un progetto in collaborazione con l'associazione socio-culturale Axada Catania, alcuni membri della squadra hanno fatto visita ai bambini ricoverati presso il reparto di Bronco-pneumoallergologia pediatrica dell'Ospedale Policlinico di Catania.\nNegli anni, la societ\u00e0 ha organizzato pi\u00f9 volte anche la partita a scopo di beneficenza \"Un goal per la solidariet\u00e0\", ospitata allo Stadio Angelo Massimino, in cui hanno partecipato sia celebrit\u00e0 del mondo dello spettacolo, sia calciatori del Calcio Catania stesso.\nDurante il campionato 2016-2017, la societ\u00e0 ha aderito all'iniziativa \"Il grande cuore della C\" volta a fornire tutti gli stadi di defibrillatori a norma.\nNell'ottobre del 2021, in seguito all'alluvione che ha colpito duramente la citt\u00e0 e diverse zone della provincia, rappresentanze di Catania e Palermo hanno cooperato per fornire ulteriore assistenza agli sfollati ospitati nel palazzetto dello sport locale.\nSettore giovanile.\nIl settore giovanile del Catania oggi \u00e8 formato dalle formazioni: Primavera, Under 17, Under 15, Esordienti e Pulcini. Tutte le giovanili del Catania si allenano a Torre del Grifo.\nIl sodalizio etneo negli ultimi anni vanta ottimi traguardi come i quarti di finale del Campionato Primavera 2012-2013, le semifinali nel Campionato nazionale Dante Berretti 2015-2016 e nel Campionato nazionale Dante Berretti 2016-2017, oltre le \"Final Eight\" del Campionato Allievi e del Campionato Giovanissimi entrambe nel 2011. A marzo del 2011, la medesima squadra dei Giovanissimi vince la Nike Premier Cup \u2013 Italy (Torneo Nike) e vola nel mese di agosto a Manchester, rappresentando l\u2019Italia nel torneo Under 15 pi\u00f9 importante del mondo.\nNel corso degli anni il settore giovanile \u00e8 stato inoltre responsabile della formazione di molti giocatori che successivamente hanno calcato i campi della Serie A come Alfredo Donnarumma, Norbert Gy\u00f6mb\u00e9r futuro nazionale e giocatore della Roma, Fabio Sciacca convocato in nazionale Under 20 e Bruno Petkovi\u0107 futuro vice campione del mondo con la Croazia nel mondiale del 2018.\nNella cultura di massa.\nIl Catania, essendo una delle storiche \"provinciali\" della penisola, \u00e8 presente in diverse opere della cultura italiana.\nIn una scena del film \"Malizia\" (1973), Turi Ferro, Laura Antonelli, Alessandro Momo e Gianluigi Chirizzi seguono alla televisione la partita Catania-Cagliari disputata il 10 marzo 1957 e valevole per il campionato di Serie B. L'incontro fu vinto dagli etnei per 2-1.\nIl Catania viene citato da Giancarlo Giannini nel film \"Il bestione\" del 1974.\nSempre in ambito cinematografico \u00e8 da ricordare \"Al bar dello sport\" (1983), nel quale Lino Banfi interpreta un immigrato pugliese che, grazie alla vittoria del Catania in casa della per 1-2, riesce a fare tredici al Totocalcio, vincendo cos\u00ec 1 miliardo e 300 milioni.\nNel film \"L'allenatore nel pallone\" (1984) il viaggio di Oronzo Can\u00e0, alla ricerca di un talento sudamericano, \u00e8 parzialmente ispirato al viaggio in Brasile, avvenuto nel 1983, del presidente del Catania Angelo Massimino e del suo allenatore Gianni Di Marzio, conclusosi con l'acquisto dei due brasiliani Luvanor e Pedrinho. Nel seguito \"L'allenatore nel pallone 2\" (2008) la squadra etnea viene nominata e figura nel calendario e nella classifica di serie A.\nIl Catania compare anche nel film \"La vita \u00e8 una cosa meravigliosa\" (2010), dove batte la Roma segnando quattro gol.\nMentre nella serie televisiva \"Squadra antimafia (2015),\" durante un interrogatorio, un affiliato di un clan catanese indossa la maglia del Catania.\nIl Catania inoltre utilizza vari canali ufficiali per distribuire le notizie: un sito Internet ufficiale, presentato il 21 agosto 2012, profili ufficiali su Facebook e Twitter, un canale ufficiale Livestream e un canale ufficiale Instagram. Nel 2017 nasce la rivista ufficiale \"Il Catania e la sua casa\" un mensile che si occupa delle vicende della squadra e delle attivit\u00e0 svolte a Torre del Grifo.\nAllenatori e presidenti.\nIl primo allenatore del Catania \u00e8 stato Giorgio Armari, per una stagione, nel 1929. Il primo straniero, invece \u00e8 stato l'ungherese Antal Mally nel 1930. Nell'anno della rifondazione del club etneo (il 1946) l'allenatore \u00e8 stato Lorenzo Bergia, sostituito in stagione da Cesare Goffi.\nL'allenatore che ha ottenuto la prima storica promozione in Serie A \u00e8 Piero Andreoli, che ha vinto il campionato di Serie B 1953-1954. Tra gli allenatori che hanno trascorso pi\u00f9 tempo al Catania, si ricorda Carmelo Di Bella, sulla panchina degli etnei per la prima volta nella stagione 1958-1959, per poi rimanere sino al 1966. Agli inizi degli anni settanta fece ancora ritorno a Catania per rimanervi sino al 1974 e infine vivere un'ultima esperienza catanese nel 1976-1977.\nIl Catania ritorn\u00f2 in Serie A nella stagione 2005-2006 grazie al tecnico Pasquale Marino, che consegu\u00ec l'obiettivo della salvezza anche nella successiva stagione. Negli anni seguenti il club etneo preserv\u00f2 la categoria grazie alle salvezze centrate da Walter Zenga nel 2008-2009, Sini\u0161a Mihajlovi\u0107 nel 2009-2010 e dall'argentino Diego Simeone nel 2010-2011. Con Vincenzo Montella, nel 2011-2012, il Catania si piazz\u00f2 undicesimo facendo registrare il record di punti per il club etneo in Serie A, primato che verr\u00e0 poi superato dal tecnico Rolando Maran con l'ottavo posto della stagione 2012-2013.\nComplessivamente, nella sua storia, i presidenti del Calcio Catania sono stati 24.\nIl primo \u00e8 stato Santi Quasimodo, nella stagione 1929-1930. Il primo presidente dall'anno di rifondazione del club etneo (dal 1946 al 1948) \u00e8 stato Santi Manganaro Passanisi. Tra i pi\u00f9 celebri presidenti del Catania viene invece ricordato Angelo Massimino, presidente in tre diverse occasioni: la prima volta dal 1969 al 1973, poi dal 1974 al 1987 e infine dal 1992 al 1996. Il presidente del ritorno in Serie B \u00e8 stato Riccardo Gaucci che prelev\u00f2 il Catania nel 2000 e lo ebbe sino al 2004.\nPi\u00f9 recentemente \u00e8 stato Antonino Pulvirenti a guidare gli etnei dal 2004 al 2015. L'imprenditore catanese, dopo un anno di transizione in Serie B, riusc\u00ec a riportare il club in Serie A, dove rimase dal 2006-2007 al 2013-2014 riuscendo a mantenere la categoria per 8 anni di fila, battendo il record di permanenza della societ\u00e0 nella massima categoria sportiva del calcio.\nCalciatori.\nContributo alle nazionali di calcio.\nDi seguito l'elenco dei calciatori italiani che hanno vestito la maglia della nazionale durante il periodo di militanza nel Catania.\nDi seguito l'elenco dei calciatori stranieri che hanno vestito la maglia della propria nazionale durante il periodo di militanza nel Catania.\nStatistiche e record.\nStatistiche di squadra.\nIl Catania ha preso parte a 17 campionati di Serie A, disputando in totale 602 partite, di cui 162 vinte, 181 pareggiate e 259 perse, siglando 617 gol e subendone 862. Il miglior risultato \u00e8 l'ottavo posto conquistato in tre occasioni diverse (1960-1961, 1964-1965 e 2012-2013). Il record di punti \u00e8 56 punti, conquistati nel torneo 2012-2013; in quell'occasione il Catania mise a segno 50 reti, tutt'oggi record di gol siglati in un campionato di massima serie. Il minor numero di reti subite (39) risalgono al 1970-1971. Per quanto concerne i record negativi, il minor numero di gol realizzati \u00e8 14 (1983-1984), mentre il maggior numero di gol subiti \u00e8 68 (2006-2007). La vittoria record in Serie A \u00e8 datata 3 ottobre 1954, contro l'Udinese (5-0), mentre la vittoria record in trasferta risale al 1\u00ba marzo 2009 nel derby con il Palermo (0-4). La sconfitta con maggior gol di scarto risale al 19 novembre 2006, in trasferta contro la Roma (7-0), mentre fra le mura amiche la maggiore sconfitta avvenne in due occasioni, il 25 novembre 1962 e il 23 febbraio 1964, rispettivamente contro Juventus e Sampdoria (1-5).\nIl Catania ha all'attivo tre partecipazioni alla Coppa delle Alpi (1960-1964-1966). Nella prima edizione in assoluto, nel 1960, il torneo era strutturato in due turni in cui le squadre italiane affrontavano quelle svizzere in partite di andata e ritorno; la vittoria non andava a una singola squadra, bens\u00ec alla lega nazionale che otteneva pi\u00f9 punti. In quell'occasione il Catania fu l'unica squadra a vincere sia la partita di andata sia quella di ritorno contro il Friburgo (2-0 in Svizzera, 7-2 al Cibali). Nel 1964 il Catania riusc\u00ec ad arrivare fino alla finale, per perdere 2-0 contro il Genoa. L'ultima partecipazione risale al 1966, dove la formula cambi\u00f2 di nuovo: questa volta le squadre si trovarono in un solo girone e la vincitrice sarebbe stata la prima classificata. Il Catania concluse al sesto posto con 3 punti, frutto della vittoria contro il (1-0) e il pareggio contro il Servette (0-0).\nSempre negli anni sessanta vi furono anche due partecipazioni alla Coppa dell'Amicizia: la prima alla Coppa dell'Amicizia italo-franco-svizzera 1962 quando, dopo aver superato gli ottavi di finale ai danni del Montpellier, venne eliminato ai quarti dal Lens futuro campione; la seconda alla Coppa dell'Amicizia italo-francese 1963, venendo eliminato ai quarti di finale dal Lione. Inoltre prese parte all'edizione 1970-1971 della Coppa Mitropa, uscendo agli ottavi di finale contro gli jugoslavi del NK \u010celik Zenica, futuri vincitori del torneo.\nStatistiche individuali.\nIl calciatore del Catania ad aver siglato pi\u00f9 gol in campionato \u00e8 Nicol\u00f2 Nicolosi (78 reti). L'argentino Gonzalo Bergessio \u00e8 invece il miglior marcatore in Serie A (35). Gionatha Spinesi ha messo a segno pi\u00f9 reti durante l'arco di una sola stagione (23).\nDurante la storia del club etneo otto calciatori sono stati premiati come capocannonieri, i primi due furono Ercole Bodini con 21 reti nel 1934, con il club in Prima Divisione e Marco Romano nel 1943-1944 con 26 reti in 17 partite. Romano, inoltre, \u00e8 il calciatore ad avere il pi\u00f9 alto quoziente reti della storia rossazzurra. Con la nascita del Calcio Catania 1946 il primo capocannoniere fu Arnaldo Cadei, con 18 realizzazioni, nella Serie C 1947-48. Tra gli anni cinquanta e settanta troviamo Michele Manenti, con 15 reti, nel 1953-1954 e Aquilino Bonfanti, con 13 centri nel 1969-1970. Dopo la radiazione del club etneo Giuseppe Mosca fu autore di 19 reti nel C.N.D. 1994-1995 e Tiziano D'Isidoro cannoniere nella stagione 1996-1997 in Serie C2 con 13 reti. Negli anni duemila il primo a vincere la classifica cannonieri \u00e8 stato Davis Curiale nella stagione 2017-2018. Damiano Morra, con 320 presenze, \u00e8 il calciatore con pi\u00f9 presenze ufficiali, mentre Mariano Izco con 218 partite giocate in Serie A, detiene il record di presenze in massima serie.\nDi seguito l'elenco dei calciatori pi\u00f9 presenti e pi\u00f9 prolifici di sempre in campionato e nelle coppe.\nDati aggiornati al 14 dicembre 2021. \nTifoseria.\nStoria.\nIl Catania dispone di una delle tifoserie pi\u00f9 calde e colorate d'Italia. Il tifo organizzato rossoazzurro nasce nel 1979 con la \"Falange d'Assalto Rossazzurra\", fondata dal tifoso Francesco Famoso - detto \"Ciccio Falange\" - posizionatosi in Curva Nord; da allora numerosi sono stati i gruppi organizzati che sono stati creati quali \"Onda d'Urto e\" \"Giovani Rossoazzurri\" e gli \"Irriducibili Ultras Ghetto\", posizionatisi nella Curva Sud.\nLa Curva Nord \u00e8 il settore dello Stadio Massimino che ospita il maggior numero di gruppi ultra, tra questi si segnalano, quelli denominati \"Decisi\", \"Drunks\", \"I fumati\", \"I pazzi\"; in Curva Sud sono sistemati gruppi quali \"Estrema Appartenenza\" gli \"Irriducibili\", i \"Cibali Rules\" , i \"Bad Boys\", i \"Fedelissimi\" e la gi\u00e0 citata \"Falange D'Assalto\". Di gruppi presenti in Tribuna B, si segnalava in passato il gruppo, ormai sciolto, \"A.N.R.\" (acronimo di \"Associazione non riconosciuta\") e attualmente il \"Mecha Klan\", unico gruppo ultra rimasto in tribuna.\nGemellaggi e rivalit\u00e0.\nPer quanto concerne i legami tra i tifosi del Catania e quelli delle altre squadre, sussistono dei gemellaggi con il , il , il , il e la . Esistono anche rapporti d'amicizia con altre tifoserie, come quelle di , , , e .\nLa maggior rivalit\u00e0 calcistica \u00e8 quella con il , con il quale gioca il derby di Sicilia. Altre forti rivalit\u00e0 regionali sono quelle con e . Altre inimicizie, alcune di queste meno importanti, si hanno con , , , , , , , , ,\n, , , , , e .\nOrganico.\nRosa 2021-2022.\n\"Rosa e numerazione aggiornate al 31 gennaio 2022\".\nStaff tecnico.\nDi seguito lo staff tecnico tratto dal sito internet ufficiale della societ\u00e0."}
{"id": "19335", "revid": "125818853", "url": "https://it.wikipedia.org/wiki?curid=19335", "title": "Como 1907", "text": "Il Como 1907, noto pi\u00f9 semplicemente come Como, \u00e8 una societ\u00e0 calcistica italiana con sede nella citt\u00e0 di Como, nell'omonima provincia lombarda. Milita nel campionato di Serie B.\nIl Como ha disputato 35 campionati di Serie B e 13 campionati nella massima divisione, l'ultimo dei quali nella stagione 2002-2003. Il suo miglior risultato di sempre fu il sesto posto ottenuto al termine della sua prima stagione in Serie A..\nLa tradizione sportiva del principale sodalizio calcistico comense, la 28\u00aa a livello nazionale secondo i criteri della FIGC, inizi\u00f2 nel 1907 con la nascita del \"Como Foot-Ball Club\". Quest\u2019ultimo, dopo le fusioni con il Club studentesco Minerva nel 1911 e con l'Esperia nel 1926, divenne l\"Associazione Calcio Comense\", rinominata poi \"Associazione Sportiva Como\" nel 1936. Nel 1938, dalla fusione con l'A.S. Ardita di Rebbio, nacque la \"Sportiva Como\", divenuta poi \"Associazione Calcio Como\" e infine \"Como Calcio S.p.A.\" nel 1970.\nQuest\u2019ultima venne dichiarata fallita nel 2004 e ad essa subentr\u00f2 la \"Calcio Como S.r.l.\", a sua volta dichiarata fallita nel 2016 e gestita in esercizio provvisorio fino al 2017, quando l'attivit\u00e0 sportiva \u00e8 stata rilevata all'asta dalla \"F.C. Como S.r.l.\". Nell'estate 2017, a causa di alcune pendenze non onorate, la FIGC ha per\u00f2 respinto la domanda di attribuzione del titolo sportivo della vecchia societ\u00e0 fallita alla F.C. Como S.r.l., escludendo di conseguenza il Como dai campionati professionistici; la squadra \u00e8 stata quindi rifondata con l'attuale denominazione, ripartendo dalla Serie D.\nStoria.\nDalla fondazione agli anni 1920.\nLa nascita del calcio a Como avvenne ufficialmente nel 1907, pi\u00f9 precisamente il 25 maggio, con la societ\u00e0 del \"Como Foot-Ball Club\", fondata da un comitato di soci riunito presso il bar Taroni, sito nella centrale via Cinque Giornate, prima sede della societ\u00e0 lariana.\nNei primi anni successivi alla sua fondazione, il Como disput\u00f2 incontri amichevoli e tornei a carattere locale, battendosi con squadre milanesi (U.S. Milanese, Libertas, Unitas, Juventus Italia) e svizzere (Chiasso, Lugano, Bellinzona). Il 1\u00ba ottobre 1911 venne inaugurato il campo da gioco di via dei Mille con la gare amichevoli Internazionale-U.S.Milanese (8-0) e Como-Bellinzona (3-1).\nNel 1912, dopo la fusione con il Club studentesco \"Minerva\", partecip\u00f2 alle qualificazioni per l'ammissione al campionato di Prima Categoria, ma il 20 ottobre, al primo turno giocato a Torino, venne sconfitto per 3-1 dal . Il Como fu perci\u00f2 iscritto al girone lombardo di Promozione giocando il suo primo incontro il 17 novembre del 1912 sul campo di via dei Mille, battendo il Brescia per 5-0.\nIl primo livello del campionato fu comunque raggiunto l'anno seguente: la squadra fu ammessa alla Prima Categoria e vi rest\u00f2 fino al 1922, quando, il 2 luglio, il Como perse per 2-1 contro il il turno preliminare degli spareggi per partecipare alla nuova Prima Divisione, istituita in seguito al compromesso Colombo che riunific\u00f2 i campionati.\nIn quegli anni, poi, durante la militanza in Prima Categoria, i lariani nel girone Lombardo-Piemontese giocarono contro squadre blasonate come: contro la quale i comaschi persero 0-9 in trasferta, Novara, , Inter, U.S. Milanese, Racing Libertas Milano, Nazionale Lombardia di Milano, Ass. Milanese Calcio e Juventus Italia di Milano.\nDagli anni 1920, il Como organizz\u00f2 sul campo anche manifestazioni proprie come la Coppa Gorio, in memoria del suo \"ex\" capitano deceduto in guerra e molte altre manifestazioni. L'anno seguente, l'Esperia, altra squadra comasca fondata nel 1919 vinse i campionati inferiori, portandosi alla pari del Como e militando anch'essa in Prima Categoria come i biancoazzurri. In quell'annata l'Esperia, oltre ad aver guadagnato sul campo la partecipazione alle semifinali, otterr\u00e0 anche l'accesso alla serie superiore; soprattutto in virt\u00f9 della vittoria del primo derby comasco, in cui il Como era incluso nel gruppo A della Prima Categoria insieme a Chiasso, Varese e Saronno.\nCon l'Esperia in Prima Divisione 1922-1923 e il Como in Seconda Divisione nello stesso anno, vi saranno alterne vicende in cui al termine dei rispettivi campionati, l'esperienza dell'Esperia nella massima serie si spegner\u00e0 come una meteora retrocedendo in Seconda Divisione, mentre il Como, arriver\u00e0 a met\u00e0 classifica nel girone C della Seconda Divisione.\nNel campionato di Seconda Divisione 1923-1924 col ritorno dell'Esperia si torn\u00f2 a giocare la stracittadina in cui per\u00f2 prevarranno gli azzurri sia nel girone d'andata che in quello di ritorno, mentre nella stagione successiva, il F.C. Como arriv\u00f2 a sfiorare anche la promozione in Prima Divisione, proprio sul campo amico perdendo per 3-2 contro l' ove in quell'anno il Como gioc\u00f2 anche i primi derby con i comprovinciali della Canottieri Lecco, oggi Calcio Lecco.\nIl 1927, successivamente, sar\u00e0 l'anno in cui le due societ\u00e0 del \"Como F.B.C.\" e dell\"Esperia\" si fonderanno assumendo denominazione di \"Associazione Calcio Comense\" che vinse nello stesso anno la Coppa Volta, eliminando per 3-0 in semifinale l'Inter (che in questo torneo fece esordire il diciassettenne Giuseppe Meazza) e battendo per 1-0 in finale il Genoa di De Pr\u00e0, De Vecchi e Levratto. Con la nuova denominazione societaria segu\u00ec anche un cambio nei colori sociali passando dalle tradizionali casacche bianco-azzurre dell'A.C. Como e a quelle bianco-stellate dell'Esperia, il colore rosso che rester\u00e0 in auge per un decennio.\nNella stagione 1927-1928, poi, venne inaugurato l'attuale impianto \"Giuseppe Sinigaglia\" con la disputa della Coppa \"Alessandro Volta\" vinta dalla selezione austriaca per 3 a 1 sulla selezione lombarda, inoltre, nei due anni successivi, l'A.C. Comense conquist\u00f2 prima la Coppa Turati riservata alle formazioni lombarde, sconfiggendo il Brescia per 2-0 nella ripetizione della finale (il primo incontro si era chiuso 3-3 dopo i tempi supplementari) e poi, nel 1929 la squadra dopo non essere stata subito ammessa alla nuova Serie B, fu brillantemente promossa nella stagione di Prima Divisione 1930-1931 senza subire alcuna sconfitta grazie a Guido Ara prima e Weiser e Airoldi poi in panchina.\nGli anni 1930 e 1940.\nL'annata in Prima Divisione 1930-1931 rester\u00e0 negli annali per l'Associazione Calcio Comense, in quanto con Lukas in panchina inizi\u00f2 una marcia trionfale verso la promozione in Serie B in cui la squadra concluse imbattuta sia nella regular season che nella fase per gli spareggi-promozione in Serie B segnando 90 reti in 32 incontri e incassandone solamente 24. L'anno successivo, alla prima esperienza in Serie B i comaschi conquistarono una tranquilla salvezza concludendo al nono posto con il giovane Romano capocannoniere lariano.\nNegli anni successivi, tra i cadetti, i lariani rimasero quasi sempre tra le prime posizioni in classifica arrivando sesti nel 1932-33 e quarti nel 1933-34 giocandosi all'ultimo col Bari l'ammissione al girone finale per la promozione in Serie A.\nLa seconda met\u00e0 degli anni 1930 fu segnata da un paio di retrocessioni consecutive partita dalla retrocessione in Serie C al termine della stagione 1934-35 conclusasi con vari avvicendamenti in panchina da Baloncieri a Ceverini III fino ad arrivare in Prima Divisione Lombarda nel 1936.\nDalla stagione di Prima Divisione 1936-1937, ci furono numerosi cambiamenti a partire dalla societ\u00e0 in cui dopo un'assemblea dei soci si \u00e8 tornato all'antica denominazione di \"Calcio Como\" e all'azzurro come colore sociale, poi, dal campionato successivo inizi\u00f2 una parziale ripresa che porter\u00e0 i comaschi dopo tre anni di assenza in Serie C fino all'avvento della seconda guerra mondiale.\nDurante gli anni della Serie C, il Como vide il lancio di giovani giocatori destinati a entrare nella storia come Antonio Cetti e Armando Varini oltre a Moresi e Panzieri, poi, nella stagione di Serie C 1942-1943 il lariani si giocarono la promozione in Serie B fino all'ultima giornata contro il Lecco, che alla fine del campionato verr\u00e0 ammesso alla Serie B pur restandoci per una stagione appena.\nNel 1945 il Como conquist\u00f2 il suo trofeo pi\u00f9 prestigioso, vincendo il Torneo Benefico Lombardo che, in mancanza di un campionato a livello nazionale, vedeva partecipare Milano, Ambrosiana-Inter e, con altre formazioni lombarde, anche il Novara.\nDopo la guerra, la squadra fu ammessa alla Serie B dove rimase per tre anni lottando quasi sempre per posizioni di vertice fino alla promozione in Serie A nel 1949 con Mario Varglien allenatore, e con Ercole Rabitti e Mario Stua trascinatori insieme al giovane esordiente Cardani.\nGli anni 1950 e 1960.\nLa prima esperienza per il Como nella massima serie dur\u00f2 quattro anni dove nel suo primo anno di militanza in Serie A, \u00e8 coronata dal sesto posto in ex aequo col Torino in cui gioc\u00f2 facendo qualche sporadica apparizione il cecoslovacco Chawko, peraltro gi\u00e0 attivo in Italia con la maglia del Palermo, ma soprattutto giocando con una squadra \"tutta Italia\". Nelle successive stagioni, suscitando simpatie in tutti i campi della penisola per la scelta di schierare solo giocatori italiani nella sua terza annata in Serie A, il Como si trov\u00f2 anche per l'unica volta della sua storia a essere capolista solitaria della Serie A quando il 23 settembre 1951, dopo la terza giornata del campionato 1951-1952, fu l'unica squadra rimasta a punteggio pieno, precedendo di una lunghezza , , Milan e .\nNella stagione di Serie A 1951-1952, nonostante una crisi profonda che ha attanagliato la squadra dopo la partenza lanciata che l'ha vista solitaria capolista alla terza giornata, il porto della salvezza \u00e8 stato felicemente raggiunto grazie ai gol di Giuliano Giovetti e a Mario Bergamaschi, che vestir\u00e0 anche l'azzurro della nazionale, poi, nel campionato successivo, vi sar\u00e0 l'anno della retrocessione in Serie B dopo quattro anni dovuta principalmente alla partenza dello stesso Giovetti e uno scarso rendimento in trasferta totalizzando 3 pareggi in 17 gare.\nIl Como tornato in Serie B nel 1953, vi rimase per un decennio, disputando una serie di sette campionati di vertice con l'allenatore argentino Hugo Lamanna che nella stagione 1955-1956 arriv\u00f2 al terzo posto finale a pari merito col Monza dopo un inizio non esaltante, successivamente, con la sua avventura in panchina si diede inizio a una politica di valorizzazione dei giovani come per esempio il giovane talento Luigi Meroni oltre a Bruno Ballarini e a Candido Beretta.\nDal 1960 in poi, dopo l'addio di Hugo Lamanna sulla panchina comasca dopo sette anni, la squadra cominci\u00f2 a disputare campionati sofferti per un quadriennio con Giuseppe Baldini in panchina nel 1961 fino ad arrivare a Pedersen il tutto sempre insieme al direttore sportivo Guido Cappelli, inoltre, durante quel periodo la squadra partecip\u00f2 alla Coppa dell'Amicizia nel 1960 e nel 1961 vincendo entrambe le competizioni dando un contributo decisivo al successo del 1961, strappando alla squadra transalpina del tre punti su quattro.\nLa permanenza nella serie cadetta si interruppe in seguito al cosiddetto \"caso Bessi\" ove all'inizio del campionato 1962-1963 la societ\u00e0 azzurra aveva schierato per cinque partite il difensore Paolo Bessi, appena acquistato dalla squadra del Tau Altopascio, senza sapere che il giocatore non aveva terminato di scontare una squalifica inflittagli dal Comitato Regionale Toscana della Lega Nazionale Dilettanti. Salvatosi sul campo, il Como fu cos\u00ec punito con cinque sconfitte a tavolino che lo condannarono alla retrocessione in Serie C.\nIl primo anno di Serie C nel campionato 1963-1964, vide la squadra ringiovanita e totalmente rinnovata, con Ballarini e Invernizzi rimaste bandiere della societ\u00e0 lariana che concluse al terzo posto davanti a Savona e con Vinicio Viani in panchina, poi, nella stagione successiva con l'acquisto di Albino Cella vincitore della classifica cannonieri, la squadra comasca si gioc\u00f2 il primato fino alla ventitreesima giornata quando col pareggio casalingo contro il Novara, inizi\u00f2 un crollo che fece concludere il Como al quinto posto.\nNella stagione 1965-66 con vari cambiamenti nella squadra, i comaschi non andarono oltre il terzo posto, poi, nel 1967 la squadra, allenata da Mario Trezzi, chiuse il torneo di Serie C nel girone A al primo posto, ma a pari punti con il : si rese perci\u00f2 necessario uno spareggio che fu disputato a Bergamo il 4 giugno e vide i biancorossi brianzoli prevalere per 1-0. L'anno seguente un Como in buona parte rinnovato, ma ancora guidato dallo storico capitano Bruno Ballarini oggi recordman di presenze in campionato con la maglia azzurra, conquist\u00f2 nuovamente il primo posto solitario e la conseguente promozione in Serie B con Franco Viviani in panchina.\nIl ritorno tra i cadetti \u00e8 stato onorato dal Como con un brillante sesto posto e con un trascinante Vannini, prelevato dall'Entella, e che ha dato alla squadra il rilancio tra i professionisti con fior di risultati, invece, nel campionato successivo vi sono state parecchie sofferenze dovute alla partenza di Viviani e al fallimento di Roberto Lerici sostituito in panchina, poi, da Maino Neri che porter\u00e0 come rinforzi Claudio Correnti e De Nardi di cui il primo sar\u00e0 una colonna nonch\u00e9 capitano del Como anche negli anni seguenti, mentre De Nardi rimarr\u00e0 carneade ove al termine di questa turbolenta annata i comaschi arrivarono tredicesimi.\nGli anni 1970 e 1980.\nDopo alcuni buoni campionati nella serie cadetta, dal 1970 in poi, i lariani stazionarono nelle posizioni di media classifica con Eugenio Bersellini in panchina insieme al giovane Vallongo superstar e una poco felice partecipazione al Torneo Anglo-italiano del 1973.\nDalla stagione di Serie B 1973-1974 con l'avvento di Giuseppe Marchioro in panchina, la squadra azzurra torn\u00f2 tra le grandi della cadetteria grazie alle parate del portiere Antonio Rigamonti e il lancio del giovane terzino Vito Callioni, poi, nel 1975, sempre sotto la guida tecnica di Marchioro e con l'apporto dell'astro nascente Marco Tardelli, giunse la seconda promozione in Serie A, dove per\u00f2, nonostante gli sforzi di giocatori come Alessandro Scanziani e il portiere-rigorista Antonio Rigamonti, la squadra rimase solo per una stagione per poi retrocedere in Serie B dove in quei due anni di militanza in cadetteria nel primo anno dopo un buon inizio, la squadra and\u00f2 alla deriva concludendo al sesto posto al termine della stagione, poi, nel campionato di Serie B 1977-1978 ci fu un'annata disgraziata che termin\u00f2 con la retrocessione in Serie C1 segnata da vari cambi in panchina partendo da Rambone rimasto in sella fino alla tredicesima giornata e poi con Luis Su\u00e1rez e Narciso Pezzotti subentrato alla venticinquesima giornata fino al termine del campionato.\nScivolati in Serie C1 nel 1978, i lariani, nuovamente allenati da Marchioro affiancato dal d.s. Lamberti, ottennero subito due promozioni consecutive con Adriano Lombardi protagonista e restarono in Serie A per due stagioni (1980-1982) grazie a una squadra profondamente rinnovata e ad alcuni giocatori destinati a una grande carriera, tra i quali Pietro Vierchowod. Il club azzurro ha partecipato alla Coppa Mitropa nel 1980-1981, non riuscendo a conquistare il trofeo solo per la differenza reti, e al Torneo di Capodanno del 1981 (unica edizione fino a oggi), finendo eliminato al primo turno, ma ottenendo con Ezio Cavagnetto (2 gol) il primato ex aequo in classifica cannonieri. L'anno successivo in Serie A sar\u00e0 segnato dalla retrocessione in Serie B con l'ultimo posto in classifica.\nNel campionato di Serie B 1982-1983, i lariani partiti con programmi non ambiziosi, e confezionando una serie di pareggi si trovarono al termine del campionato a disputare gli spareggi per il ritorno in Serie A contro Catania e Cremonese perdendoli e sfumando il sogno dell'immediato ritorno nella massima serie, poi, nel 1984 il Como, sempre allenato da Tarcisio Burgnich, torn\u00f2 nuovamente nella massima serie, dove rimase per cinque campionati: fu questo il periodo di maggior successo del club, che il primo anno raggiunse una sofferta salvezza stabilendo il record, tuttora imbattuto, di sole due reti subite nelle partite in casa. Nel 1986 il Como sfior\u00f2 la finale di Coppa Italia, dopo aver eliminato la Juventus negli ottavi e il Verona campione d'Italia nei quarti. Nella doppia semifinale contro la Sampdoria, dopo aver ottenuto un 1-1 a Genova, al Sinigaglia gli azzurri stavano conducendo per 2-1 nel corso dei tempi supplementari, quando un oggetto lanciato dagli spalti fer\u00ec l'arbitro Giancarlo Redini: la partita fu sospesa e la vittoria venne poi assegnata per 2-0 ai blucerchiati. Le ottime giocate di Dan Corneliusson e di Stefano Borgonovo portarono nel 1986 la squadra al nono posto in campionato, ripetuto anche l'anno successivo, ma con molti meno gol segnati, con una formazione che aveva il suo punto di forza nella difesa diretta dal roccioso Pasquale Bruno e che si dimostr\u00f2 una delle migliori del campionato.\nGli anni 1990 e 2000.\nLe due retrocessioni consecutive che portarono la squadra in C1 nel 1990 (nonostante la societ\u00e0 avesse allestito per il 1989-1990 una rosa che sembrava poter puntare alla promozione in A) furono la causa di un decennio anonimo per il Como, che si trov\u00f2 a galleggiare per quasi tutti gli anni 1990 in Serie C1, Tuttavia, verso la fine del decennio precedente, tra il 1985 e il 1989, si era investito molto nel settore giovanile, che andava ora plasmando calciatori del calibro di Marco Simone (acquistato poi dal Milan), un giovanissimo Gianluca Zambrotta (futuro campione del mondo nel 2006 in Germania). Unica eccezione di quegli anni anonimi fu il campionato di Serie B 1994-1995. Nel 1997, inoltre, il Como conquist\u00f2 la Coppa Italia di Serie C, battendo nella doppia finale la Nocerina (2-0 per i campani all'andata e 4-0 per i lombardi al ritorno).\nDopo alcuni tentativi andati a vuoto, nel 2001 la societ\u00e0, guidata dal presidente Enrico Preziosi, ottenne la sospirata promozione in Serie B, che venne funestata da un drammatico episodio accaduto negli spogliatoi al termine della gara Como- (1-0) del 19 novembre 2000 tra il capitano lariano Massimiliano Ferrigno e il giocatore modenese Francesco Bertolotti. Ferrigno colp\u00ec con un pugno il giocatore del Modena che cadde malamente a terra, ferendosi alla testa. Bertolotti rest\u00f2 a lungo in pericolo di vita e fu costretto al ritiro mentre Ferrigno venne squalificato per tre anni da qualsiasi campionato.\nL'anno successivo il Como, bench\u00e9 neopromosso, ottenne la promozione in Serie A (ancora insieme con il Modena) con 74 punti (record per il campionato a venti squadre). Gran merito del doppio salto \u00e8 da attribuirsi all'allenatore Loris Dominissini che guid\u00f2 la squadra nei due campionati vincenti, ma che non riusc\u00ec a ripetersi l'anno successivo. L'avventura in Serie A dur\u00f2, infatti, una sola stagione, nonostante l'acquisto di numerosi giocatori di categoria e di esperienza e l'arrivo a stagione in corso al posto di Dominissini dell'esperto tecnico Eugenio Fascetti. La crisi continu\u00f2 l'anno dopo in Serie B con la cessione del club da parte del presidente Preziosi e una nuova retrocessione in Serie C1, seguita da un'ulteriore retrocessione in Serie C2 dopo aver perso i play-out con il Novara (1-2 e 0-0).\nQuesta tripla retrocessione caus\u00f2 una profonda crisi finanziaria, culminata il 22 dicembre 2004 con il fallimento, che obblig\u00f2 la nuova societ\u00e0, il \"Calcio Como\", a iscriversi, anzich\u00e9 alla Serie C2, alla Serie D (girone B). Per la prima volta dal 1938, i lariani si ritrovavano fuori dai campionati professionistici. Nei primi due campionati disputati in Serie D la squadra raggiunse i play-off promozione senza per\u00f2 riuscire a conquistare la C2, nonostante presentasse un organico con vari elementi di categoria superiore. Nel 2006, infatti, la gara di semifinale dei play-off contro la Tritium a Trezzo sull'Adda fu sospesa per lancio di oggetti in campo da parte dei tifosi lariani e al Como venne assegnata la sconfitta per 3-0 a tavolino; nel 2007, invece, il Como perse la finale dei play-off contro l'U.S.O. Calcio per 4-2 dopo i tempi supplementari. Il 2007 \u00e8 stato anche l'anno del centenario, celebrato con una festa di tre giorni, una mostra e un libro.\nIl torneo 2007-2008 vide il Como protagonista di un lungo duello con la Tritium, che alla fine del girone di andata vedeva favoriti i rivali di Trezzo sull'Adda, in vantaggio di sette punti. Ma nel girone di ritorno la Tritium perse tutto il margine accumulato e venne raggiunta e superata dai lariani, che venivano promossi alla serie superiore, tornando cos\u00ec fra i professionisti. Inoltre, il 16 aprile 2008, pareggiando 1-1 con la Colligiana e grazie al 2-0 ottenuto il 9 aprile a Como, il Como conquist\u00f2 la Coppa Italia Serie D.\nNella stagione 2008-2009, giocata in Lega Pro Seconda Divisione, il Como ha disputato un campionato sempre nella parte alta della classifica, ma mai al vertice. Con un rendimento in crescendo nelle ultime partite, raggiungeva il terzo posto finale e il diritto di giocare i play-off. Affrontava prima il Rodengo Saiano nella doppia semifinale (1-1 esterno e 0-0 in casa) e si qualificava per il migliore piazzamento in classifica; sconfiggeva poi l'Alessandria nella doppia finale (vittoria interna per 2-1 ed esterna per 2-0) e conquistava la seconda promozione consecutiva, salendo cos\u00ec in Lega Pro Prima Divisione.\nNel 2009-2010 il Como \u00e8 sempre rimasto nelle retrovie della classifica, anche se in costante miglioramento nel girone di ritorno, tanto che nelle ultime giornate superava le dirette rivali e usciva dalla zona play-out. La certezza matematica della salvezza arrivava all'ultima partita, con la vittoria per 2-0 nel derby del Lario, risultato che nello stesso tempo condannava il Lecco alla retrocessione nella serie inferiore.\nGli anni 2010 e 2020.\nIl campionato 2010-2011 ha visto un Como nelle ultime posizioni di classifica fino al termine del girone di andata. Nel ritorno, invece, la squadra infilava una serie di undici risultati utili consecutivi che la portava a un passo della zona play-off. Dopo un calo nelle ultime giornate, il Como chiudeva il campionato a met\u00e0 classifica.\nNel torneo 2011-2012, al contrario, dopo un girone d'andata in cui era sempre stato in zona play-off, il Como riusciva a raggiungere la salvezza soltanto all'ultima giornata. Anche il successivo campionato 2012-2013 vedeva il Como uscire dalla zona play-out, e salvarsi, solo nell'ultima partita.\nMigliore il cammino della squadra lariana nel torneo 2013-2014, durante il quale si \u00e8 sempre trovata nella zona medio-alta della classifica. Con una sola vittoria nelle ultime sette partite, per\u00f2, riusciva a qualificarsi per i play-off nella penultima posizione disponibile e veniva eliminata al primo turno dal S\u00fcdtirol dopo i calci di rigore.\nNella stagione 2014-2015, dopo alcuni alti e bassi e un cambio d'allenatore (esonerato Giovanni Colella, subentrato Carlo Sabatini), gli azzurri chiudono la stagione regolare del girone A in quarta piazza, qualificandosi ai play-off promozione. Nei quarti di finale dei play-off il Como affronta e batte in trasferta il Benevento, seconda classificata nel girone C. In semifinale i lariani eliminano ai rigori il Matera, terzo classificato nel girone C, dopo il doppio 1-1 della gara di andata e ritorno. In finale (7 e 14 giugno 2015) il Como affronta il Bassano Virtus (secondo classificato del girone A), che sconfigge all'andata per 2-0 in casa; il pareggio per 0-0 nella gara di ritorno disputata a Bassano del Grappa sancisce infine il ritorno in Serie B dei lariani, dopo oltre un decennio di assenza.\nLa stagione in serie cadetta si rivela insoddisfacente: il Como trascorre infatti l'intero campionato a fondo classifica e infine, a seguito della sconfitta interna contro la , retrocede in Lega Pro con tre giornate d'anticipo sulla fine del calendario regolare. A complicare la situazione interviene nel mese di aprile un'ordinanza del tribunale di Como che, ravvisando condizioni anormalmente passive e foriere di insolvenza nello stato patrimoniale del sodalizio azzurro, demanda alla locale procura della Repubblica l'apertura di accertamenti in merito (ingiungendo inoltre di sollevare l'ex presidente Enzo Angiuoni da una garanzia fideiussoria di 700\u00a0000 euro sul mutuo acceso per la ristrutturazione del centro sportivo di Orsenigo).\nNell'estate 2016 la Covisoc concede al Como il nullaosta per l'iscrizione alla Lega Pro e la squadra si raduna regolarmente nel ritiro di Sondalo; tuttavia in data 23 luglio il tribunale cittadino accoglie l'istanza di fallimento formalizzata dalla procura contro la societ\u00e0, adducendo a motivazione lo stato debitorio nei confronti di varie entit\u00e0 pubbliche e private e ponendo la societ\u00e0 in esercizio provvisorio sotto la direzione del curatore Francesco Di Michele. La dirigenza azzurra si oppone a tale sentenza, definita sproporzionata a cospetto della situazione patrimoniale sociale (anche in relazione allo stato contabile di varie altre societ\u00e0 professionistiche italiane), affermando di aver prodotto tutte le garanzie certificanti la possibilit\u00e0 di espletare la continuit\u00e0 d'esercizio. Il 6 dicembre successivo il ricorso presentato dalla propriet\u00e0 viene tuttavia rigettato dalla Corte d'Appello di Milano. Vengono pertanto indette tre aste fallimentari (inclusive di tutti i diritti sportivi e debiti sociali), che si concludono senza acquirenti. Al quarto incanto, il 16 marzo 2017, il club viene infine aggiudicato all'unica offerta pervenuta: quella di euro da parte della neocostituita societ\u00e0 \"F.C. Como s.r.l.\", intestata ad Akosua Puni, moglie del calciatore Michael Essien. Il rogito viene firmato il 30 marzo seguente.\nIn campionato la squadra, guidata da Fabio Gallo, chiude la stagione regolare al 7\u00ba posto nel girone A di Lega Pro e successivamente esce al primo turno dei play-off promozione contro il . A fine maggio la nuova propriet\u00e0 nomina allenatore Mark Iuliano e Nello de Nicola direttore sportivo.\nNel mese successivo tuttavia la situazione precipita repentinamente: l'F.C. Como infatti, nonostante diverse rassicurazioni da parte della dirigenza, non provvede a onorare alcune pendenze (stipendi e contributi arretrati, documentazione, fideiussione) necessarie per chiedere la ri-affiliazione alla FIGC e potersi re-iscrivere alla Serie C (nuovo nome della Lega Pro). Il 30 giugno 2017 la FIGC respinge pertanto ufficialmente la domanda di attribuzione del titolo sportivo della vecchia societ\u00e0 fallita alla F.C. Como S.r.l., escludendo di conseguenza il Como dai campionati professionistici e svincolando i giocatori ancora sotto contratto.\nA seguito di tali circostanze, nella prima decade di luglio 2017 il sindaco del capoluogo lariano Mario Landriscina si avvale dell'art. 52 comma 10 delle Norme organizzative interne FIGC (NOIF), inerente al trasferimento del titolo sportivo di una squadra disaffiliata, nominando una commissione atta a esaminare le proposte dei soggetti interessati alla rifondazione del club e alla sua reiscrizione a un campionato dilettantistico. Al termine della procedura di valutazione, tale commissione comunale seleziona la cordata capeggiata da Nicastro Group (composta dagli imprenditori Massimo Nicastro, Roberto Renzi, Enzo Angiuoni e dai dirigenti Roberto Bellotti e Roberto Pruzzo), la quale costituisce il \"Como 1907 s.r.l.\", poi ammesso in soprannumero al girone A del campionato di Serie D 2017-2018, rilevando la tradizione sportiva azzurra.\nGuidati in panchina dal tecnico Antonio Andreucci (reduce da esperienze al e alla ) e in campo dal capitano Davide Sentinelli, i \"nuovi azzurri\" partono a fatica, ma riescono progressivamente ad acquisire costanza di rendimento e a proporsi come squadra di vertice: il girone di ritorno vede quindi il Como ingaggiare un duello col per la posizione di capolista e la promozione diretta in Serie C. Lo scontro diretto del 35\u00ba turno allo stadio Giuseppe Sinigaglia si risolve in un pareggio per 0-0, lasciando i lariani a due punti di distacco dalla piccola realt\u00e0 piemontese. All'ultima giornata, disputata il 6 maggio, il Gozzano perde per 1-2 in casa contro l', ma vince ugualmente il girone a causa del simultaneo pareggio a reti inviolate tra e Como, che relega gli azzurri ai playoff. Negli spareggi post-stagionali il Como elimina la in semifinale e quindi il in finale, acquisendo la seconda posizione nella graduatoria successivamente stilata per gli eventuali ripescaggi nella serie superiore, ai quali per\u00f2 non viene ammesso per la mancata presentazione della fidejussione richiesta.\nL'obiettivo della promozione in Serie C viene conseguito l'anno seguente: affidati al tecnico Marco Banchini, gli azzurri trovano il proprio avversario nel , a lungo capolista del girone B. Gli scontri diretti vedono il Como perdere all'andata e vincere al ritorno, ma il campionato si risolve \"de facto\" alla 30\u00aa giornata, allorch\u00e9 i comensi battono il , mentre i virgiliani escono sconfitti dal campo di , passando al secondo posto con due punti di distacco. La vittoria e l'accesso alla terza serie diventano matematici alla penultima giornata, quando alla vittoria del Como sulla Virtus Bergamo fa riscontro il pareggio tra Mantova e , portando il divario a quattro punti. Frattanto, il 4 aprile 2019 il club viene acquisito dalla societ\u00e0 londinese \"SENT Entertainment Ltd\".\nIl 26 febbraio 2020 viene inaugurata Como Tv, la OTT della societ\u00e0 che trasmette conferenze stampa, allenamenti, interviste e in esclusiva assoluta la CONMEBOL per la qualificazione sudamericana ai mondiali 2022. Successivamente il Como partecipa a due campionati di Serie C, il primo dei quali interrotto a causa della pandemia da COVID 19. Nella stagione 2020-2021 i comensi vincono il girone A della Serie C con una partita d'anticipo vincendo lo scontro diretto contro la concorrente Alessandria, e tornano cos\u00ec in Serie B dopo cinque anni d'assenza. Nell'estate 2021 lo stadio Sinigaglia subisce un intervento di adeguamento alla Serie B con il rifacimento del campo, l'installazione di seggiolini e delle tecnologie VAR e Goal line technology.\nColori e simboli.\nColori.\nIl colore delle maglie indossate dai giocatori del Como \u00e8 attualmente il blu reale con dettagli bianchi, da cui deriva anche il soprannome di \"biancobl\u00f9\". Per quanto concerne le divise da trasferta, queste sono tipicamente l'inverso di quelle casalinghe, pur se ciclicamente si \u00e8 derogato a ci\u00f2 seguendo invece le mode cromatiche del momento.\nStoricamente, il colore identificativo del Como \u00e8 stato l'azzurro, tradizionalmente inserito sulla maglia a tinta unita, a cui si accompagnava il bianco come colore riservato ai pantaloncini e ai dettagli; quest'ultima tinta, tuttavia, nei primi decenni di vita del club godeva di maggior spazio sulla casacca lariana, grazie al ricorso a template crociati, fasciati o palati.\nNel 1926, quando la societ\u00e0 si fuse con l'Esperia nell'Associazione Calcio Comense, si scelse il colore rosso granata, che apparve per\u00f2 solo sporadicamente sulle maglie. N\u00e9 miglior fortuna ebbe il verde adottato nel 1938 in seguito alla fusione con l'A.S. Ardita.\nSimboli ufficiali.\nStemma.\nL'elemento caratterizzante praticamente tutti i loghi che il Como si \u00e8 dato nel corso dei decenni \u00e8 lo stemma araldico cittadino (\"di rosso alla croce d'argento centrata\"): in alcuni casi (come nel campionato di Serie A 1949-1950) proprio tale scudetto crociato fu adottato a tutti gli effetti come emblema sociale e cucito sulle maglie da gioco.\nAltro elemento che ricorre negli stemmi del club sono i richiami di vario tipo al lago di Como.\nTra i primi stemmi noti della societ\u00e0 vi \u00e8 quello adottato nel 1919: un pallone di colore marrone, cinto trasversalmente da una fascia bianca recante il nome della citt\u00e0 e lo stemma araldico comunale.\nCol cambio di denominazione in A.C. Comense lo stemma assunse foggia circolare: nella parte superiore dello scudo (colorata d'azzurro) trovava posto il nome sociale, accompagnato da una stella bianca a cinque punte; nella sezione inferiore invece compariva la croce bianca in campo rosso mutuata dal blasone civico.\nA partire dagli anni 1950 fece la sua comparsa un simbolo assai longevo: uno scudo francese moderno azzurro con la riproduzione dello stemma comunale comasco inscritta nell'angolo sinistro superiore. Nello spazio libero hanno trovavato spazio col passare degli anni varie scritte: dalla sola denominazione sociale a simboli richiamanti il palmar\u00e8s del club, nonch\u00e9 (in determinate circostanze) allusioni ad anniversari di fondazione particolari (quali il cinquantesimo nel 1957 e l'ottantesimo nel 1987).\nSul finire degli anni 1980 subentr\u00f2 uno stemma radicalmente diverso, avente per protagonista il disegno stilizzato di uno svasso (erroneamente scambiato per un airone in talune circostanze) che spicca il volo da uno specchio d'acqua. Tale disegno, generalmente accompagnato dalla denominazione sociale e dallo stemma cittadino (con differenti soluzioni grafiche), rimase in uso fino al 1992.\nNel suddetto anno venne introdotto un ancile bianco, contenente al centro lo stemma araldico cittadino sormontato da un'onda d'acqua azzurra; al di sopra di tale disegno compariva il nome della citt\u00e0, mentre al di sotto l'anno di fondazione della squadra, a caratteri azzurri. Tale stemma venne occasionalmente modificato in modo non incisivo, mediante alterazione dell'intensit\u00e0 delle tinte e uso di differenti caratteri tipografici.\nDue furono gli stemmi che si succedettero nel 2017, allorch\u00e9 non fu pi\u00f9 possibile utilizzare il logo del 1992 (rimasto in mano a una curatela fallimentare). L'effimera F.C. Como riprese la base dell'ancile bianco e la filosofia dei contenuti: al centro uno scudetto azzurro con il disegno geograficamente accurato del lago di Como (di colore bianco) e nell'angolo superiore sinistro lo stemma araldico cittadino; al di sopra di tale disegno appariva la denominazione sociale, al di sotto l'anno di fondazione. Fallita anche tale societ\u00e0, la subentrata Como 1907 ha declinato il logo sociale sotto forma di un cerchio bianco contenente lo scudetto comunale sovrastante tre onde d'acqua, il tutto racchiuso in una corona circolare blu recante il nome societario a caratteri stampatelli. Un cambio di propriet\u00e0, nel 2019, ha portato in dote un nuovo logotipo: uno scudetto contenente la ragione sociale e il disegno delle onde del lago, sovrapposto a una croce greca; tale disegno viene reso monocromaticamente in blu o bianco a seconda della superficie di applicazione, mentre manca completamente la componente rossa.\nStrutture.\nStadio.\nIl Como gioca le partite casalinghe nello stadio Giuseppe Sinigaglia di Como, inaugurato nel 1927.\nCentro di allenamento.\nDa settembre 2017, vista l'indisponibilit\u00e0 dello storico Centro sportivo Mario Beretta, sotto sequestro dell'autorit\u00e0 giudiziaria in attesa di sentenza per il fallimento della S3C che controllava il precedente sodalizio, gli allenamenti della prima squadra vengono effettuati al centro sportivo di Bregnano, mentre il settore giovanile svolge i suoi allenamenti al Centro sportivo \"Lambrone\" di Erba.\nNell'estate 2020 la societ\u00e0 si \u00e8 aggiudicata all'asta il Centro sportivo comunale di Mozzate, che a partire dalla stagione 2022-2023 diverr\u00e0 la sede e il campo di allenamento della prima squadra.\nSociet\u00e0.\nDal 2012 al 2016 il Calcio Como s.r.l. \u00e8 stato controllato al 99% da un soggetto economico denominato S3C (abbreviazione di \"Societ\u00e0 controllata Calcio Como\"), federante tutti i soci del club.\nOrganigramma societario.\n\"Aggiornato a febbraio 2021\"\nCalciatori.\nIl Como e le Nazionali di calcio.\nGiocatori che hanno giocato nella loro Nazionale maggiore durante il periodo di militanza nel Como:\nStatistiche e record.\nStatistiche di squadra.\nRecord assoluti\nRecord in Serie A\nStatistiche individuali.\nDi seguito le classifiche dei primatisti per presenze e per reti segnate in campionato nella storia della societ\u00e0 (in grassetto i giocatori in attivit\u00e0):\nTifoseria.\nStoria.\nIl movimento ultras nacque a Como con il gruppo \"Fossa Lariana\", che contava varie sezioni sparse per l'Italia, si ricorda in particolare quella del Lazio, a met\u00e0 degli anni 1970. Dopo breve tempo dalla nascita, la Fossa fu affiancata dai Panthers. Tali due gruppi presero in mano le redini della curva, che successivamente passarono ai \"Maestri Comacini\", dopo lo scioglimento della Fossa nel 1990; tuttavia, questo periodo fu abbastanza breve e non lasci\u00f2 il segno. Successivamente salirono in auge gli \"Ultras Como\", che ripudiarono il classico stile italiano che caratterizzava gli ultras lariani, caratterizzato da tamburi, striscioni e molto colore, preferendo lo stile inglese. Gli Ultras Como furono successivamente affiancati da una serie di fazioni di minor portata fin quando i gruppi presenti in \"Curva Azzurra\" non decisero di fondersi nei \"Blue Fans Como\" (BfC).\nI BfC si sciolsero nel 2002 e ritornarono in curva un numero imprecisato di gruppi minori. Spiccarono allora due gruppi, totalmente separati fra loro: i \"Lariani\" e l'\"Estrema Fazione\", con chiara matrice ideologica destroide.\nGemellaggi e rivalit\u00e0.\nGli ultras lariani sostengono un gemellaggio con gli ultras del Milan, favorito anche dalla rivalit\u00e0 tra Milan e Inter: mentre i tifosi di quest'ultima in ambito cestistico tifano per l'Olimpia Milano, i comaschi, data la vicinanza geografica, sostengono la rivale Pallacanestro Cant\u00f9.\nAltro gemellaggio ci fu con i vicentini, sciolto nel 2013, mentre nel 2011 si sono stretti rapporti con i francesi del Lione.\nLe principali rivalit\u00e0 sono quelle con gli ultras del , del Lecco, del Livorno e dell'Inter, favorita anche dal gemellaggio con i milanisti. Altre rivalit\u00e0 sono con i monzesi (che ha portato spesso a violenti scontri), con gli atalantini, con i cremonesi, con i piacentini, con gli spallini, con i varesini (gemellati con gli interisti), con i bresciani, con i veronesi, e con i veneziani.\nOrganico.\nRosa 2021-2022.\n\"Rosa aggiornata al 3 febbraio 2022.\""}
{"id": "19338", "revid": "1833487", "url": "https://it.wikipedia.org/wiki?curid=19338", "title": "Unione Sportiva Livorno 1915", "text": "LUnione Sportiva Livorno 1915, meglio nota come Livorno, \u00e8 una societ\u00e0 calcistica italiana con sede nella citt\u00e0 di Livorno. \nMilita in Eccellenza, quinta serie del campionato italiano di calcio.\nRifondata nel 2021 raccogliendo l\u2019eredit\u00e0 del club originale del 1915, ha disputato 29 stagioni al pi\u00f9 alto livello del campionato italiano, 18 delle quali nella massima serie a girone unico. Dopo aver raggiunto la finalissima nazionale nella stagione 1919-1920, \u00e8 stata una delle 18 squadre ammesse nel 1929 a disputare il primo campionato di A, dove vanta come miglior risultato il secondo posto conseguito nel 1942-1943. Nel suo palmar\u00e8s annovera inoltre la vittoria di vari campionati e coppe minori nazionali, che gli hanno valso la 25\u00aa miglior tradizione sportiva in Italia, mentre in campo europeo vanta una partecipazione alla Coppa UEFA nell'annata 2006-2007.\nStoria.\nAnni 1910.\nLa nascita.\nL\"Unione Sportiva Livorno\" nacque il 17 febbraio 1915 dalla fusione delle due preesistenti realt\u00e0 calcistiche cittadine, la Virtus Juventusque e la SPES Livorno. L'accordo di unione, voluto dai dirigenti di SPES e Virtus, venne sottoscritto il 14 febbraio ma ufficializzato soltanto tre giorni dopo, poich\u00e9 si temeva il malcontento dei tifosi delle due compagini, divisi da un forte antagonismo. Il cavaliere Arrigo Galeotti venne nominato primo presidente. Come colore sociale fu scelto l'amaranto, simbolo della citt\u00e0. Il primo terreno di gioco fu quello di Villa Chayes.\nLa finalissima nazionale.\nIl Livorno ebbe il suo battesimo calcistico a livello nazionale nella stagione 1919-1920, quando sfior\u00f2 addirittura il titolo di campione d'Italia: trascinati dai gol del giovanissimo Mario Magnozzi, gli amaranto vinsero infatti il campionato centro-sud battendo in finale la Fortitudo Roma per 3-2 e si qualificarono cos\u00ec alla finalissima contro l'Inter, vincitrice del campionato del nord, perdendo solo per 3-2 una partita disputata per la maggior parte in inferiorit\u00e0 numerica per un infortunio. Tale fu il giudizio de \"La Stampa\" sul Livorno: \u00abL'Internazionale F.C. ha arrischiato di farsi mettere in iscacco dall'[...]audace squadra dell'U.S. Livorno, campioni di football dell'Italia centro-meridionale. L'U.S. Livorno dev'essere tornata piena di orgoglio ai propri lari. Cedere di misura ad una squadra come quella dei nero azzurri, per due goal contro tre, dopo di aver giuocato due terzi della partita con dieci uomini, pu\u00f2 essere considerato dai livornesi come una mezza vittoria.\nEssi dovettero il brillante risultato alla loro resistenza e ad una grande tenacia di tutti i loro elementi, sorretti da un meraviglioso entusiasmo\u00bb. Per i toscani nel primo tempo della partita and\u00f2 tutto storto: il Livorno non solo, secondo la cronaca de \"Il Telegrafo\", fall\u00ec un calcio di rigore sullo 0-0 (anche se la cronaca de \"La Stampa\", meno dettagliata, non ne fa menzione), ma dovette giocare la maggior parte della partita in 10 uomini per colpa di un infortunio (allora non erano permesse le sostituzioni) che costrinse, al 29\u00b0, il terzino livornese Innocenti I a lasciare il campo anzi tempo; l'Inter approfitt\u00f2 dell'uomo in pi\u00f9 e si port\u00f2 sul tre a zero grazie a una doppietta di Agradi al 12\u00b0 e al 34\u00b0 e gol di Aebi al 44\u00b0. Nella ripresa tuttavia si ebbe il risveglio dei livornesi e i neroazzurri \u00abdevono subire una superiorit\u00e0 effettiva da parte di coloro i quali sono stati fino allora dominati\u00bb: addirittura la difesa dell'Inter \u00abdeve prodigarsi a tutt'uomo per evitare gravi sorprese\u00bb perch\u00e9 sfinita.\nAll'8\u00ba minuto della ripresa il giocatore neroazzurro Vigan\u00f2 si infortun\u00f2 e, anche se riusc\u00ec a rientrare in campo, il suo rendimento ne risent\u00ec molto. I gol livornesi arrivarono nel finale: al 38\u00ba minuto, dopo una palla gol del Livorno sventata in corner da Francesconi, sul successivo calcio d'angolo, battuto da Corte, Magnozzi insacc\u00f2 di testa, accorciando le distanze; quattro minuti dopo, approfittando di una mischia in area neroazzurra e di \u00abun arresto insufficiente\u00bb del portiere neroazzurro, coperto dai compagni, il Livorno segn\u00f2 di nuovo, portando il risultato sul 3-2 (si hanno discordanze sull'autore del gol: o autorete di Campelli o rete di Magnozzi). A questo punto il Livorno cerc\u00f2 di pareggiare, non riuscendoci anche perch\u00e9 ormai non mancavano che tre minuti alla fine della partita. L'Inter vinse cos\u00ec, anche se con pi\u00f9 fatica del previsto, il suo secondo tricolore. Secondo il giudizio del quotidiano labronico \"Il Telegrafo\", \u00abi livornesi hanno giocato in dieci per quasi tutto il primo tempo e per tutta la ripresa; nell'insieme, come prova il numero dei corner, hanno dimostrato una certa superiorit\u00e0 in campo; e sono stati danneggiati, e non lievemente, dalla scarsa attenzione dell'arbitro. Egli ha concesso il terzo punto fatto in evidente posizione di off-side e non ha veduto i due falli di mano commessi dai terzini milanesi in area di rigore. I livornesi hanno perduto ma onorevolmente perduto\u00bb. L'anno dopo il Livorno ci riprov\u00f2, ma questa volta si ferm\u00f2 in finale del campionato centro-sud, sconfitto dal .\nDagli anni 1920 ai 1940.\nGli anni venti non trovarono pi\u00f9 il Livorno all'altezza di simili exploit, anche se la squadra riusc\u00ec sempre a manteners\u00ec al massimo livello nazionale, disputando prima i campionati di Prima Divisione e poi quelli di Divisione Nazionale; continu\u00f2 invece a farsi notare Magnozzi, che si laure\u00f2 capocannoniere di Prima divisione nella stagione 1924-1925 ed ottenne un posto in nazionale per poi passare al Milan.\nAi nastri di partenza del campionato di Serie A 1929-30, il primo della storia a girone unico, l'unica squadra toscana fu il Livorno, che conquist\u00f2 una meritata salvezza. Gli anni successivi videro gli amaranto fare la spola tra la A e la B, alternando salvezze con pi\u00f9 o meno affanni a retrocessioni presto rimediate con la risalita. Durante quegli anni, a seguito di un crescente interesse che aveva reso angusto il campo di Villa Chayes, vide la luce il nuovo stadio, all'epoca intitolato ad Edda Ciano e successivamente al compianto Armando Picchi.\nIl secondo posto nel 1942-1943.\nNella stagione 1942-1943, dopo due sofferte salvezze consecutive, la squadra venne affidata a Ivo Fiorentini, ex tecnico dell'Ambrosiana. Sei vittorie consecutive iniziali, tra cui il successo per 2-1 sul campo del Torino, promossero a seria candidata per lo scudetto il Livorno che all'ottava giornata, dopo la vittoria a Milano contro l'Ambrosiana, guidava la classifica con cinque punti di vantaggio sul Torino secondo. Superato un periodo di leggero calo, i toscani ottennero il titolo di campione d'inverno in coabitazione coi granata. Nel girone di ritorno gli amaranto proseguirono la propria marcia: a sette turni dal termine erano quattro i punti di vantaggio sulle inseguitrici.\nAlla quart'ultima giornata per\u00f2 il Livorno venne sconfitto dalla e per la prima volta venne superato dal Torino. Il testa a testa prosegu\u00ec fino all'ultima giornata, con i piemontesi avanti di un punto sui toscani. Il 25 aprile 1943, mentre gli amaranto si imposero in casa sul Milan, il Torino fatic\u00f2 sul campo del che lottava per non retrocedere; il gol di Valentino Mazzola a pochi minuti dal termine regal\u00f2 vittoria e scudetto ai granata, mentre il Livorno chiuse il campionato al secondo posto con 43 punti, frutto di 18 vittorie, 7 pareggi e 5 sconfitte.\nQuesto l'undici di base della squadra che sfior\u00f2 l'impresa: Silingardi, Del Bianco, Lovagnini; Capaccioli, Traversa, Tori; Piana, Stua, Raccis, Zidarich, Degano. Capocannoniere della squadra fu Piana con 12 reti.\nDal dopoguerra agli anni 1960.\nLa sospensione dei campionati a causa della guerra spezz\u00f2 l'incantesimo, e alla ripresa il Livorno si allontan\u00f2 inesorabilmente dai vertici, fino alla retrocessione in B nella stagione 1948-49. Sarebbero passati 55 anni prima che gli amaranto facessero ritorno in Serie A.\nNel corso degli anni cinquanta con la maglia amaranto fece il suo esordio il livornese Armando Picchi, futuro capitano e bandiera della Grande Inter. Picchi rimase 5 campionati a Livorno, dal 1954 al 1959, disputando 105 partite, prima di passare alla SPAL e poi all'Inter.\nQuesto periodo vide il Livorno retrocedere addirittura in Serie C per ben due volte, fino ad un pi\u00f9 stabile ritorno in B al termine della stagione 1963-64, con la squadra allenata da Guido Mazzetti e trascinata dai gol di Virgili (ex centravanti della ) e Mascalaito. Seguirono in serie cadetta vari campionati senza particolari sussulti, a parte quello del 1967-68, che pass\u00f2 alla storia per l'invasione di campo dei tifosi indispettiti dalle decisioni dell'arbitro Sbardella durante l'incontro casalingo contro il , episodio che cost\u00f2 non solo ben 5 giornate di squalifica del campo, ma anche una irrecuperabile flessione in classifica, dove fino a quel momento gli amaranto avevano occupato le primissime posizioni.\nAnni 1970 e 1980.\nNella stagione 1971-72 il Livorno retrocesse di nuovo in serie C, ed entr\u00f2 in una grave crisi finanziaria (culminata nel fallimento) che venne risolta con l'acquisizione della societ\u00e0 da parte del petroliere Corasco Martelli, la cui presidenza segn\u00f2 la storia del calcio labronico per un decennio.\nFu comunque un periodo piuttosto avaro di soddisfazioni, con il Livorno che non riusc\u00ec a schiodarsi dalla serie C, nonostante potesse disporre prima di uno degli attaccanti pi\u00f9 prolifici della sua storia, Bruno Graziani, e poi di uno dei pi\u00f9 amati, Miguel Vitulano; da ricordare le stagioni 1978-79, con un giovane Stefano Tacconi tra i pali ed una storica vittoria nel derby a Pisa con gol di Vitulano, e quella successiva, in cui il Livorno, guidato da Tarcisio Burgnich, mise in mostra una difesa granitica e sfior\u00f2 la promozione, giungendo terzo alle spalle di e Foggia.\nNel 1982 si concluse l'era Martelli e nel 1983 la squadra retrocesse addirittura in Serie C2, per poi risalire immediatamente l'anno successivo quando, guidata da Renzo Melani, stravinse il campionato senza mai perdere e con sole 7 reti al passivo. Tra il 1985 e il 1988 indoss\u00f2 la maglia amaranto il giovane attaccante Igor Protti, destinato, in futuro, a scrivere pagine indelebili nella storia della societ\u00e0 livornese. Furono per\u00f2 ancora anni bui, se si esclude il memorabile successo in Coppa Italia di Serie C nella stagione 1986-87, con il Livorno che, nella finale di ritorno tra le mura amiche col Campania Puteolana, ribalt\u00f2 lo 0-1 subito all'andata grazie ad un rotondo 3-0 (a segno Casilli, Susi e D'Agostino). Si tratt\u00f2 di un episodio isolato, tanto che nel 1988 la societ\u00e0 venne posta in liquidazione e assume il nome di \"Pro Livorno\". Nel campionato 1988-89 il Livorno sprofond\u00f2 nuovamente in C2 al termine di un'annata disastrosa.\nAnni 1990: fallimento e rinascita.\nNel campionato 1989-1990 gli amaranto, pur giocando in condizioni estreme (problemi economici e molte mensilit\u00e0 non pagate) si salvarono in extremis. Nel 1990-1991 il sodalizio toscano torn\u00f2 a chiamarsi Livorno dopo essere stato rilevato dal milanese Carlo Mantovani e sfior\u00f2 la Serie C1 trascinato dai goal di Michele Pisasale. Tuttavia in estate la Federazione estromise i labronici dalla Serie C2 per gravissimi problemi economici e la societ\u00e0, con la nuova denominazione di \"Associazione Sportiva Livorno Calcio\", fu costretta a ripartire dal campionato di Eccellenza appena inaugurato, che vinse subito nettamente.\nL'accesso al Campionato Nazionale Dilettanti fu tra l'altro messo in discussione da un nuovo fallimento a fine campionato. Una stagione in Serie D precedette il ritorno dei toscani in C2 nello stesso 1993. L'imprenditore pavese Claudio Achilli infatti rilev\u00f2 la societ\u00e0, che giunse al secondo posto del suo girone tra i Dilettanti, fornendo ottime carte per il ripescaggio in quarta serie che puntualmente avvenne, vista la lunga serie di fallimenti nelle categorie superiori. Dopo il ripescaggio in Serie C2, nella stagione 1993-1994 il Livorno sfior\u00f2 la promozione, dove decisiva fu la sconfitta in casa del Gualdo, che sal\u00ec in Serie C1 assieme al Pontedera.\nL'anno successivo, grazie anche alle 19 reti di Stefan Schwoch, gli amaranto approdarono ai play-off, venendo subito eliminati dal Castel di Sangro che rimont\u00f2 in casa la sconfitta rimediata al Picchi. Nella stagione 1995-1996, dopo il secondo posto in campionato dietro al , il Livorno raggiunse la finale dei play-off contro la Fermana a Ferrara, perdendo ai tiri di rigore. La promozione arriv\u00f2 l'anno successivo, con la squadra affidata al tecnico Paolo Stringara: di nuovo secondi dopo le 34 giornate (alle spalle della ), questa volta ai play-off gli amaranto non sbagliarono un colpo e nella finale di Reggio Emilia (davanti a 14.000 tifosi amaranto) sconfissero la Maceratese per 3-0 (reti di Vincioni, Bonaldi e Cordone). Protagonista della promozione fu il bomber livornese Enio Bonaldi, capocannoniere del girone con 19 reti.\nNella stagione 1997-1998, tornato in Serie C1, il Livorno sfior\u00f2 la Serie B al termine di un campionato veramente rocambolesco. La partenza fu incredibile, con ben 9 vittorie iniziali consecutive, ma una nuova beffa era dietro l'angolo. Prima spunt\u00f2 un presunto illecito sportivo ed il Livorno venne penalizzato di 4 punti, poi subito dopo la fine del campionato la CAF tolse ai livornesi la vittoria nella partita col Siena, dopo che l'incontro era stata assegnato a tavolino agli amaranto per un'aggressione subita dai giocatori, col risultato che il secondo posto, dietro al promosso direttamente, and\u00f2 alla . Ai play-off ci fu una nuova grande delusione: nella finale a Perugia, proprio contro la Cremonese, davanti a 20.000 sostenitori labronici, gli amaranto si arresero alla malasorte (traversa di De Vincenzo) e a dubbie decisioni arbitrali (gol annullato a Geraldi, probabile rigore negato a Bonaldi), e finirono sconfitti (1-0) dopo i supplementari. L'anno successivo si chiuse l'era Achilli, con il Livorno che, anche a causa dello smantellamento della squadra, non solo non riusc\u00ec a ripetersi, ma rest\u00f2 addirittura impantanato nella lotta per non retrocedere, dalla quale si tir\u00f2 fuori soltanto in extremis.\nAnni 2000.\nL'arrivo nel 1999 del presidente Aldo Spinelli costitu\u00ec la svolta della storia recente della societ\u00e0, che in pochi anni pass\u00f2 dalle polveri della Serie C1 alle platee nazionali della Serie A ed europee della Coppa UEFA. Il primo e fondamentale colpo di mercato del nuovo presidente fu quello di riportare in amaranto Igor Protti, gi\u00e0 capocannoniere della massima serie col Bari (1995-1996) ma da molti considerato ormai in parabola discendente (a torto, come i fatti dimostrarono). La prima stagione fu di assestamento: gli amaranto dopo 21 anni tornarono ad espugnare (2-1) l'Arena Garibaldi dei cugini pisani, ma rimasero lontani dal vertice.\nIl ritorno in Serie A.\nLa stagione successiva arriv\u00f2 in panchina l'esperto di promozioni Osvaldo Jaconi (gi\u00e0 allenatore del Castel di Sangro dei miracoli) ed il Livorno inizi\u00f2 a puntare alla Serie B. Il primo assalto (2000-2001) fall\u00ec di un soffio, col che vol\u00f2 diretto verso la serie cadetta ed il Livorno che, trascinato dai gol di Protti (capocannoniere del girone), raggiunse i play-off ma si arrese in finale col (0-0 nell'andata a Livorno, 1-0 dopo i supplementari per i lariani nel ritorno a Como). Al secondo tentativo invece (2001-2002) il Livorno di Jaconi fece centro, vincendo il campionato al termine di un'appassionante lotta con un indomito Spezia. A cinque giornate dal termine, i liguri espugnarono il Picchi e si portarono ad una sola lunghezza dalla capolista amaranto. Seguirono per\u00f2 quattro vittorie consecutive degli uomini di Jaconi, che resero cos\u00ec vana la rimonta spezzina e riconquistarono la Serie B dopo ben 30 anni. Memorabile la penultima giornata a Treviso, con Igor Protti che a 4 minuti dal termine mise a segno il gol del definitivo 2-1.\nLa \"matematica\" arriv\u00f2 all'ultima di campionato, grazie al 3-0 in casa contro un Alzano ormai rassegnato ai playout. Ciliegina sulla torta di una stagione trionfale fu il titolo di capocannoniere conquistato per la seconda volta consecutiva da Igor Protti (con ben 27 reti). Questo l'undici (privo del capitano Vanigli) che il 5 maggio 2002 scese in campo con l'Alzano: Ivan, Cannarsa, Doga, Gelsi, Fanucci, Mezzanotti, Ruotolo, Piovani, Alteri, Protti, Saverino.\nIn quella stessa annata il Livorno sfior\u00f2 anche il successo in Coppa Italia di Serie C, ma nella finalissima perse il doppio confronto contro l'Albinoleffe (2-1 per i bergamaschi all'andata, rocambolesco ma inutile 3-2 per il Livorno dopo i supplementari nel ritorno al Picchi).\nIl ritorno in Serie B vide il Livorno guidato da Roberto Donadoni stanziare sorprendentemente nelle prime posizioni per tutta la prima parte della stagione. Un vistoso calo nel girone di ritorno fece per\u00f2 sfumare i sogni proibiti di promozione. Il campionato termin\u00f2 con un onorevole decimo posto, impreziosito dall'approdo in Under 21 per il giovane portiere Marco Amelia e dal titolo di capocannoniere conquistato con 23 centri da uno straordinario Igor Protti, che divenne cos\u00ec il primo giocatore nella storia del calcio italiano a vincere la classifica marcatori in Serie A, in Serie B ed in Serie C1. Per il campionato di Serie B 2003-2004 il Livorno venne affidato al giovane mister Walter Mazzarri.\nDue gli eventi chiave dell'estate che precedette il campionato: l'approdo in amaranto del bomber livornese Cristiano Lucarelli, dopo un lungo braccio di ferro con il Torino, ed il ripensamento da parte di Igor Protti che si convinse a continuare l'avventura con il suo Livorno, dopo che in un primo momento aveva deciso di concludere la propria carriera. In un estenuante torneo a 24 squadre il Livorno disput\u00f2 un discreto girone di andata, per poi emergere prepotentemente in quello di ritorno. Tanti i successi da ricordare: quelli casalinghi sulle blasonate Fiorentina (2-0), (3-0 con tripletta di Protti) e Torino (3-1), e quelli fuori casa con (1-0) e Como (rocambolesco 5-3 agguantato nel finale). La grande cavalcata della seconda parte della stagione culmin\u00f2 con la vittoria esterna sul campo del per 3-1, grazie alla quale il Livorno si assicur\u00f2 matematicamente il ritorno in Serie A dopo ben 55 anni di assenza. Il Livorno chiuse terzo, alle spalle di e Cagliari. Stratosferica la coppia d'attacco Protti-Lucarelli (ben 53 gol in due), entrambi protagonisti di un'annata indimenticabile; importante anche il contributo del giovanissimo difensore Giorgio Chiellini.\nAl ritorno in Serie A, l'obiettivo era la salvezza: il Livorno diede fiducia quasi totale al centrocampo e all'attacco della promozione, rinnovando invece per intero la difesa; in panchina, Franco Colomba prese il posto di Mazzarri. Fu il Milan campione di Italia a dare il bentornato al Livorno. Circa 10.000 sostenitori labronici (molti dei quali agghindati con una bandana come strumento di satira contro il presidente del Milan Berlusconi) si recarono a San Siro ed assistettero alla sorprendente prova della propria squadra che pareggi\u00f2 2 a 2 col pi\u00f9 quotato avversario grazie alla doppietta di Cristiano Lucarelli.\nSeguirono per\u00f2 alcune prove molto negative, con il Livorno che si trov\u00f2 a galleggiare sul fondo della classifica, fino a tirarsi fuori dalla zona retrocessione grazie a tre vittorie consecutive. Ulteriori alti e bassi spinsero Spinelli ad esonerare Colomba ed a richiamare Donadoni, che riusc\u00ec a traghettare la squadra verso una salvezza senza troppi affanni e impreziosita anche da qualche soddisfazione, una su tutte il successo casalingo per 1-0 col Milan. Da ricordare anche il 2-2 al Picchi con la , che consegn\u00f2 lo scudetto ai bianconeri e vide Protti segnare l'ultimo gol con la maglia amaranto e salutare per l'ultima volta il pubblico livornese. Gli amaranto chiusero al nono posto. Principale artefice della salvezza fu un eccezionale Cristiano Lucarelli, che si aggiudic\u00f2 la classifica dei capocannonieri con ben 24 centri.\nL'anno successivo Donadoni venne riconfermato e il Livorno ingran\u00f2 la marcia chiudendo il girone di andata al 5\u00ba posto in classifica; poco dopo l'inizio del girone di ritorno il mister si dimise a causa di alcune incomprensioni con il presidente. Gli subentr\u00f2 Carlo Mazzone che per\u00f2 non riusc\u00ec a mantenere la squadra in zona UEFA: gli amaranto scivolarono di alcune posizioni in classifica chiudendo noni. In virt\u00f9 delle penalizzazioni a Juventus, Fiorentina e Lazio, legate allo scandalo calciopoli, al Livorno venne per\u00f2 assegnato il sesto posto ed il conseguente accesso alla Coppa UEFA.\nL'esordio europeo.\nNella stagione 2006-2007 il Livorno disput\u00f2 il terzo campionato consecutivo in Serie A e, per la prima volta nella sua storia, la Coppa UEFA. Dopo aver superato il primo turno contro gli austriaci del Pasching con due vittorie ed il punteggio complessivo di 3-0, gli amaranto affrontarono nel girone eliminatorio squadre blasonate come Rangers Glasgow, , e Maccabi Haifa. Dopo la sconfitta interna con i Rangers (2-3) e i pareggi (tutti per 1-1) con Partizan Belgrado (con gol all'87' del portiere Amelia) e Maccabi Haifa, la squadra pass\u00f2 il turno battendo in trasferta l'Auxerre per 1-0 e piazzandosi al terzo posto del girone. Nei sedicesimi di finale il Livorno fu eliminato dall'Espanyol, essendo stato sconfitto per 1-2 all'andata in casa e per 2-0 al ritorno a Barcellona il 22 febbraio 2007.\nComplessivamente furono quindi disputate 8 partite in Coppa UEFA con 3 vittorie, 2 pareggi e 3 sconfitte. Il miglior marcatore del Livorno fu Lucarelli con 5 reti. Il primo giocatore andato in gol in una competizione europea nella storia della societ\u00e0 \u00e8 stato Danilevicius contro il Pasching nell'andata del 1\u00ba turno, il 14 settembre 2006. In campionato alcuni risultati negativi indussero il presidente Spinelli ad esonerare l'allenatore Arrigoni alla fine del girone di andata. Il tecnico fu per\u00f2 reintegrato dopo pochi giorni, dato il fermo volere della squadra di proseguire con lo stesso allenatore. Il rendimento della formazione toscana, tuttavia, non miglior\u00f2 sensibilmente, e cos\u00ec Arrigoni venne definitivamente esonerato il 20 marzo 2007. Al suo posto fu chiamato Fernando Orsi che chiuse il campionato in undicesima posizione.\nL'estate del 2007 fu caratterizzata dalla partenza di Cristiano Lucarelli, ceduto allo per 9 milioni di euro. Confermato per la stagione 2007-2008, Orsi venne esonerato dopo che un terribile inizio di campionato vide sprofondare il Livorno all'ultimo posto, con soli due punti in sette giornate. Al suo posto fu chiamato Giancarlo Camolese. Il 28 aprile fu richiamato Orsi dopo che, a tre turni dalla fine, il Livorno era scivolato di nuovo in ultima posizione. Il tecnico non pot\u00e9 evitare la retrocessione, che giunse alla penultima giornata.\nLa stagione seguente il Livorno riusc\u00ec a tornare in Serie A dopo un solo anno di cadetteria. Terminato in testa alla classifica il girone d'andata, i labronici chiusero la stagione regolare al terzo posto e conquistarono la massima serie dopo gli spareggi play-off contro e Brescia. Gli amaranto, dopo aver pareggiato a Brescia, si aggiudicarono la finale di ritorno col risultato di 3-0: di Francesco Tavano, Alessandro Diamanti e Martin Bergvold le reti. Francesco Tavano conquist\u00f2 il titolo di capocannoniere del campionato con 24 reti.\nAnni 2010.\nLa nuova stagione in Serie A vide il ritorno tra le file amaranto di Cristiano Lucarelli che con Tavano e Diamanti avrebbe dovuto comporre il tridente d'attacco livornese. Negli ultimi giorni di mercato per\u00f2 il presidente Spinelli decise di cedere Diamanti alla squadra inglese del West Ham per circa 6,5 milioni di euro, sollevando accese polemiche da parte della tifoseria. La panchina, anche in virt\u00f9 della vittoria dei play-off, venne riaffidata a Ruotolo, che per\u00f2 non ricevette la proroga da parte della federazione per poter allenare senza patentino di prima categoria. Gli venne quindi affiancato come primo allenatore Vittorio Russo. Esonerato Russo, venne assunto come allenatore Serse Cosmi che all'esordio riusc\u00ec a battere, dopo 62 anni, la Roma allo Stadio Olimpico per 1-0 con gol di Tavano. Sotto la direzione di Cosmi la squadra concluse il girone d'andata al 14\u00ba posto.\nIl 24 gennaio Cosmi diede le dimissioni dopo la sconfitta interna per 2-0 contro il Napoli, a causa di dissidi col presidente Spinelli sulla gestione della squadra. I due il 26 gennaio si riappacificarono, le dimissioni furono rigettate e Cosmi prosegu\u00ec nella conduzione tecnica della squadra. Gli innesti del mercato di riparazione non furono tuttavia sufficienti a garantire nel girone di ritorno un rendimento tale da portare la squadra alla salvezza. Il 5 aprile 2010 Cosmi venne esonerato dall'incarico di allenatore. La guida tecnica della squadra fu quindi riaffidata a Ruotolo che questa volta pot\u00e9 sedersi in panchina da solo, avendo ottenuto una deroga dalla federazione. Nonostante ci\u00f2, la retrocessione in Serie B arriv\u00f2 con tre giornate di anticipo.\nAl termine della stagione Aldo Spinelli mise in vendita il Livorno, ma, non riuscendo a trovare acquirenti adeguati, decise di proseguire alla guida della societ\u00e0. Venne stilato un piano triennale, basato sull'ingaggio di giovani promesse, sulla conferma di alcune pedine e su un deciso taglio del monte ingaggi. Per affrontare il campionato di serie B fu ingaggiato l'esperto allenatore Giuseppe Pillon. Dopo un buon girone d'andata gli amaranto incapparono in una serie di 5 sconfitte consecutive ed il 12 febbraio 2011 Pillon venne sostituito con Walter Novellino. La squadra non riusc\u00ec comunque a raggiungere i play-off, chiudendo l'annata al settimo posto.\nDurante la sessione estiva del calciomercato, lasci\u00f2 il club il capitano Francesco Tavano, mentre si registrarono il ritorno dell'attaccante Paulinho e la conferma di Andrea Luci, che da livornese avrebbe indossato la fascia di capitano. Dopo un inizio promettente i risultati diventano altalenanti, e alla vigilia della sosta invernale gli amaranto si ritrovarono al quintultimo posto in classifica. Spinelli esoner\u00f2 cos\u00ec Novellino sostituendolo con Armando Madonna. Il presidente del Livorno annunci\u00f2 inoltre di voler \"regalare\" il club ad un acquirente serio e capace. Il 14 aprile 2012, durante la partita Pescara-Livorno, il centrocampista amaranto Piermario Morosini si accasci\u00f2 sul campo di gioco a causa di un malore che ne caus\u00f2 la morte. Intanto dopo altre cinque sconfitte consecutive venne esonerato anche Madonna e al suo posto subentr\u00f2 il direttore generale Attilio Perotti. Il Livorno riusc\u00ec ad evitare i play-out soltanto all'ultima giornata.\nNella stagione seguente il Livorno riscatta completamente Luca Siligardi dall'Inter, rinunciando quindi al portiere Bardi sostituendolo con Vincenzo Fiorillo, acquistato insieme al greco Gentsoglou dalla Sampdoria. Sulla panchina si siede il giovane Davide Nicola, ex giocatore del Genoa di Spinelli. Il Livorno si piazza terzo dopo la sconfitta nello scontro diretto contro il e disputa i play-off. Dopo aver eliminato il Brescia in semifinale, i labronici pareggiano l'andata della finale play-off contro l'Empoli. Vincendo 1-0 il ritorno grazie a un gol di Paulinho, il Livorno torna in Serie A dopo 3 stagioni.\nIl Livorno inizia la nuova stagione da neopromossa di Serie A con l'obiettivo della salvezza, confermando l'allenatore Nicola che porta con s\u00e9 la maggior parte del gruppo della B, con in pi\u00f9 gli innesti di Innocent Emeghara, Leandro Greco e del nuovo portiere Francesco Bardi. Dopo un buon inizio con 8 punti in 5 partite, il Livorno inanella una serie negativa che lo fa cadere, al giro di boa, in zona retrocessione. A seguito di ci\u00f2 il presidente Spinelli esonera Nicola e chiama in panchina Attilio Perotti, gi\u00e0 in societ\u00e0 in diverse vesti dirigenziali, che dopo una sola partita lascia il posto al nuovo tecnico Domenico Di Carlo. Sotto la sua gestione, il Livorno riesce a conquistare solo tre vittorie senza abbandonare la zona retrocessione, tanto che a quattro giornate dal termine Di Carlo viene a sua volta sollevato dall'incarico, richiamando in panchina Nicola per 3 mesi ma l'esperimento del richiamo del mister fallisce, l'11 maggio 2014 la squadra retrocede in Serie B, e per la terza volta nella sua storia conclude il campionato di A all'ultimo posto. A un anno dal centenario, il 4 luglio 2014 Davide Nicola rassegna le dimissioni dalla guida del Livorno; gli subentra Carmine Gautieri che rimane in carica sino al 7 gennaio 2015 quando, con il Livorno quarto in classifica, gli subentra Ezio Gelain; quest'ultimo rimane in carica fino al 18 marzo 2015, quando \u00e8 sostituito da Christian Panucci. I labronici chiuderanno il campionato cadetto al nono posto, appena fuori dalla zona play-off.\nLa nuova stagione del campionato di Serie B si apre sotto i migliori auspici per la compagine labronica che, con il confermato allenatore Panucci, conquista bottino pieno nelle prime 4 giornate di campionato e la testa della classifica; tuttavia alcuni infortuni e la crescente difficolt\u00e0 dell'ambiente labronico con il presidente Spinelli, fanno precipitare il Livorno in un vortice di risultati negativi che lo fanno scivolare verso la zona retrocessione. In panchina si susseguono diversi cambi: dopo l'esonero di Panucci la panchina viene affidata a Bortolo Mutti che durante la sua esperienza conquista solo 2 punti in 10 giornate. La squadra ormai allo sbando vide quindi il ritorno di Panucci sulla panchina, ma la nuova esperienza del tecnico savonese non riesce a invertire la rotta sfociando a un nuovo esonero dopo la sconfitta di . Sulla panchina amaranto subentra dapprima una vecchia conoscenza del club, Franco Colomba, che torna ad allenare la squadra a dieci anni dalla precedente esperienza con i labronici, e infine Ezio Gelain, senza tuttavia portare a cambi di marcia. Il 20 maggio 2016, al termine di Livorno-Lanciano (2-2), la squadra toscana retrocede in Lega Pro dopo quattordici anni. Per la prima volta nella storia della Serie B una squadra che era stata capolista solitaria retrocede sul campo alla fine del torneo.\nNel 2016-2017 subentra sulla panchina labronica Foscarini, che all'inizio della stagione, a causa di molti infortuni, ottiene risultati negativi. Il cambiamento si vede dalla partita successiva, in Coppa Italia Lega Pro con la Carrarese: da quel momento la squadra ottiene 12 risultati consecutivi, tra cui le vittorie contro le \"grandi\" Cremonese in terra lombarda ed Alessandria al Picchi. Il Livorno chiude dunque in modo positivo il 2016. Nei mesi seguenti si mantiene in posizione utile per accedere i play-off, centrati grazie al terzo posto finale. Ai play-off la squadra allenata da Foscarini, dopo aver eliminato nell'ordine il Renate e la Virtus Francavilla, deve arrendersi alla al termine dei tempi supplementari.\nLa stagione 2017-2018 si apre con l'arrivo di mister Sottil. La prima parte del campionato vede il Livorno protagonista assoluto del campionato, con ben 15 vittorie su 20 partite. Dopo la sosta gli amaranto cadono in una crisi di risultati e prestazioni che costano la panchina a Sottil. A guidare il Livorno viene chiamato Foschi, che inizialmente riesce a dare quel cambio di marcia tanto auspicato, grazie alla vittoria nel big match in casa con il Siena e la settimana successiva a Viterbo. Dopo queste due vittorie il Livorno incappa, tuttavia, in tre sconfitte consecutive che costano il primato. A quel punto la societ\u00e0, alla vigilia del delicatissimo derby con il Pisa, richiama Sottil nella speranza di ritrovare la squadra che aveva dominato la prima parte del campionato. La vittoria nel derby permette ai labronici di tornare in vetta. Il 28 aprile 2018, giocando nel proprio stadio e pareggiando per 1-1 con la , la squadra toscana guadagna la certezza della promozione in Serie B con una giornata d'anticipo, tornando cos\u00ec tra i cadetti dopo due stagioni d'assenza. Alla fine della stagione i labronici partecipano al triangolare che assegna la Supercoppa di Serie C, torneo che chiudono al secondo posto dietro al e davanti al .\nPer la stagione 2018-2019 \u00e8 chiamato ad allenare la squadra toscana l'ex calciatore amaranto Cristiano Lucarelli, esonerato gi\u00e0 il 6 novembre 2018 dopo aver collezionato una vittoria, due pareggi e sette sconfitte. Annunciano le dimissioni anche il presidente Aldo Spinelli e il figlio Roberto, amministratore delegato del club. A Lucarelli subentra Roberto Breda, che riesce a condurre i suoi alla salvezza all'ultima giornata a discapito del Foggia penalizzato di sei punti.\nLa stagione 2019-2020 del Livorno \u00e8 un vero e proprio disastro: fa solo 21 punti e retrocede in Serie C con cinque partite di anticipo. Nell'estate del 2020, poi, dopo 21 anni di presidenza di Aldo Spinelli, la societ\u00e0 \u00e8 passata di mano ad una cordata di imprenditori capeggiati dall'ex presidente del Frosinone, Rosettano Navarra.\nAnni 2020.\nLa stagione 2020-2021 si rivela pi\u00f9 difficile della precedente, tra vicissitudini societarie, mancati pagamenti e una penalizzazione di 8 punti (ridotta a 5 alla fine del campionato). Dopo un inizio incerto e a met\u00e0 classifica, i labronici, spesso anche demotivati a causa di ci\u00f2 che accade a livello dirigenziale, crollano: molte partite perse (tra cui anche alcuni derby), i punti ottenuti sono troppo pochi e spesso le sconfitte diventano delle vere e proprie umiliazioni (ad esempio lo 0-6 subito dalla Juventus U23). Con la sconfitta all'ultima giornata nello scontro diretto contro la Pro Sesto, essi mancano anche l'opportunit\u00e0 di andare ai play-out, ritrovandosi in fondo alla classifica del girone A della Serie C, concludendo l'annata all'ultimo posto e venendo retrocessi in Serie D dopo quasi tre decenni di professionismo, con la societ\u00e0 spesso molto vicina al fallimento.\nIl 9 luglio 2021, a seguito dell'assemblea dei soci, \u00e8 stata deliberata la messa in liquidazione dell'A.S. Livorno Calcio s.r.l. con la nomina del liquidatore Pier Paolo Gherlone, gi\u00e0 all'interno della societ\u00e0 con il ruolo di amministratore. Il successivo 5 agosto la Co.Vi.So.D ha espresso parere negativo sulla posizione del sodalizio, ritenendo inammissibile la domanda di iscrizione alla Serie D per l'inidoneit\u00e0 del campo di gioco indicato, in luogo della non disponibilit\u00e0 dell'impianto comunale, oltre al non assolvimento degli obblighi finanziari.\nIl 6 agosto 2021 la societ\u00e0 A.S. Livorno Calcio viene esclusa dalla Lega Nazionale Dilettanti; non s'iscrive poi a nessun nuovo campionato. \nNella stessa estate, Paolo Toccafondi, ex presidente del , soddisfacendo la richiesta del sindaco di Livorno Luca Salvetti, forma una nuova societ\u00e0 con un vecchio marchio societario, ottenendo il nulla osta federale per l'iscrizione in Eccellenza Toscana in sovrannumero, come \"Unione Sportiva Livorno 1915\".\nColori e simboli.\nColori.\nIl colore della squadra livornese \u00e8 l'amaranto, lo stesso della citt\u00e0: questo \u00e8 stato adottato fin dal 1915, anno di fondazione della societ\u00e0.\nAttualmente la divisa da gioco \u00e8 composta da una maglia amaranto con bordature nere e oro, pantaloncini amaranto o neri, e calzettoni pure amaranto; in passato, soprattutto negli anni venti e trenta, il petto della casacca era altres\u00ec fasciato da tre strisce orizzontali bianche e verdi, ornate a loro volta dallo stemma comunale. La seconda muta \u00e8 invece tradizionalmente di colore bianco con bordature amaranto, abbinata a pantaloncini e calzettoni anch'essi colorati della stessa tinta.\nSimboli ufficiali.\nStemma.\nFino al 2021 era uno stemma circolare a sfondo bianco e contorno amaranto nel quale sono contenute le lettere di colore amaranto ASL, acronimo di Associazione Sportiva Livorno. Inizialmente, dal 1915 al 1991 (anno del fallimento societario), quando la societ\u00e0 portava il nome di Unione Sportiva Livorno, le lettere erano USL, con la stessa campitura descritta precedentemente. Dal 2021 con il ritorno alla denominazione Unione Sportiva Livorno \u00e8 stato ripristinato lo stemma del 1915.\nInno.\nL'inno ufficiale dell'Unione Sportiva Livorno Calcio \u00e8 l\"Inno amaranto\", musica di Alberto Montanari e parole di Giorgio Campi. Nel 2004 il gruppo ska punk de la Banda Bassotti ha inciso una nuova versione dell'inno contenuta nel mini album Baldi e fieri, dedicato al gruppo ultras Brigate Autonome Livornesi.\nStrutture.\nStadio.\nLe partite casalinghe dell'U.S. Livorno Calcio si giocano allo stadio comunale cittadino intitolato ad Armando Picchi, situato in piazzale Montello 14, a 400 metri dal mare e dall'Accademia Navale nel quartiere di Ardenza. Proprio per questo lo stadio \u00e8 anche informalmente noto come l\"'Ardenza.\" La capienza ufficiale \u00e8 di 19.238 posti a sedere, cifra che scende a 14.752 per le competizioni UEFA.\nDal 1915 al 1933 il Livorno ha giocato le proprie partite casalinghe sul campo di Villa Chayes, posto anch'esso nei pressi dell'Accademia. L'impianto aveva una capienza di circa 6.000 spettatori. L'8 ottobre 1933 venne inaugurato il nuovo impianto cittadino (anche se la costruzione fu completata solo nel 1935) con la partita di campionato Livorno- (2-0). La capienza era di 20.000 spettatori, di cui 15.000 seduti. Inizialmente intitolato ad Edda Ciano Mussolini, dal 1990 lo stadio porta il nome del livornese Armando Picchi, uno dei pi\u00f9 grandi campioni che hanno vestito la maglia amaranto, scomparso prematuramente nel 1971 all'et\u00e0 di 36 anni. Il settore di gradinata \u00e8 stato intitolato a Piermario Morosini il 14 aprile 2013, a un anno esatto dalla scomparsa del calciatore.\nCentro di allenamento.\nIl Livorno svolge le sue sedute di allenamento presso il Campo Sportivo \"Enzo Fagiolini\" di Vicarello (Collesalvetti).\nAllenatori e presidenti.\nGli allenatori e i presidenti dal 1915 ad oggi.\nCalciatori.\nIl Livorno e la Nazionale italiana.\nDi seguito l'elenco dei giocatori che sono stati convocati in Nazionale durante il periodo di militanza nel Livorno:\nNazionale A\nNazionale Under-21\nMaglie ritirate.\nIl 21 dicembre 2005 il Livorno ha ritirato la maglia numero 10 amaranto in onore di Igor Protti. In seguito lo stesso Protti ha per\u00f2 deciso di rimandare in campo la maglia, dichiarando che \u00ab\u00e8 giusto che i giovani possano sognare la maglia numero 10. \u00c8 giusto rimetterla in gioco\u00bb. Al seguito della scomparsa di Piermario Morosini, avvenuta il 14 aprile 2012 nel corso della partita Pescara-Livorno, \u00e8 stato deciso il ritiro della maglia numero 25.\nStatistiche e record.\nPartecipazione ai campionati.\nIn 99 stagioni sportive disputate a livello nazionale dopo la fine della prima guerra mondiale. Non \u00e8 compresa la stagione 1991-1992 e 2021-22, in cui il Livorno ha disputato il campionato di Eccellenza della Toscana a causa del proprio fallimento.\nStatistiche individuali.\nPresenze e reti in campionato (compresi i play-off) dal 1929 fino ad oggi.\nTifoseria.\nGemellaggi e rivalit\u00e0.\nLa tifoseria labronica ha da sempre nel la sua pi\u00f9 grande avversaria calcistica, cos\u00ec come forte \u00e8 il campanilismo tra le due citt\u00e0 anche in ambiti non sportivi. Nel contesto toscano vi \u00e8 rivalit\u00e0 anche con il , l', la , il e, dopo un gemellaggio interrotto, la . Altre grandi rivalit\u00e0, pi\u00f9 recenti, sono nate con la , la , il , l', il , il , il , il , la e la .\nGli unici gemellaggi attualmente stretti dagli ultras livornesi sono quelli con i tifosi dell' e dell'. Buoni rapporti vi sono con le tifoserie organizzate di , , ed ; mentre si registra un'amicizia nel segno dell'antifascismo con le tifoseria di e . Sussistono buoni rapporti anche con la tifoseria dell'.\nRosa Attuale.\nI dati sono aggiornati al 3 febbraio 2022."}
{"id": "19339", "revid": "1787156", "url": "https://it.wikipedia.org/wiki?curid=19339", "title": "Associazioni Calcio Riunite Messina", "text": "La Associazioni Calcio Riunite Messina s.r.l., meglio nota come A.C.R. Messina o semplicemente Messina, \u00e8 una societ\u00e0 calcistica italiana con sede nella citt\u00e0 di Messina. Milita in Serie C, la terza divisione del campionato italiano di calcio.\nLa squadra fu fondata il 1\u00ba dicembre 1900 con il nome di \"Messina Football Club\". Nel 1947 l'Associazione Calcio Messina si fuse con l'U.S. Giostra, dando vita cos\u00ec all\"Associazioni Calcio Riunite Messina\". Il 17 luglio 1997 l'U.S. Peloro (unica squadra cittadina all'epoca) cambi\u00f2 ancora una volta denominazione, dando vita al \"Football Club Messina Peloro\". Dopo il fallimento di quest'ultima, il 23 marzo 2009 nacque l\"'Associazione Calcio Rinascita Messina\" (Associazioni Calcio Riunite Messina dal 2014), la quale non si iscrisse al campionato di Serie C 2017-2018. Il 26 luglio 2017 \u00e8 nato l'attuale sodalizio, che nei primi giorni di agosto \u00e8 stato ammesso in Serie D. Il 13 giugno 2019 la societ\u00e0 ha concluso l'acquisto dello storico marchio \"Associazioni Calcio Riunite Messina\".\nDisputa le partite interne presso lo stadio San Filippo-Franco Scoglio di Messina (38 722 posti).\nIl club figura al 46\u00ba posto nella graduatoria per tradizione sportiva dei club calcistici e al 51\u00ba nella classifica perpetua della Serie A. Nella sua storia ultracentenaria il Messina ha disputato cinque campionati di Serie A, di cui tre consecutivi, e 32 di Serie B. Il miglior piazzamento in Serie A \u00e8 il settimo posto, raggiunto nella stagione 2004-2005, quando la squadra non ottenne la qualificazione in Coppa Intertoto per mancata licenza UEFA. Il miglior piazzamento nelle coppe \u00e8 rappresentato dagli ottavi di finale di Coppa Italia. Nella sua storia il Messina ha vinto un campionato di Serie B (nel 1962-1963), uno di Serie C1 (nel 1985-1986), due di Serie C2 (nel 1982-1983 e 1999-2000), uno di Lega Pro Seconda Divisione (nel 2013-2014) e quattro di Serie D (nel 1973-1974, 1997-1998, 2012-2013 e 2020-2021).\nStoria.\nIl Messina Football Club venne fondato il 1\u00ba dicembre 1900. I soci fondatori furono inglesi, ma anche i messinesi Alfredo Marangolo e Giulio Arena Ainis. Al vertice dell'organigramma societario figurava il presidente, l'armatore inglese Walter F. Becker.\nIl primo incontro del Messina Football Club fu disputato il 18 aprile 1901, contro l'\"Anglo Panormitan Athletic and Football Club\" (l'attuale Palermo). L'incontro fin\u00ec 3-2 per i palermitani. Nel luglio 1901 fu nominato presidente il neo console inglese di Messina, Arthur Barret Lascelles, il quale pertanto succedette a Walter Becker. Nel 1905 nacque la Whitaker Challenge Cup, disputata contro il Palermo; nel 1905 i messinesi vinsero 3-2, nel 1906, ancora successo dei peloritani 2-1 e nel 1908, vinsero i palermitani 3-0. Il terremoto del 1908 caus\u00f2 la morte di numerosi giocatori. Nel 1910 la squadra prese parte alla seconda edizione della Coppa Lipton, perdendo per\u00f2 sia contro il Naples sia contro il Palermo.\nNel 1910, nacque la Ginnastica Garibaldi, che nel 1913 vinse la Coppa Agordad a Catania e la Coppa Restuccia a Messina. Dopo lo scoppio della Prima guerra mondiale, le attivit\u00e0 calcistiche a Messina si interruppero.\nNel 1919, venne fondata l'U.S. Messinese, che nel 1920 perse la finale della Coppa Federale Siciliana contro il Palermo. Nel 1922, venne fondato il \"Messina F.C.\", dalla fusione tra U.S. Messinese-Umberto I e il Messina S.C. Nel 1922-1923 il Messina non arriv\u00f2 alle finali interregionali della Prima Divisione. Nel 1924-1925 accede alla Prima Divisione dopo un doppio confronto contro l'U.S. Peloro.\nNel 1924, nacque l'U.S. Messina (dopo lo scioglimento del Messina F.C.). La squadra disput\u00f2 la Prima Divisione 1924-1925, chiudendo al 1\u00ba posto nel campionato regionale ed al 4\u00ba posto nel girone B delle semifinali di Lega. Nella stagione 1925-1926, retrocesse in Seconda Divisione 1926-1927 ove rimase sino al 1928.\nNel 1928 nacque l'A.C. Messina, presidente fu Augusto Salvato. La squadra conquist\u00f2 la Serie B al termine della Prima Divisione 1931-1932. La squadra mantenne la categoria per sei stagioni consecutive, dal 1932-1933 fino alla retrocessione del 1937-1938. Disput\u00f2 poi due campionati in Serie C, ma con l'inizio della Seconda guerra mondiale, si ritir\u00f2 dal campionato di Serie C 1940-1941.\nNel 1941 nacque l'U.S. Mario Passamonte (intitolata ad un ex giocatore del Messina morto in guerra). La squadra prese parte alla Serie C 1942-1943, chiudendo al 5\u00ba posto nel girone N. Nel 1945 la Passamonte si fuse con la S.S. Lega Arsenale (nata nel 1944) e con l'U.S. Peloro, dando vita all'Associazione Sportiva Messina.\nNel 1945, nacque appunto l'A.S. Messina, che chiude al 6\u00ba posto nel girone F della Lega Centro-Sud della Serie C 1945-1946. Nel 1946 l'A.S. Messina si fuse con il Gazzi, dando vita alla nuova Associazione Calcio Messina.\nL'A.C. Messina, disput\u00f2 la Serie C 1946-1947, terminando la stagione al 2\u00ba posto nel girone C di Serie C e al 5\u00ba posto nel girone finale della Lega Sud. Fu l'ultima occasione in cui si parl\u00f2 di Associazione Calcio Messina.\nNel 1947 dalla fusione tra A.C. Messina e U.S. Giostra nacque la Associazioni Calcio Riunite Messina. Nel 1949-1950 arriv\u00f2 la promozione in Serie B, dopo uno spareggio con il Cosenza. Mantenne la Serie B consecutivamente dalla stagione 1950-1951 alla stagione 1962-1963, al termine della quale centr\u00f2 la prima storica promozione in Serie A.\nTuttavia al termine del girone d'andata la squadra figurava all'ultimo posto in classifica. Ma dopo il mercato di novembre, la squadra venne rivoluzionata e nel girone di ritorno il Messina conquist\u00f2 20 punti e riusc\u00ec a salvarsi. La seconda stagione in serie A culmin\u00f2 con la retrocessione, frutto del penultimo posto in classifica. Da allora il Messina ebbe una parabola discendente, che vide la squadra retrocedere in Serie C dopo soli tre anni di cadetteria e dopo la Serie C 1972-1973, retrocesse in Serie D. La prima esperienza in Serie D del Messina termin\u00f2 con la risalita in Serie C. Tuttavia saranno solo tre i campionati di Serie C disputati dal Messina, prima di ripiombare ancora in Serie D. Nel 1978-1979 la societ\u00e0 viene ammessa alla nuova Serie C2 ove rest\u00f2 sino alla stagione 1982-1983, anno della promozione in Serie C1 1983-1984, ove ottennero una tranquilla salvezza. Nel 1984, divenne presidente Salvatore Massimino. Il campionato di Serie C1 1984-1985, si concluse al 3\u00ba posto sotto la guida di Franco Scoglio. Nel Serie C1 1985-1986, arriv\u00f2 la promozione in Serie B 1986-1987. La squadra mantenne la Serie B sino alla stagione 1991-1992, poi il Messina partecip\u00f2 al campionato di Serie C1 1992-1993, e dopo delle vicissitudini societarie e la mole di debiti accumulata, la societ\u00e0 fall\u00ec.\nDopo l'esclusione dell'A.C.R. Messina dai campionati professionistici, le redini del calcio messinese furono prese da due societ\u00e0, l'A.S. Messina (nel 1993) e l'U.S. Peloro (nel 1994). Le due squadre presero parte al Campionato Nazionale Dilettanti 1996-1997, che termin\u00f2 con la retrocessione (e il successivo fallimento) dell'A.S. Messina e il 6\u00ba posto dell'U.S. Peloro.\nNel luglio del 1997, l'U.S. Peloro mut\u00f2 la sua denominazione e nacque cos\u00ec il \"Football Club Messina Peloro\". Il Messina sotto la presidenza di Aliotta ottenne la promozione in Serie C2 nel 1997-1998, la promozione in Serie C1 nel campionato di Serie C2 1999-2000 e la promozione in Serie B nel campionato di Serie C1 2000-2001. Nel successivo campionato di Serie B il Messina riesce a conquistare la salvezza solo all'ultima giornata.\nNell'estate del 2002 la propriet\u00e0 passa all'imprenditore Pietro Franza. Come nel campionato precedente, anche nella Serie B 2002-2003 i siciliani colgono la salvezza nelle ultime giornate. Ma nella stagione 2003-2004, il Messina coglie un'inaspettata promozione in Serie A sotto la guida di Bortolo Mutti, dopo 39 anni.\nIl Messina si present\u00f2 ai nastri di partenza della Serie A 2004-2005 con una squadra composta da molti degli artefici della promozione, tra cui Parisi, Di Napoli, Storari e il capitano Sullo. Il campionato si chiuse con un inaspettato 7\u00ba posto, con la squadra che sfior\u00f2 anche la qualificazione in Coppa Uefa e che avrebbe avuto la possibilit\u00e0 di disputare la Coppa Intertoto, ma il club non ottenne la licenza per parteciparvi.\nNell\u2019estate 2005 la F.I.G.C. richiese l'esclusione del Messina dalla Serie A, a causa di irregolarit\u00e0 fiscali; il Consiglio federale ratific\u00f2 l'esclusione su indicazione della COVISOC. La decisione fu confermata anche dal TAR, ma la societ\u00e0 peloritana fu riammessa in massima serie nei primi di agosto dal Consiglio di Stato.\nLa stagione 2005-2006, per\u00f2, si concluse con la retrocessione del Messina con il terzultimo posto in graduatoria, ma dopo lo scandalo di Calciopoli, fu riammesso in massima categoria, in virt\u00f9 della retrocessione d'ufficio della Juventus all'ultimo posto e del miglior piazzamento nella zona rossa della classifica. Ma nella stagione 2006-2007, si classific\u00f2 ultima retrocedendo nuovamente, stavolta per davvero. Nella Serie B 2007-2008, i peloritani si salvarono chiudendo al 14\u00ba posto, ma l'estate 2008 vide la situazione societaria divenire insostenibile per i debiti accumulati.\nIl \"Football Club Messina Peloro\" fallisce definitivamente il 27 novembre 2008 ma partecipa alla Serie D 2008-2009 dopo la mancata iscrizione alla Serie B dello stesso anno.\nIl 23 marzo 2009 la fallita \"F.C. Messina Peloro\", venne rilevata all'asta fallimentare dalla A.C.R. Messina S.r.l. di propriet\u00e0 del romano Alfredo Di Lullo. Nasce pertanto l\"Associazione Calcio Rinascita Messina\".\nNel frattempo la squadra riesce a mantenere la categoria, grazie al 12\u00ba posto in Serie D 2008-2009. Il piazzamento si ripete anche nella stagione 2009-2010.\nNell'agosto 2010, il Messina passa in mano a Pietro Santarelli. Egli per\u00f2 non onorer\u00e0 mai gli impegni societari assunti con la precedente propriet\u00e0, e pertanto nel novembre 2010, Marcella Chierichella e Arturo Di Mascio cedono le quote societarie agli imprenditori Bruno Martorano e Vincenzo Principato nel mentre che il Messina conclude la Serie D 2010-2011 con una \"tranquilla\" salvezza.\nIl 14 agosto 2011 il gruppo Martorano trasferisce le quote della societ\u00e0 a Raffaele Manfredi. Il Messina raggiunge il quarto posto del campionato di Serie D 2011-2012, accedendo cos\u00ec ai play-off. Dopo aver superato per 3-1 in trasferta la Battipagliese in semifinale, perde la finale contro il Cosenza per 3-0 allo Stadio San Vito. Il 12 giugno 2012 la societ\u00e0 annuncia di aver ceduto il 100% delle quote al gruppo industriale di Pietro Lo Monaco. Il campionato di Serie D 2012-2013, sancisce la promozione in Lega Pro Seconda Divisione 2013-2014.\nLa stagione 2013-2014, dopo dei passi falsi iniziali, si conclude con la promozione al primo posto nella rinnovata Lega Pro 2014-2015.\nIl 19 dicembre 2013, il patron Pietro Lo Monaco e i suoi collaboratori, alla presenza del notaio Nunzio Arrigo, firmano l'atto che rinomina la societ\u00e0 \"Associazioni Calcio Riunite Messina 1947\".\nDopo una stagione fallimentare, il Messina retrocede il 30 maggio 2015 dopo aver perso i play-out con la Reggina. Il 7 agosto, la societ\u00e0 viene ceduta da Pietro Lo Monaco a un gruppo di imprenditori guidato da Natale Stracuzzi, che assume la carica di presidente. Successivamente, \u00e8 stato nominato come nuovo allenatore Arturo Di Napoli. Il 29 agosto, il Messina viene riammesso in Lega Pro per sopperire ai vuoti creatisi a causa delle indagini sull'inchiesta \"Dirty Soccer\".\nLa stagione 2015-2016 viene conclusa al 7\u00ba posto, garantendo la partecipazione alla Coppa Italia.\nIl 18 febbraio 2017, la propriet\u00e0 composta da Stracuzzi, Oliveri, Micali e dalla societ\u00e0 Antares cede l'intero pacchetto azionario a Franco Proto.\nIl Messina ottiene la salvezza matematica il 7 maggio 2017, grazie al pareggio maturato con la Vibonese.\nIl 14 luglio successivo, a seguito della mancata presentazione della fideiussione relativa all'iscrizione al campionato di Serie C 2017-2018, viene esclusa automaticamente dalla competizione. L'ACR di Proto fallisce e viene resa necessaria una manifestazione di interesse del Comune di Messina per far nascere una nuova societ\u00e0 con una nuova matricola per poter partecipare al Campionato di Serie D. Il 25 luglio, dopo l'unica manifestazione d'interesse arrivata a Palazzo Zanca, l'amministrazione comunale affida a Pietro Sciotto la composizione di una nuova societ\u00e0, per partecipare al campionato di Serie D 2017-2018. Il 26 luglio, presso lo studio del notaio Pierangela Pitrone, nasce la nuova societ\u00e0, l\"'Associazione Calcio Rilancio Messina S.S.D. a r.l.\", i cui proprietari sono Pietro Sciotto (neo presidente) e il fratello Matteo. Il 4 agosto, il sodalizio peloritano viene ammesso in Serie D, ove conclude il campionato al sesto posto. Conclude poi la stagione 2018-2019 del campionato di Serie D al dodicesimo posto.\nIl 13 giugno 2019 viene acquistato il marchio storico della \"Associazioni Calcio Riunite Messina\", e in tal modo la societ\u00e0 cambia la propria denominazione in \"Associazioni Calcio Riunite Messina Societ\u00e0 Sportiva Dilettantistica\". Termina il campionato di Serie D 2019-2020 (sospeso dopo lo scoppio della Pandemia di COVID-19) all'ottavo posto.\nIl 13 luglio 2020, la societ\u00e0 presieduta da Pietro Sciotto cede il 30% delle quote societarie agli imprenditori salernitani Carmine Del Regno ed Enzo Bove.\nLa stagione 2020-2021 si conclude al 1\u00ba posto nel girone I della Serie D con la conseguente promozione del Messina in Serie C.\nColori e simboli.\nColori.\nI colori del Messina sono tradizionalmente il giallo ed il rosso; essi si rifanno allo stemma della citt\u00e0, rappresentato da una croce d'oro su campo rosso. Tra il 1900 e il 1910, i colori sociali della squadra messinese erano il bianco ed il blu. Mentre tra il 1910 e il 1928 e tra il 1941 e il 1943, i colori sociali erano il bianco ed il nero.\nDiviseNel corso degli anni le varie squadre messinesi hanno vestito divise di colori differenti. Il Messina Football Club vestiva infatti divise bianco-blu; la Ginnastica Garibaldi utilizzava maglie di colore rosso; l'U.S. Messinese adott\u00f2 invece maglie bianche a collo nero, con applicato lo stemma della citt\u00e0, anche il Messina F.C. fondato nel novembre 1922 indossava maglie bianco-nere. L' A.C. Messina nel 1928 adott\u00f2 una maglia bianca con bordi giallorossi.\nL'A.C.R. Messina conferm\u00f2 la divisa: maglia bianca, e stemma di Messina (con i classici colori giallo e rosso) sul petto Nel corso degli anni verranno utilizzate divise analoghe, o che comunque manterranno sempre evidenti i colori sociali giallo e rosso ad esempio le divise interamente rosse listate di giallo indossate negli anni duemila.\nSimboli ufficiali.\nStemma.\nLo stemma crociato fu utilizzato sin dal 1919, quando al cavaliere Allegra, furono donate dodici maglie bianche dalla Difesa Marittima, alle quali vennero applicati colletto nero, e appunto lo stemma crociato della citt\u00e0.\nIl logo nel corso degli anni ha mantenuto lo stemma crociato. Lo stemma societario attuale \u00e8 rappresentato da uno scudo bianco bordato d'oro, con all'interno una versione semplificata dello scudo crociato giallo-rosso, la denominazione sociale in giallo, due bande orizzontali giallo - rosse e la dicitura \"dal 1900\".Di seguito tutti i loghi del Messina.\nInno.\nIl Messina negli anni recenti (dal 2015 sino ai primi mesi del 2017), ha avuto come inno ufficiale \"Cuore Giallorosso\" di Josu\u00e8 Previti. Altri inni sono stati \"Messina punto e basta\", interpretato da Corrado Lojacono (utilizzato negli anni '60 e '70, e ripreso negli anni duemiladieci), \"Vola\", cantato da Salvatore Trimarchi e \"Sugnu Missinisi\", cantato da Tony Canto ed utilizzato dal 2013 sino al 2015.\nMascotte.\nLa mascotte storica del Messina calcio \u00e8 il pesce spada chiamato \"Spadino 'u missinisi\". Di solito viene disegnato come un pesce spada sorridente, vestito con la maglia biancoscudata, che infilza un pallone da calcio. \nIn tempi recenti, in particolare negli ultimi campionati di Serie A, la mascotte della squadra \u00e8 stata anche il leone \"Liu 'u missinisi\", un leone antropomorfo in divisa biancoscudata, molto simile a quello posto in cima al campanile della cattedrale di Messina.\nStrutture.\nStadio.\nIl Messina gioca le partite interne allo stadio San Filippo-Franco Scoglio, che ha una capienza di 38.722 spettatori. Il \"San Filippo\", inaugurato nell'estate 2004, sostitu\u00ec lo stadio Giovanni Celeste, impianto storico della citt\u00e0, utilizzato dal Messina gi\u00e0 negli anni trenta.\nFino alla met\u00e0 degli anni dieci la squadra disputava le partite interne nello spiazzo di San Raineri. Il primo incontro disputato sul terreno di San Raineri fu giocato il 2 maggio 1901 tra Messina F.C. e Royal Yacht Catania, e termin\u00f2 1-1.\nTra il 1920 ed il 1922 gioc\u00f2 invece al campo di \"Piano Moselle\". L'impianto venne costruito grazie agli sforzi del presidente Giovanni Vento e del suo vice Augusto Salvato (gi\u00e0 portiere della Ginnastica Garibaldi). La gara d'esordio fu giocata nel gennaio 1920, e vide di fronte l'U.S. Messinese e l'Ausonia Reggio Calabria; l'incontro termin\u00f2 6-0 per i siciliani.\nA partire dalla stagione 1922-1923 venne utilizzato l'impianto di gioco \"Enzo Geraci\" presso la Cittadella, dove la squadra rimase fino al 1932. Nel settembre 1932 venne inaugurato lo stadio Gazzi di via Oreto. L'inaugurazione del \"Gazzi\" avvenne nel 1932, con un incontro amichevole tra Messina e Catania, conclusosi 1-1. Il \"Gazzi\" venne poi ufficialmente intitolato a Giovanni Celeste il 19 luglio 1948.\nSociet\u00e0.\nL'attuale societ\u00e0 \u00e8 di propriet\u00e0 di Pietro Sciotto, e ha sede sulla Strada Statale 114, Km 6 - 98125 Messina. Il nome ufficiale del sodalizio peloritano \u00e8 dal 2019 \"Associazioni Calcio Riunite Messina\", fondato il 26 luglio 2017 come \"Associazione Calcio Rilancio Messina Societ\u00e0 Sportiva Dilettantistica\".\nSponsor.\nElenco degli sponsor del Messina.\nSettore giovanile.\nIl settore giovanile dell'A.C.R. Messina S.S.D. si compone di: \"Giovanissimi Regionali\", \"Allievi Regionali\" e \"Juniores Regionali\".\nI principali calciatori provenienti dal vivaio del Messina sono: Marco Materazzi vincitore della Champions League con l'Inter nel 2010, Giovanni La Camera vanta oltre 70 presenze in Serie B, Marco Crimi vanta 23 presenze in Serie A e oltre 100 presenze in Serie B, Giuseppe Rizzo 11 presenze in Serie A e oltre 100 presenze in Serie B.\nDiffusione nella cultura di massa.\n\u00abViva la squadra del Messina!\u00bb, questa \u00e8 la frase che Nino Frassica, ha pronunciato durante la puntata del 6 giugno 2017 della serie televisiva \"Complimenti per la connessione\". L'attore messinese ha citato la sua squadra del cuore, anche in alcune puntate di \"Don Matteo\". Inoltre Renzo Arbore, ha citato il Messina durante uno spettacolo che ha tenuto a Furnari, dando notizia della riammissione della squadra peloritana in Lega Pro 2015-2016.\nAllenatori e presidenti.\nDi seguito l'elenco degli allenatori e dei presidenti della storia della societ\u00e0.\nCalciatori.\nContributo alle Nazionali.\nIl primo calciatore italiano del Messina ad essere stato convocato in Nazionale \u00e8 stato Fernando Benatti nel 1964-65, sebbene non abbia mai esordito. Il primo a vestire la maglia azzurra \u00e8 stato Alessandro Parisi. Il difensore scese in campo in occasione dell'amichevole tra Italia e Finlandia, disputata proprio allo Stadio San Filippo di Messina il 17 novembre 2004 (risultato finale: 1-0).\nParisi non \u00e8 il solo italiano ad aver vestito la maglia azzurra della Nazionale nel periodo di militanza nel Messina. Insieme a lui figura anche il centrocampista Carmine Coppola, che scese in campo in occasione dello stage negli Stati Uniti nell'estate 2005. Coppola debutt\u00f2 l'8 giugno contro la Serbia e Montenegro, e tre giorni dopo part\u00ec titolare contro l'Ecuador.\nDi pi\u00f9 sono stati i calciatori stranieri che, dal dopoguerra in poi, sono stati convocati nelle rispettive Nazionali durante la propria militanza messinese. Essi sono: Edgar \u00c1lvarez (Honduras), Julio Guti\u00e9rrez (Cile), Rahman Rezaei (Iran, medaglia di bronzo alla Coppa d'Asia 2004), Hany Said (Egitto), Atsushi Yanagisawa e Mitsuo Ogasawara (Giappone), Marco Andr\u00e9 Zoro (Costa d'Avorio, medaglia d'argento alla Coppa d'Africa 2006).\nStatistiche e record.\nStatistiche individuali.\nLe statistiche tengono in considerazione i campionati dal 1922 per le presenze, dal 1929 per le reti messe a segno.\nTifoseria.\nStoria.\nIl primo gruppo organizzato di tifosi messinesi nacque nel 1973 con la fondazione dei Fedelissimi; altri gruppi ultras sono e/o sono stati: Giovent\u00f9 Giallorossa 1980, Nocs 1983, Uragano CEP, Testi Fracidi, Tipi Loschi, Fighters, Bordello, Corazzata Giallorossa, Lions attivo sino al 2017, Assidui, Vecchia Maniera attivo sino al 2020.\nAl 2021 i gruppi ultras attivi sono: Fedelissimi 1973, Giovent\u00f9 Giallorossa 1980, Uragano CEP 1982, Nocs 1983, Semu Pacci Ritiro 2010.\nGemellaggi e rivalit\u00e0.\nLa tifoseria messinese, dal 1987, \u00e8 gemellata con quella del Frosinone. Vi sono altri gemellaggi con le tifoserie di , , (nata dopo il gemellaggio con il Pescara) e .\nUn forte gemellaggio esistente, era quello con la tifoseria del Pescara dal 1986 al 2016 e che \u00e8 stato sciolto per iniziativa dei Rangers, gruppo principale della tifoseria pescarese, per diversi motivi senza condivisione da gran parte del resto della tifoseria biancoazzurra. Altro storico legame, durato dal 2002 al 2017, \u00e8 stato con il Nard\u00f2, non pi\u00f9 esistente dopo la dismissione del gruppo organizzato neretino \"South Boys 2002\".\nPer quanto riguarda le amicizie, i tifosi messinesi hanno instaurato un rapporto di amicizia con i tifosi dell'Atletico Catania, della Casertana e della .\nLe rivalit\u00e0 da sempre pi\u00f9 sentite sono quelle con i dirimpettai calabresi della , con cui ci si scontra nel Derby dello Stretto e con il Catania, scontro che d\u00e0 vita al Derby di Sicilia. A causa della rivalit\u00e0 con gli amaranto, gli ultras messinesi hanno astio anche nei confronti dei salernitani e dei baresi, entrambi storicamente gemellati con i reggini.. Altre forti inimicizie che vigono e con le quali si giocano derby regionali, sono con i tifosi organizzati dell', dell'Igea Virtus Barcellona, del Licata, del Palermo (con cui si disput\u00f2 il primo derby siciliano, nel 1901), del Siracusa e del . \nLe rivalit\u00e0 esterne, invece, degne di nota, sono con L'Aquila (questa sorta per il gemellaggio che legava la tifoseria peloritana ai pescaresi, storici rivali dei rossoblu), con il Foggia e, ventennali, con i tifosi di Taranto, Nocerina, e .\nOrganico.\nRosa 2021-2022.\n\"Rosa aggiornata all'11 febbraio 2022\"."}
{"id": "19344", "revid": "198277", "url": "https://it.wikipedia.org/wiki?curid=19344", "title": "Ternana Calcio", "text": "La Ternana Calcio, meglio nota come Ternana, \u00e8 una societ\u00e0 calcistica italiana con sede nella citt\u00e0 di Terni. Milita in Serie B, la seconda divisione del campionato italiano.\nFondata nel 1925, \u00e8 oggi la cinquantaquattresima squadra italiana per tradizione sportiva. Nella sua storia conta 2 partecipazioni alla Serie A (la pi\u00f9 recente nell'edizione 1974-1975) e 28 in Serie B. Fu la prima rappresentante dell'Umbria in Serie A, nella stagione 1972-1973.\nLa squadra e i suoi calciatori sono noti con il soprannome di \"Fere\", ovvero \u00abbelve\u00bb o \u00abbestie\u00bb in dialetto ternano, adottando come simbolo societario la figura mitologica della Viverna, identificata nell'araldica locale anche come il Drago Thyrus.\nIl club \u00e8 inoltre noto per i suoi colori sociali, il rosso e il verde, un accostamento cromatico molto raro in ambito calcistico internazionale e unico a livello professionistico italiano.\nStoria.\nI primi anni e le due guerre.\nIl calcio a Terni nasce nei primi anni del XX secolo, quando un gruppo di giovani studenti si riunisce settimanalmente, per sfidare alcune compagini dell'hinterland umbro. Viene costituita una societ\u00e0, non affiliata alla Federazione Italiana del Football, e si gioca senza stilare calendari o programmi, presso l'area del Foro Boario, accanto al Ponte Romano. Sono gli anni del pionierismo, quando bisognava aspettare la fine della fiera per utilizzare lo spiazzo disponibile. Spesso i giocatori erano gli atleti della locale palestra Garibaldi che lasciavano gli attrezzi e si dedicavano a questa nuova moda. Tra gli altri si ricordano Filippo Mangiavecchi ed Emiliano Abate, che anni dopo saranno tra i promotori della nascita di una vera e propria societ\u00e0, che viene creata per\u00f2 solo nel 1915, e porta il nome di \"Interamna Football Club\", in onore del nome latino della citt\u00e0. Tra i giocatori della rosa, c'\u00e8 da segnalare anche Carlo Farini, che poi diventer\u00e0 parlamentare nel secondo dopoguerra.\nCon lo scoppio della prima guerra mondiale la possibilit\u00e0 di giocare questo nuovo sport si ferma, per riprendere subito dopo la fine delle ostilit\u00e0. La passione \u00e8 tanta, nascono due diverse societ\u00e0: l\"Unione Calcistica Ternana\" nel 1918 e il \"Terni Football Club\" nel 1920, che per la prima volta adotta le maglie a strisce rosse e verdi. Per cinque anni si giocano partite amichevoli e tornei locali fino al 1925, quando il \"Terni FC\" gioca il primo torneo ufficiale, la Terza Divisione regionale, che i rossoverdi vincono e, insieme alla Tiferno di Citt\u00e0 di Castello, vengono promossi in Seconda Divisione. L'entusiasmo porta in quello stesso anno alla costruzione dell'impianto di Viale Brin, a opera della stessa societ\u00e0, che viene inaugurato il 19 luglio con una partita contro il gi\u00e0 citato Tiferno, finita 1-1, che dar\u00e0 la promozione a entrambe le squadre.\nNell'ottobre del 1925, avviene quindi l'inevitabile accorpamento del \"Terni FC\" e dell\"UC Ternana\" nella nuova squadra dell\"Unione Sportiva Terni\", evento che viene indicato come atto di nascita dell'odierna Ternana (2 ottobre 1925). Sono le origini del sodalizio rossoverde, sceso per la prima volta in campo in un torneo regolare il 18 aprile 1926 (Perugia-Terni 1-3); la squadra vince subito il girone e viene promossa nel campionato di Seconda Divisione. Dopo un solo anno d'attivit\u00e0, l\"US Terni\" si fonde a sua volta con il \"Football Club Terni\", dando vita all\"Unione Sportiva della Societ\u00e0 Terni\" che nel 1926-27 gioca un altro torneo d'avanguardia; si va a uno spareggio finale al Motovelodromo Appio di Roma contro il , che viene battuto 1-0 con conseguente promozione nel campionato di Prima Divisione. Intanto la squadra, per celebrare l'istituzione della provincia di Terni, inizia a giocare con una divisa gialla e azzurra, i due colori raffigurati nello stemma e nel gonfalone provinciale. Nella stagione seguente la squadra stupisce ancora arrivando in seconda posizione in campionato, a pari merito con la Fiorentina.\nNel 1928-29 si assume il titolo di \"Polisportiva Fascista Ternana\", che per\u00f2 si scioglie dopo una sola stagione, lasciando liberi i propri giocatori. Sembra la fine prematura del calcio a Terni, e invece gi\u00e0 nel 1929-30 si riparte grazie ai fratelli Bosco, nomi mitici per l'industria ternana. Con il \"Thyrus\" sul petto, la squadra ricomincia dalla Prima Divisione, col nome di \"Terni Foot Ball Club\" e soprattutto col ritorno alle magliette rossoverdi; si mettono a segno \"colpi di mercato\", e sembra l'inizio di una stagione sfolgorante, invece a met\u00e0 del suo svolgimento il consiglio direttivo si dimette. Anche nell'anno dopo la crisi si acuir\u00e0, nonostante un nuovo cambio di nome, questa volta in \"Associazione Calcistica Ternana\". Come avverr\u00e0 pi\u00f9 di una volta nel corso della sua storia, si arriva al fallimento: dal 1933 al 1934 non si gioca, se non qualche amichevole.\n\"Polisportiva Fascista Mario Umberto Borzacchini\", colloquialmente \"Borzacchini Terni\", fu il nome assunto dalla squadra rossoverde nel periodo compreso tra le stagioni calcistiche 1934-35 e 1942-43: la scelta deriv\u00f2 dalla volont\u00e0 di dedicare al campione di automobilismo ternano Mario Umberto Baconin Borzacchini la squadra di football cittadina dopo la morte del pilota sul circuito di Monza, avvenuta nel 1933. Promossi in Serie C nella stagione 1937-38, sotto la guida dell'allenatore ungherese B\u00e9la K\u00e1roly, gli umbri sfiorarono poi per due volte la Serie B nelle stagioni 1940-41 e 1942-43, rispettivamente con Guido Gianfardoni, morto prematuramente, e Gino Rossetti nel ruolo di allenatore. Da segnalare come la Borzacchini Terni si aggiudic\u00f2 la Coppa dell'Italia Centrale nella stagione 1937-38 battendo in finale la con il risultato di 2-1 (gara disputata sul neutro di Ancona il 24 luglio 1938). Da sottolineare inoltre la vittoria in amichevole contro la Roma proprio nella stagione in cui i giallorossi vinsero il loro primo scudetto.\nE poi arriva la seconda guerra mondiale, con i 108 bombardamenti che distruggono Terni e molte vite; il pallone \u00e8 solo l'ultimo dei pensieri.\nDal secondo dopoguerra agli anni 1960.\nNell'estate del 1945 si tenta la ricostruzione in discontinuit\u00e0 con l'anteguerra, e la societ\u00e0, che nel frattempo riassume definitivamente la denominazione di Ternana, viene ripescata in Serie B dopo aver ben figurato nella stagione 1945-46. Nel 1946-47 la squadra manca la Serie A di un soffio, preceduta in classifica solo dalla Salernitana di Gipo Viani, mentre l'anno successivo si vede retrocedere in Serie C in seguito alla riduzione dei quadri per il torneo cadetto. \u00c8 l'inizio di una crisi dalla quale non sar\u00e0 facile uscire, che sfocia nella stagione 1949-50 con la caduta in IV Serie, nonostante un nome prestigioso in panchina come quello di Gino Colaussi.\nSi pensa che sia la fine dell'attivit\u00e0 agonistica, ma l'anno dopo si d\u00e0 mandato al sindaco, Luigi Michiorri (in una sorta di Lodo Petrucci \"ante litteram\"), di formare una nuova societ\u00e0. Il peggio sembra passato, ci si arrangia con volenterosi giovani locali e la stagione \u00e8 salva. L'anno successivo si decide di vendere i migliori per allestire una squadra molto giovane, con il capitano Orlando Strinati che subentra in corsa nel doppio ruolo di allenatore-giocatore, ma talmente inesperta e arrangiata da finire addirittura nel campionato regionale di Promozione. Sono due anni di inferno, segnati addirittura da un derby cittadino con la \"Bacigalupo\" del quartiere Matteotti, cosicch\u00e9 bisogna aspettare il 1954-55 per riassaporare la IV Serie e far tornare un po' di entusiasmo intorno ai rossoverdi.\nSi ricostituisce una buona societ\u00e0, allenata da Rodolfo Latini e Corrado De Sio, si allestisce una buona squadra anche se poi alla fine ci si salva vincendo il doppio spareggio con i sardi del Calangianus, grazie anche a un rigore parato dal portiere Mariano Pazzi nella prima sfida disputata a Civitavecchia. Nel 1956-57 si respira aria nuova, la squadra \u00e8 buona ma non si va pi\u00f9 in l\u00e0 di un'onesta met\u00e0 classifica. \u00c8 sempre Corrado De Sio a guidare il sodalizio rossoverde, ma le difficolt\u00e0 non riescono a essere superate e nel 1959 si trova costretto a rimettere il tutto nelle mani del sindaco Ezio Ottaviani. Dopo un anno di transizione, con l'aiuto di Renato Alpini la squadra riesce a confermarsi nella IV Serie.\nUna prima svolta avviene nel 1961-62, quando \u00e8 l'onorevole Filippo Micheli ad affidare la presidenza a Renzo Nicolini, allora giovane avvocato, che poi diventer\u00e0 Presidente dell'Istituto per il credito sportivo. Nel 1964 arriva cos\u00ec la promozione in Serie C, grazie alla vittoria all'ultima giornata contro la : tecnico di quell'impresa \u00e8 Riccardo Carapellese. \u00c8 in quel periodo che viene coniato il soprannome \"Fere\".\nL'approdo in Serie B.\nNella stagione seguente la matricola Ternana sfiora la Serie B, che arriver\u00e0 finalmente il 23 giugno 1968. Artefici di quella impresa furono, tra gli altri, Germano, Bonassin, Pandrin, Liguori, Marinai, Nicolini, Meregalli, Cardillo e Sciarretta, con alla guida tecnica il \"Profeta\", Corrado Viciani. Intanto, la Ternana fu trasformata in societ\u00e0 per azioni il 25 giugno 1968.\nL'anno successivo, l'altro grande evento: l'inaugurazione del nuovo stadio Libero Liberati, con la partita disputata il 24 agosto 1969 tra la Ternana e i brasiliani del Palmeiras, vinta dai sudamericani per 3-1.\nAnni 1970.\nL'era Taddei.\nIl \"gioco corto\" di Viciani e lo storico approdo in Serie A.\nSeguiranno quattro anni di gavetta tra i cadetti, e in una di queste stagioni la squadra sar\u00e0 guidata, sotto la presidenza di Giorgio Taddei, da Luis Vinicio che iniziava allora la sua carriera di allenatore, prima della storica ascesa alla massima serie, ottenuta con la netta vittoria sul Novara (3-1) il 18 giugno 1972, che spalanca ai rossoverdi le porte della Serie A, storico traguardo mai raggiunto fino ad allora da nessuna squadra dell'Umbria. I protagonisti dell'impresa: Migliorini, Geromel, Cardillo, capitan Marinai, Cucchi, Mastropasqua, Benatti, Rosa, Jacolino, Zeli, Russo, Valle; dall'ottava giornata si ritrovano soli in testa e ci resteranno sino a fine campionato.\nI meriti del prestigioso risultato, oltre ai 18 atleti che compongono l'organico, sono principalmente da attribuire al credo tattico del tecnico Viciani \u2013 teorico di quel \"gioco corto\" che, basandosi sul possesso palla, sul pressing alto e sul continuo scambio di fraseggi e sovrapposizioni tra gli undici della squadra, ubriaca gli avversari e manda in tripudio un'intera citt\u00e0; nel panorama calcistico nazionale dei primi anni 1970, ancora dominato dai lanci lunghi e dal contropiede, la Ternana \u00e8 uno dei primi club italiani a proporre con successo questo moderno sistema tattico, figlio del calcio totale in quel periodo ai suoi massimi livelli. Viciani fece di necessit\u00e0 virt\u00f9, con una squadra di \"gregari\" in una citt\u00e0 operaia per antonomasia:\nFatto sta che i tifosi rossoverdi sono in tripudio, dopo anni di bocconi amari si respirer\u00e0 aria di Serie A, di grande calcio; l'euforia durer\u00e0 solo una stagione, visto che il campionato seguente si chiude all'ultimo posto, troppo inesperta era la squadra. \u00c8 da ricordare la prima partita di quella stagione 1972-73, che vedeva scendere al Liberati il Milan di Gianni Rivera: fin\u00ec 0-0 con la Ternana pi\u00f9 volte vicina a una clamorosa vittoria, e i rossoneri ubriacati dal \"gioco corto\" di Viciani.\nGuidata da Enzo Riccomini, presidente Giorgio Taddei, con Salvatore Garritano in squadra, seguita sempre da un gran numero di tifosi (in 10.000 a Firenze per giocare in campo neutro contro il ), nel campionato cadetto 1973-74 la squadra conquista immediatamente la risalita nella massima serie, in compagnia dell' e del , piazzandosi al terzo posto. Ma anche il secondo e ultimo campionato di Serie A della Ternana si concluder\u00e0, al termine della stagione 1974-75, con un'amara retrocessione, con la vana consolazione di aver affrontato tutte le grandi sempre a viso aperto.\nLa fine dell'esperienza in massima serie.\nSi riprova la risalita, ma i campionati seguenti non saranno forieri di successi, nemmeno quando alla guida della squadra viene chiamato Edmondo Fabbri, nel 1976. Visto il non brillante cammino della squadra, a sostituire il \"Coreano\" arriver\u00e0 addirittura Cesare Maldini. Ma gli ex allenatori azzurri non portano bene ai rossoverdi che si ritrovano a un passo dalla retrocessione. Il \"Cesarone\" nazionale viene sostituito da un tecnico locale, Omero Andreani, ex della Ternana operaia anni 1950 e 1960 che si dimenava in IV Serie al Viale Brin. A tre giornate dalla fine, il vanta cinque punti di vantaggio, ha due partite esterne e lo scontro diretto contro le \"Fere\". Le perder\u00e0 tutte, la Ternana riesce a vincere proprio al Cibali, oltre che le due gare interne, e si salva per un punto.\nL'anno dopo la squadra \u00e8 guidata da Rino Marchesi, e chiude a soli due punti dalla terza promozione in Serie A. L'anno successivo la squadra \u00e8 guidata da Renzo Ulivieri, in porta gioca Giulio Nuciari. \u00c8 una stagione di transizione, visto che l'anno dopo la societ\u00e0 passa nelle mani di Adriano Garofoli (che sar\u00e0 anche presidente della Confindustria Umbra negli anni 2000), e la guida tecnica \u00e8 affidata a Pietro Santin prima e Omero Andreani poi. In quest'anno la squadra retrocede in Serie C1 e contestualmente arriva in semifinale di Coppa Italia sconfitta dalla Roma, dopo aver eliminato, nell'ordine, Fiorentina, Verona e Napoli; a fine stagione diversi giocatori vengono ceduti proprio a societ\u00e0 di Serie A.\nAnni 1980.\nGli anni 1980 saranno ricordati come tra i pi\u00f9 difficili nella storia del club: era strano piombare di nuovo nei campi della provincia dopo aver calcato i palcoscenici pi\u00f9 importanti. La squadra si dimena tra la C1 e la C2, e ogni stagione \u00e8 caratterizzata da repentini cambiamenti di allenatori, giocatori e dirigenti. Nel 1983, mentre infuria la cassaintegrazione, un rigore negato induce \"Il Messaggero\" a chiedersi se esista \"un disegno per colpire ormai questa citt\u00e0 e questa societ\u00e0\".\nTornano sulla panchina sia Viciani sia Andreani, ma i risultati stentano ad arrivare. Torna anche Giorgio Taddei, presidente ai tempi della Serie A, in squadra gioca un giovane Stefano Colantuono ma sono campionati mediocri, sempre sull'orlo della retrocessione, che alla fine arriva nel 1985-86. Dopo anni di successi, la societ\u00e0 \u00e8 allo sbando, i tifosi sfiduciati, la citt\u00e0 distante dalla squadra.\nQuando sembra che non sia possibile l'iscrizione al torneo successivo, arriva a Terni un imprenditore romano, Domenico Migliucci. La fiducia sembra tornare, la campagna acquisti \u00e8 di tutto rispetto, arrivano a Terni nomi del calibro di Paolo Di Canio, Vincenzo D'Amico e Domenico Di Carlo, ma alla penultima di campionato la sconfitta a Pesaro contro la Vis relega i rossoverdi al terzo posto. L'anno dopo si rischia di precipitare nei dilettanti, e solo con una vittoria sul Martina il rischio \u00e8 evitato. Migliucci minaccia di abbandonare, si vivono momenti di angoscia dovuta al malgoverno calcistico cittadino, basato su debiti, mancate promesse e comportamenti eccentrici: basti pensare all'organizzazione di un pranzo al sacco allo stadio prima di un incontro o al servizio di \"nursery\" da offire alle mamme-tifose. Il fallimento avviene il 12 dicembre 1987, e il campionato \u00e8 concluso grazie alla curatela fallimentare di Alfiero Vagnarelli, che tra l'altro permette alla squadra di salvarsi dalla retrocessione.\nNel 1988-89 appare all'orizzonte una nuova cordata, portata in citt\u00e0 da Ernesto Bronzetti e guidata da Gaspare Gambino. Con Claudio Tobia come allenatore e una squadra costruita in extremis con molti giocatori, almeno sulla carta, sul viale del tramonto avviene il miracolo; il campionato \u00e8 dominato da tre squadre: Ternana, Fidelis Andria e , che impattano a 48 punti a fine stagione. Si ricorre alla classifica avulsa, per la quale i pugliesi sono subito promossi, mentre umbri e abruzzesi dovranno giocarsela con un'ulteriore partita. Pu\u00f2 cos\u00ec chiudersi in grande il decennio con lo spareggio tra la Ternana e il Chieti, giocato allo Stadio Dino Manuzzi di Cesena che, di fronte a 2.000 teatini e 14.000 ternani impazziti di gioia, regala la Serie C1 ai rossoverdi dopo i tiri di rigore. La stagione seguente inizia con la solita suspense, la squadra si iscrive in extremis confermando per\u00f2 in blocco i protagonisti della partita di Cesena. La squadra parte bene, \u00e8 terza quando mancano poche giornate al termine, poi perde in casa per 2-4 contro la Casertana.\nAnni 1990.\nLa ripresa e il fallimento.\nIl campionato 1990-91 \u00e8 ugualmente positivo in avvio, tanto pi\u00f9 che la Ternana a dicembre \u00e8 in piena corsa-promozione, ma nel girone di ritorno c'\u00e8 un crollo di risultati e addirittura la partita con il viene persa dalla squadra con cinque gol al passivo, con una parziale delusione dell'ambiente che sperava in un doppio salto. Gambino lascia, e nel 1991-92 passa la gestione a Rinaldo Gelfusa, imprenditore ciociaro che investe per rendere la societ\u00e0 pi\u00f9 competitiva. La squadra, alla cui guida viene chiamato Roberto Clagluna, viene radicalmente cambiata con l'arrivo di numerosi volti nuovi. Entrambi i derby umbri col Perugia vengono vinti, e la Ternana occupa il primo posto dalla prima partita fino alla fine del campionato; il gioco \u00e8 abbastanza difensivo (tutte le vittorie, tranne quelle con Barletta e Andria, avverranno per 1-0) e basato su una tenuta atletica specie nei secondi tempi, tanto che il 17 maggio 1992 arriva la Serie B grazie alla vittoria contro il Catania. La cadetteria si rivel\u00f2 tuttavia solo il preludio di una svolta molto negativa nella storia del club.\nIl fallimento giunge durante il campionato 1992-93; una stagione disastrosa sebbene iniziata sotto tutt'altre prospettive, con gli arrivi in rossoverde dei quotati Giuseppe Taglialatela e Sandro Tovalieri. Ma una sera d'agosto, mentre la squadra \u00e8 in ritiro a Norcia, si scopre che i bonifici dei neoacquisti non sono mai neanche partiti da Terni, sicch\u00e9 questi tornano alle vecchie societ\u00e0 di appartenenza; e inoltre emerge un debito di 100 milioni di lire. Il campionato comunque inizia, ma la squadra \u00e8 condannata sin dal principio al ritorno in C1. I rossoverdi ottengono appena 4 vittorie e solo un contributo del comune di Terni per garantire l'esercizio provvisorio consentir\u00e0 alla Ternana di terminare il campionato ed evitare la radiazione a torneo in corso (come accaduto nello stesso anno all'). Il gruppo di imprenditori che rilever\u00e0 dall'asta fallimentare il club umbro riuscir\u00e0 iscriverlo alla Serie D invocando la tradizione sportiva cittadina.\nNel 1993-94, dunque, la Ternana affronter\u00e0 squadre del comprensorio umbro, laziale e abruzzese. Da ricordare i derby regionali contro le squadre dei comuni dell\"hinterland\" perugino (spesso giocati allo Stadio Renato Curi) e la quasi stracittadina contro la Narnese. Sostenuta da un pubblico comunque numeroso, non riuscir\u00e0, pur partendo con i favori del pronostico, a vincere il campionato e dunque assicurarsi la promozione. Anzi, dietro al giunger\u00e0 proprio la Narnese e la Ternana dovr\u00e0 subire l'onta di non essere nemmeno la prima squadra della Provincia.\nL'anno successivo, sotto la presidenza Fedeli, con un pubblico che nonostante le vicissitudini seguir\u00e0 sempre le sorti dei rossoverdi, \u00e8 la a sbarrare la strada alla Ternana e di quella stagione \u00e8 da ricordare l'altro derby provinciale con l'Orvietana. A fine stagione per\u00f2, grazie al ripescaggio, arriva comunque la promozione in Serie C2.\nNel 1995-96 la squadra fa un gran campionato, arriva terza dietro e , ma deve arrendersi ai play-off contro la Fermana a causa di una rete di Pennacchietti subita nel recupero della gara di ritorno a Terni (al termine della quale ci saranno gravi incidenti fuori dallo stadio, con un ragazzino di dieci anni ferito).\nL'anno successivo, con la presidenza di Alberto Gianni e Luigi Delneri come allenatore, arriva il salto in Serie C1. \u00c8 un campionato dominato dalla Ternana che viene inseguita inutilmente prima dalla e poi dal , con sorpassi al vertice e tesi scontri diretti. La svolta arriva dopo la sconfitta subita a Macerata per 3-2, alla quale seguiranno ben otto vittorie consecutive, tra cui quella contro l'Iperzola che, contestualmente al pari del Livorno nel derby toscano contro il , permetter\u00e0 ai rossoverdi di agganciare il primo posto solitario e non lasciarlo pi\u00f9 fino alla vittoria finale sul campo del , con ottomila ternani in festa.\nL'era Agarini.\nIl ritorno in Serie B.\nNella stagione successiva, sempre con Delneri e, dapprima con Gianni e poi con Luigi Agarini come presidenti, arriva la promozione dalla Serie C1 alla Serie B. In due anni dunque, la Ternana ha compiuto il doppio salto. Il campionato era partito con l'intenzione di arrivare il pi\u00f9 possibile vicino ai play-off, senza pretendere troppo. Ma la squadra si rivel\u00f2 essere di prim'ordine: Giacomo Modica, Cristian Stellini, Cristian Silvestri, Massimo Borgobello, Giovanni Cornacchini ed Ezio Brevi formano l'intelaiatura di quella formazione che se la batte alla pari con il Cosenza e con i cugini del Gualdo, ma che a causa dell'inopinata sconfitta di Catania alla terzultima giornata, d\u00e0 il via libera ai calabresi e lascia ai rossoverdi la lotteria dei play-off. Poco male per\u00f2, la promozione viene sancita dalla vittoria nella finale di Ancona contro la , davanti a 8.000 nocerini e 12.000 ternani, con un gol di Arcadio nei tempi supplementari.\nIl ritorno in Serie B cementa ancor di pi\u00f9 l'entusiasmo intorno alle \"Fere\", rispetto all'ultima disastrosa apparizione c'\u00e8 la consapevolezza che ci sono le possibilit\u00e0 per salvarsi. Delneri intanto \u00e8 andato all'Empoli e a Terni arriva Antonello Cuccureddu. L'avvio di campionato \u00e8 buono, arrivano le vittorie storiche contro Torino (2-1 con rete al 90' di Giovanni Tiberi appena entrato) e Napoli, c'\u00e8 chi inizia a sognare un triplo salto fino in Serie A ma la sconfitta di Pescara per 5-1 fa tornare tutti con i piedi per terra: Cuccureddu viene esonerato e al suo posto torna Delneri che non aveva trovato spazio nello spogliatoio toscano. Ma le cose peggiorano: in nove partite arrivano solo cinque pareggi, Delneri viene allontanato e al suo posto arriva Vincenzo Guerini.\nSi lotta fino all'ultimo, e grazie a una sofferta vittoria con l'Andria proprio all'ultima di campionato arriva la salvezza grazie alla doppietta di Massimo Borgobello. Da ricordare l'esodo dei cinquemila ternani a Cesena e degli ottomila a Montevarchi per giocare in campo neutro a seguito della squalifica per il lancio di un oggetto che colp\u00ec il medico del Brescia, e di nuovo, il ferimento dell'allenatore dell'Andria colpito da un bullone lanciato dall curva che provoc\u00f2 strascichi che fecero temere per la salvezza stessa. Quell'anno, arriv\u00f2 in rossoverde un giovane salentino: Fabrizio Miccoli, ma anche Corrado Grabbi.\nAnni 2000.\nPer l'ultimo campionato del XX secolo, quello del 1999-2000, per non rischiare fino all'ultima giornata viene riconfermato Guerini e gran parte della squadra. Arrivano Daniele Balli e Fabio Artico e dopo quattro giornate addirittura la squadra \u00e8 prima in solitudine. Il resto della stagione seguir\u00e0 tra alti e bassi, ci sar\u00e0 l'intermezzo della Coppa Italia contro il Perugia (con mitraglietta di Stellini per il gol rossoverde al Curi) e alla fine dopo aver sofferto forse un po' troppo arriver\u00e0 la salvezza, grazie a una doppietta di Artico nella vittoria esterna di Salerno alla penultima giornata. Intanto Luigi Agarini possiede tutte le quote, e per l'anno successivo si inizia a parlare di scalata alla Serie A. C'\u00e8 il ritorno di Corrado Grabbi e di Massimo Borgobello, la squadra allenata da Andrea Agostinelli lotta sempre al vertice e grazie al gioco spumeggiante si ritrova ben presto tra le favorite del torneo. Ma le due sconfitte interne contro Torino e Piacenza, che lasciarenno un mare di polemiche a causa di due arbitraggi un po' dubbi relegheranno i rossoverdi al sesto posto.\nIl 2001-02 \u00e8 un anno tra i pi\u00f9 turbolenti. La squadra, pur vendendo Grabbi agli inglesi del Blackburn Rovers parte come favorita del torneo, ma non riesce mai a imporsi nonostante il ritorno di Ezio Brevi e la definitiva esplosione di Miccoli autore di 15 reti; cos\u00ec alla fine, con un'assurda sconfitta a Bari, si vede retrocessa. Le polemiche divampano, anche perch\u00e9 le dirette concorrenti, il , il e il Cosenza vengono accusate di aver vinto \"troppo\" facilmente, mentre la Ternana si \u00e8 trovata di fronte un Bari in giornata di grazia. Ma le polemiche finiscono presto, poich\u00e9 visto il fallimento della Fiorentina neodeclassata, la squadra umbra viene ripescata.\nL'anno successivo, dunque, si riparte dalla Serie B con un nuovo allenatore, Mario Beretta e, dopo un campionato nel quale i rossoverdi arrivano a ridosso delle prime (settimo posto con Borgobello autore di 18 reti), per la stagione 2003-2004 arriva Riccardo Zampagna, viene confermato Mario Frick e vengono lanciati Luis Antonio Jimenez e Houssine Kharja. Si comincia anche a parlare di \"Citt\u00e0 dello Sport\", ovvero di tutta una radicale trasformazione dello Stadio, ma anche della piscina e della costruzione del Palazzetto Sportivo, tutto nei pressi dello Stadio Liberati. Alla fine del girone d'andata la Ternana \u00e8 seconda a un punto dall'Atalanta; dietro, staccate, tutte le altre. \u00c8 il campionato successivo al caso Catania, i posti disponibili per la promozione diretta sono cinque, pi\u00f9 uno che uscir\u00e0 dallo spareggio interdivisionale contro la quart'ultima di Serie A. Nel girone di ritorno, per\u00f2, la squadra accusa un calo che la porta a una lunga serie di risultati negativi (delle prime sedici partite del girone di ritorno, ne vincer\u00e0 solo una), sicch\u00e9 a marzo Agarini lascia tutto all'imprenditore marchigiano Edoardo Longarini; la squadra si fa intanto sorpassare da tutte quelle di vertice, terminando il campionato al settimo posto, a quattro punti dalla zona promozione.\nIntanto il progetto della \"Citt\u00e0 dello Sport\" naufraga anche a causa del parere contrario del TAR dell'Umbria. La stagione successiva parte negativamente. Zampagna viene riscattato alle buste dal Messina e Massimo Borgobello va alla Salernitana. La squadra si ritrova penultima (ironia della sorte, ultimo era il Treviso che, dopo una vigorosa rimonta, approder\u00e0 ai play-off, e dopo il fallimento del Torino e del Perugia, e il declassamento del Genoa, si ritrover\u00e0 in Serie A), poi inizia a migliorare grazie anche all'arrivo di Gianni Comandini che risolleva le sorti e fa anche sperare in qualcosa di pi\u00f9 di una semplice met\u00e0-classifica. Ma dopo una brutta sconfitta nel derby, il nono posto \u00e8 il meglio che si pu\u00f2 ottenere, con Mario Frick autore di 16 reti.\nL'era Longarini.\nConfusione societaria e ricaduta in C1.\nNel campionato 2005-06 la Ternana retrocede in Serie C1, i tifosi accusano la Presidenza dei fallimenti sportivi secondo loro causati dal continuo cambio di dirigenti, amministratori, allenatori, direttori sportivi e dalla messa fuori rosa dei giocatori migliori. Il campionato \u00e8 pessimo e i tifosi iniziano ad abbandonare lo stadio. La societ\u00e0 si \u00e8 trovata anche in contrasto con l'Amministrazione Comunale per il rinnovo della concessione dello stadio. Il Comune di Terni ha negato pi\u00f9 volte il suo benestare per la concessione del Liberati. Nella gara casalinga contro la Salernitana, valida per la quarta giornata di campionato, che si sarebbe dovuta disputare il 25 settembre 2006, i cancelli dello stadio rimasero chiusi: ci\u00f2 ha determinato per la Ternana la sconfitta a tavolino per 3-0, decisione poi annullata dagli organi sportivi. La ripetizione della partita, disputata pi\u00f9 di sei mesi dopo, il 28 marzo 2007, addirittura dopo la gara di ritorno (giocata un paio di settimane prima), vide infine la vittoria della squadra rossoverde. Il sindacato calciatori minacci\u00f2 di ritardare l'inizio delle partite dei campionati di Serie A e B per protestare contro l'atteggiamento della dirigenza della Ternana nei confronti dei giocatori messi fuori rosa.\nA questo proposito, il 19 gennaio del 2007, la trasmissione televisiva de LA7 \"Le Partite non Finiscono Mai\" trasmise un lungo servizio in cui si \u00e8 tentato di dare una spiegazione a questa strana situazione. Dopo qualche tempo alcuni giocatori come Joseph Dayo Oshadogan e Houssine Kharja si sono svincolati dalla societ\u00e0 per accasarsi altrove. L'ennesima travagliata stagione (durante la quale si avvicendano in panchina ben quattro allenatori: Favarin, Raggi, D'Urso, Marino) si conclude con la Ternana che riesce a salvarsi all'ultima partita con il Teramo, unica gioia insieme alla vittoria nel derby di una stagione pessima.\nLa stagione 2007-08 parte con la concessione dello stadio rinnovate per parte dell'Amministrazione Comunale, che ha visto in disaccordo gran parte della cittadinanza, e la Ternana nel Girone A della Serie C1. La prima parte del campionato trascorre tra tante difficolt\u00e0. La squadra, la cui guida tecnica \u00e8 affidata a Francesco Giorgini, non imbocca la strada giusta. Arriva, anzi, alla fine del girone di andata all'ultimo posto in classifica. Il girone di ritorno registra un deciso cambio di rotta, con i rossoverdi che iniziano una incredibile serie positiva rimanendo imbattuti fino alla fine del campionato, il che consente loro di raggiungere una inaspettata salvezza diretta.\nLa stagione 2008-09 parte con progetti di promozione, grazie anche agli arrivi di Christian Rigan\u00f2, Fabio Concas, Giorgio Noviello e alle conferme di Romano Tozzi Borsoi, Marco Rigoni e Luigi Sartor. Ma la squadra vede un periodo di crisi nel girone di andata (che peraltro era cominciato molto bene, addirittura nelle prime posizioni in classifica). La maggior parte del campionato viene comunque giocata con la squadra a centro classifica.\nIl 29 maggio 2009 l'amministratore unico Stefano Dominicis si dimette lasciando cos\u00ec le redini amministrative, per il momento, al Direttore Amministrativo Simone Montemari. Dopo un mese, Dominicis torna misteriosamente in carica come amministratore unico firmando anche i vari colpi di mercato. Con Baldassari in panchina, la Ternana parte bene ma poi a fine girone d'andata, la squadra avr\u00e0 un momento buio con 3 sconfitte e un pareggio. Baldassari si dimette sostituito da Domenicali. Nella campagna acquisti di gennaio arrivano Quondamatteo, Hurtado, Negrini, Pietro Balistrieri, Imburgia, Procida, Gabriel Enzo Ferrari.\nIl 7 marzo 2010 la societ\u00e0 ufficializza l'esonero del tecnico Manuele Domenicali. Il 9 marzo viene ufficializzato il ritorno del tecnico Francesco Giorgini, con un contratto fino al 30 giugno 2010, un anno e mezzo dopo le sue dimissioni. Il suo compito \u00e8 di riportare la Ternana in Serie B, ma la societ\u00e0 conclude la stagione perdendo il posto utile per i play-off all'ultima giornata della stagione, contro la Reggiana a Reggio Emilia, dopo aver occupato le prime cinque posizioni per tutte le giornate. Da rilevare che senza la vittoria del Rimini contro il Verona alla penultima giornata, arrivata in pieno recupero, i rossoverdi sarebbero comunque approdati ai playoff (con un turno di anticipo) al posto dei romagnoli per via della classifica avulsa, anche in caso di sconfitta a Reggio Emilia.\nAnni 2010.\nAvvicendamenti societari e retrocessione sul campo.\nIl nuovo allenatore rossoverde per la stagione 2010-2011 \u00e8 Renzo Gobbo neovincitore della Serie D alla guida del Montichiari. Il calciomercato estivo inizia con il botto: la Ternana strappa l'attaccante cileno Luis Antonio Jim\u00e9nez all', risolvendo a proprio favore la compropriet\u00e0 tramite le buste offrendo poco pi\u00f9 di 3.000.000 di euro contro i 2.000.000 offerti dal club campione d'Europa. Altri arrivi sono il difensore Grieco e i centrocampisti Nitride e Arrigoni.\nSul versante societario, dopo sette anni, il 25 agosto 2010 Edoardo Longarini cede l'intero pacchetto azionario del club ad Angelo Deodati. Il 17 settembre seguente le azioni del club diventano ufficialmente di Deodati, il quale il giorno stesso dichiara i primi quadri dirigenziali che vedono egli presidente, Rosettano Navarra vicepresidente e Vittorio Cozzella direttore sportivo con Longarini patron. Tuttavia, dopo appena quattro mesi, il 23 dicembre Deodati si dimette per incomprensioni con la dirigenza rossoverde e impegni di lavoro improrogabili. A met\u00e0 del gennaio 2011 il dimissionario Deodati torna nell'organigramma sempre nel ruolo di presidente. Il DG \u00e8 Roberto Renzi e il DS \u00e8 Antonio Recchi. Un mese dopo Deodati abbandona definitivamente le redini poich\u00e9 le azioni di Longarini sono sequestrate dalla Procura di Roma e quindi incedibili. Francesco Zadotti, commercialista di Longarini, diventa quindi presidente. Il 15 maggio all'ultima giornata di campionato la Ternana, in vantaggio contro l'Andria BAT per 2-1 fino al 90\u00b0 si fa segnare due gol (90\u00b0 e 95\u00b0) per l'2-3 finale quindi si piazza 15\u00aa in classifica e dovr\u00e0 affrontare ai play-out il Foligno per salvarsi.\nIl 29 maggio 2011 l'andata dei play-out al Blasone di Foligno vede vittoriosi i padroni di casa per 1-0. Nel ritorno, il 5 giugno alla Ternana basta una vittoria con qualsiasi risultato per non retrocedere. Infatti le \"Fere\" vanno in vantaggio 1-0 con gol di Sinigaglia ma al 93\u00b0 il Foligno agguanta il pareggio e la Ternana retrocede in Lega Pro Seconda Divisione.\nDal ripescaggio alla Serie B.\nDura solo due mesi (giugno e luglio) l'incubo della Seconda Divisione, infatti il 4 agosto 2011 viene ripescata in Prima Divisione per completamento organici a causa delle numerose squadre non iscritte, sborsando complessivamente 1.100.000 euro alla Lega Pro e FIGC. La stagione 2011-12 riparte con Zadotti presidente, Cozzella direttore sportivo e Domenico Toscano allenatore. Il 25 aprile 2012 la Ternana, grazie alla vittoria per 2-0 (doppietta di Davide Sinigaglia) sulla , ottiene la matematica promozione in Serie B con due giornate d'anticipo rispetto alla fine del campionato. La stagione, dopo il ripescaggio in Prima Divisione, \u00e8 partita dal ritiro estivo in agosto con un gruppo di 12 giocatori, per poi balzare in testa al campionato alla 7\u00aa giornata d'andata (vittoria per 1-0 a Taranto contro la diretta rivale in classifica) fino al termine dello stesso. L'annata vittoriosa dei rossoverdi, che pure non ha portato al primato nella classifica sul campo, ha anche riscoperto il feeling col pubblico del Liberati che, con una media di 5.316 spettatori a partita, ha spinto al successo la squadra. Stabilito anche il record stagionale di spettatori in Lega Pro con 10.206 spettatori: mai cos\u00ec alto, in casa, dal derby del 2004. Qualificata per la supercoppa di Lega di Prima Divisione, affronta lo Spezia vincitrice del girone B. L'andata a Terni finisce 0-0, mentre il ritorno a La Spezia si conclude con la vittoria bianconera per 2-1, dopo che la Ternana era passata in vantaggio al 72' con Docente.\nLa stagione 2012-2013 inizia il 13 luglio 2012 col ritiro di Norcia. A causa dei lavori allo stadio Liberati, la squadra \u00e8 costretta a giocare la prima partita di Coppa Italia e l'esordio in campionato allo Stadio Pietro Barbetti di Gubbio. Il torneo cadetto inizia con tre sconfitte, per poi inanellare 4 vittorie consecutive e una serie di risultati utili (7), che la fanno balzare in zona play-off. Vari infortuni occorsi ai giocatori rossoverdi penalizzano in seguito le prestazioni della Ternana, che comunque continua a ben figurare, ottenendo a fine torneo la seconda miglior difesa in assoluto. Avendo navigato stabilmente nella parte centrale della classifica, le \"Fere\" chiudono la stagione al nono posto della graduatoria.\nIl campionato di Serie B 2013-2014 per le \"Fere\" comincia con la riconferma di Toscano per la terza stagione consecutiva. Nell'ambito del calciomercato estivo, arrivano in Umbria, tra gli altri, l'attaccante Mirco Antenucci dal Torino, assieme a Raffaele Maiello dal Napoli, Fabio Sciacca dal Catania, Nicolas Viola dal Palermo, e Antonio Zito dalla Juve Stabia, oltre ai giovani uruguagi Felipe Avenatti dal River Plate di Montevideo, e C\u00e9sar Falleti dal Cerro; viene inoltre riscattato il difensore centrale Alberto Masi dalla Juventus, e messo sotto contratto lo svincolato Damiano Ferronetti. In rosa anche la conferma del giovane portiere Alberto Brignoli, e degli attaccanti Fabio Ceravolo, Gianluca Litteri, Luis Alfageme e Angelo Raffaele Nol\u00e9 alla sua quarta stagione in rossoverde. In Coppa Italia, i rossoverdi escono in estate al secondo turno, sconfitti ai tempi supplementari dal Lecce. Il 31 dicembre 2013, a seguito di risultati inferiori alle attese e con la squadra vicina alla zona play-out, la societ\u00e0 decide di esonerare Toscano e il suo staff dalla guida tecnica dei rossoverdi, ingaggiando contestualmente Attilio Tesser come nuovo allenatore. La Ternana conseguir\u00e0 la salvezza a due partite dal termine, classificandosi sedicesima, stazionando per buona parte del campionato nel limbo tra le zone play-off e quelle, pi\u00f9 vicine, dei play-out.\nLa stagione successiva vede la conferma di Tesser come allenatore della prima squadra, che mostra un rendimento altalenante in campionato. Dopo un inizio nella zona medio-bassa della classifica, i rossoverdi migliorano il loro rendimento grazie alle buone prestazioni in trasferta che fanno da contraltare a quelle negative al Liberati. In seguito ad un'ulteriore serie negativa verso la fine del campionato, la salvezza arriva per la Ternana solo nelle ultime due giornate (vittoria a casa del Modena e contro il gi\u00e0 retrocesso Varese al Liberati), chiudendo tuttavia a met\u00e0 classifica (12\u00ba posto). Nella stessa stagione le \"Fere\" stabiliscono due nuovi record: maggior numero di vittorie in trasferta (7) e maggior numero di sconfitte in casa (10). A stagione conclusa, il 3 giugno Zadotti viene indagato nell'ambito della sua attivit\u00e0 nel settore dei rifiuti nel viterbese; dimessosi dalla carica di numero uno della Ternana, dopo un breve interregno dell'avvocato Giuseppe Matteo Masoni, la presidenza del club passa cos\u00ec in estate a Simone Longarini, figlio del patron Edoardo.\nNella stagione 2015-2016 la squadra viene inizialmente affidata a Domenico Toscano, il cui ritorno a Terni dura tuttavia lo spazio di poche settimane causa scarsi risultati sul campo. Sotto la gestione del subentrante Roberto Breda la Ternana si risolleva, e dall'ultimo posto in classifica chiude il campionato al dodicesimo posto.\nNella stagione 2016-2017 sulla panchina rossoverde va inizialmente a sedersi Christian Panucci; tuttavia gi\u00e0 ad agosto il tecnico entra in rotta con la societ\u00e0, situazione che sfocia in un precoce esonero cui fanno seguito anche le dimissioni del direttore sportivo Fabrizio Larini. A sostituirli arriva Benito Carbone come \"manager all'inglese\", ossia nel duplice ruolo di allenatore e dirigente, ma anche questi rassegna le dimissioni dopo la prima giornata di ritorno (Pisa-Ternana 1-0) lasciando i rossoverdi al penultimo posto in classifica. A sostituirlo arriva brevemente Carmine Gautieri, il quale viene a sua volta sollevato dall'incarico il 6 marzo dopo un deludente ruolino: 3 punti in 7 partite (una vittoria e sei sconfitte). La panchina della Ternana, a questo punto ultima in classifica con 23 punti in 29 partite, viene affidata a Fabio Liverani. Il tecnico romano, sovvertendo ogni pronostico, conquista ben 26 punti nelle ultime 13 partite, portando le \"Fere\" alla quinta salvezza consecutiva tra i cadetti.\nL'era Unicusano: tra seconda e terza serie.\nAlla fine del campionato 2016-2017 la famiglia Longarini palesa l'intento di disimpegnarsi, dopo 13 anni, dalla gestione della societ\u00e0: il 21 giugno 2017 viene quindi ufficializzato l'accordo finalizzato alla cessione della Ternana a Stefano Bandecchi, proprietario dell'Universit\u00e0 degli Studi \"Niccol\u00f2 Cusano\", il quale ne assume la gestione quale \"patron\" e insedia alla presidenza Stefano Ranucci. A seguito del passaggio di propriet\u00e0 si verifica anche un punto di svolta nell'identit\u00e0 del club umbro: il nome dell'ateneo di Bandecchi viene integrato in quello della squadra rossoverde, che cambia ufficialmente la propria denominazione sociale in \"Ternana Unicusano\".\nNonostante le roboanti promesse estive, l'annata 2017-2018 si rileva totalmente fallimentare sul piano sportivo. La squadra umbra \u00e8 fin dall'avvio di campionato relegata nei bassifondi della classifica, e neanche gli avvicendamenti in panchina a stagione in corso tra Sandro Pochesci e Ferruccio Mariani, e infine Luigi De Canio, sortiscono effetti. Il 12 maggio 2018, perdendo per 2-1 sul campo della , i rossoverdi retrocedono in Serie C dopo sei anni. Con 77 gol subiti, quella umbra \u00e8 la peggiore difesa del campionato, mentre con soli 37 punti conquistati in 42 partite, la stagione della Ternana \u00e8 una tra le peggiori della sua storia.\nIn vista della stagione 2018-2019 si fa ritorno alla denominazione sociale di \"Ternana Calcio\". In estate la campagna acquisti genera molte aspettative: arrivano una serie di giocatori dai curriculum altisonanti per la terza serie, quali Giuseppe Vives, Modibo Diakit\u00e9, Guido Marilungo, Walter L\u00f3pez e il capocannoniere uscente del campionato, Daniele Vantaggiato. La Ternana viene inserita nel girone B della Serie C, ma la squadra inizia il campionato con un certo ritardo, in virt\u00f9 di un ricorso inoltrato dal club per essere ripescato in Serie B; questo viene rigettato sicch\u00e9, dopo un promettente inizio, la squadra cala sensibilmente di rendimento fino a terminare il torneo all'undicesimo posto. Per l'annata successiva la societ\u00e0 conferma Gallo in panchina e si rinforza con gli arrivi, tra gli altri, di Carlo Mammarella, Emanuele Suagher, Simone Sini, Alexis Ferrante e Giuseppe Torromino. La Ternana, inserita questa volta nel girone meridionale della Serie C, si stabilisce delle posizioni di vertice del campionato e, nonostante lo stop forzato a inizio 2020 dettato dalla sopraggiunta pandemia di COVID-19, raggiunge i play-off, dove, dopo avere superato , e nei primi turni, vede sfumare il sogno della promozione contro il ai quarti di finale; la squadra raggiunge inoltre, per la seconda volta nella propria storia, la finale della Coppa Italia di Serie C, persa a Cesena contro la .\nNella stagione 2020-2021 la Ternana viene inserita nuovamente nel girone meridionale della terza serie. La societ\u00e0 ingaggia come allenatore il livornese Cristiano Lucarelli, il quale sar\u00e0 tra gli artefici di un campionato da record; in estate viene confermata l'ossatura dell'anno precedente, mentre dal mercato arrivano diversi rinforzi, a partire dai fantasisti sudamericani C\u00e9sar Falletti e Diego Peralta e dai difensori slavi Matija Boben e Ivan Kontek. La compagine umbra domina il campionato, stabilendo numerosi (18) primati per la categoria e riapprodando in serie cadetta dopo tre anni di assenza, con quattro giornate d'anticipo rispetto alla fine del campionato. A fine stagione vince inoltre la Supercoppa di Serie C battendo prima il per 3-0 in trasferta e poi il per 1-0 al Liberati, centrando cos\u00ec il primo \"double\" della storia rossoverde: nell'occasione le \"Fere\" fanno loro il primo e fin qui unico derby dell'Umbria che sia mai valso un trofeo.\nColori e simboli.\nColori.\nNel corso di gran parte della sua storia, i colori sociali della Ternana sono stati pressoch\u00e9 stabilmente il rosso e il verde, gli stessi del Comune di Terni. Solo nella parte finale degli anni 1920 si registr\u00f2 l'unica variazione di sorta quando, per celebrare la costituzione della nuova provincia ternana, la squadra umbra adott\u00f2 per qualche anno il giallo e l'azzurro, gli stessi colori utilizzati nello stemma e nel gonfalone provinciale.\nLa prima divisa della Ternana \u00e8 quindi tradizionalmente composta da una maglia a strisce verticali rossoverdi, abbinata a pantaloncini e calzettoni neri. \u00c8 comunque capitato in varie occasioni di derogare a questo schema, soprattutto per quanto concerne pantaloni e calze, che in alcune stagioni hanno visto il ricorso a colorazioni verdi, rosse o bianche; mentre le prime sono sempre passate piuttosto inosservate, in quanto si limitano a riproporre le tinte tradizionali del club, l'uso del bianco, come avvenuto stabilmente a met\u00e0 degli anni 2010, viene invece generalmente mal visto dalla tifoseria delle \"Fere\" per via del possibile rimando cromatico alle mute degli storici rivali perugini.\nLa tenuta da trasferta \u00e8 invece di solito bianca, sebbene di stagione in stagione non sono mancate le pi\u00f9 diverse sperimentazioni cromatiche, optando per casacche di colore verde, rosso, grigio, blu e giallo, quest'ultimo virato in tonalit\u00e0 fosforescente od ocra; fino agli anni 1970 non era inoltre insolito vedere la squadra rossoverde indossare maglia bianca e pantaloncini neri. Si ricorda, circa le tenute di gioco utilizzate, quanto si verific\u00f2 nel corso dell'annata 1988-1989 quando, per motivi scaramantici, la Ternana disput\u00f2 tutto quel campionato di Serie C2 (conclusosi con la promozione) indossando la sua seconda divisa dell'epoca composta da maglia bianca con dettagli rossoverdi, pantaloncini rossi e calze bianche. Solo in anni recenti \u00e8 infine nata la consuetudine d'una terza divisa, spesso realizzata in grigio o argento, o comunque seguendo i canoni stilistici del tempo.\nIn tema di maglie rimane curioso quanto accadde il 6 febbraio 2005, quando a causa di un disguido con il le due squadre si presentarono allo stadio Pier Luigi Penzo con casacche di colore scuro, sostanzialmente simili. Giudicando impossibile poter distinguere i due completi, l'arbitro chiese ai padroni di casa di cambiare tenuta usando quella da trasferta: costoro per\u00f2 si rifiutarono, cosicch\u00e9 i giocatori della Ternana dovettero indossare le magliette d'allenamento utilizzate nel riscaldamento prepartita, a strisce orizzontali rossoverdi. Queste per\u00f2 non avevano la numerazione, sicch\u00e9 dirigenti e accompagnatori dei ternani dovettero aggiungerla a mano con un pennarello. Le \"maglie improvvisate\" furono poi vendute a un'asta di beneficenza attraverso un sito web ternano.\nSimboli ufficiali.\nStemma.\nIl simbolo iconicamente legato alla Ternana \u00e8 la Viverna, localmente nota come \"Drago Thyrus\": un rettile alato mitologico privo delle zampe anteriori. Analogamente identificativo dei rossoverdi \u00e8 il termine \"Fera\", espressione dialettale locale che indica una persona dalle attitudini bestiali (ovvero con un modo di fare grezzo e violento): tale nome si leg\u00f2 strettamente alla Ternana nella stagione 1963-1964, anno in cui gli umbri ottennero la promozione in Serie C trascinati dai goal dell'attaccante Sergio Tonini, soprannominato per l'appunto \"La Fera\" a causa del suo ardore agonistico in campo. Questo nome pass\u00f2 poi ad indicare tutto l'undici ternano e venne adottato dai tifosi quale tipico urlo di battaglia (per l'appunto \"Fere! Fere!\").\nProprio la Viverna (colorata generalmente in giallo) domina nello stemma sociale del club, che storicamente si presenta sotto forma di ancile palato rosso-verde, contenente nella parte superiore una fascia ricurva bianca atta a riportare la denominazione sociale, a caratteria stampatelli neri. In alcuni casi nella parte bassa dello scudo appare l'anno di fondazione del club, scritto in cifre arabe bianche.\nNel 1991-1992 la societ\u00e0 scelse di ricamare la sola Viverna, \"liberata\" dallo scudetto, sul petto delle maglie.\nUna significativa variazione del design dello stemma \u00e8 stata implementata nell'estate 2017, allorch\u00e9 a seguito dell'acquisizione del club da parte di Stefano Bandecchi, la denominazione inscritta nella fascia bianca \u00e8 stata mutata in \"UniCusano Ternana\" (dal nome commerciale dell'Universit\u00e0 degli Studi \"Niccol\u00f2 Cusano\", universit\u00e0 telematica fondata da Bandecchi).\nInno.\nNumerosi sono gli inni della Ternana. Tre sono stati scritti da Mogol, uno da Antonello Venditti e altri da gruppi musicali di Terni come i CambiaRitmo, gli Altoforno e i Deltaplani Ternani. Nell'anno in cui la Ternana \u00e8 stata promossa in Serie A per la prima volta gli \u00e8 stata legata una canzone di Nino Manfredi, \"Me pizzica me mozzica\".\nEcco l'elenco degli inni:\nStrutture.\nStadio.\nDalla fondazione (nel 1925) alla stagione 1968-1969 la Ternana ha disputato le proprie gare casalinghe allo stadio Viale Brin, ubicato all'interno del complesso delle Acciaierie di Terni. Tale impianto venne demolito nel 1969 e la sua area venne riadattata a parcheggio per gli operai delle acciaierie cittadine.\nIn sua sostituzione, l'ingegnere Leopoldo Baruchello progett\u00f2 un nuovo impianto nel quartiere San Martino-Dalmazia: lo stadio Libero Liberati, che venne inaugurato nel 1969 e intitolato all'omonimo motociclista ternano, campione del mondo della Classe 500 nel 1957, scomparso nella sua citt\u00e0 natale nel 1962.\nIl Liberati, capace di un totale di 22.000 posti a sedere, possiede una struttura peculiare e insolita per uno stadio italiano: gli spalti sono molto distanti dal terreno di gioco (attorno al quale si snodava originariamente una pista di atletica leggera, poi rimossa) e hanno una forma ellittica. Le gradinate si suddividono in tre anelli sovrapposti, cui si aggiunge la tribuna stampa (ulteriormente soppalcata sul lato occidentale del terzo anello), mentre le \"curve\" erano originariamente ambedue prive di sezione centrale (quella sul lato nord fu aggiunta nel 1974). In ragione di ci\u00f2, l'impianto ternano \u00e8 stato spesso paragonato agli stadi a \"catino\" tipici delle citt\u00e0 sudamericane.\nLa Ternana e il Comune di Terni hanno stipulato nel corso degli anni varie convenzioni di utilizzo dell'impianto. L'ultima, siglata nel giugno 2012, ha comportato varie opere di restyling dell'impianto: rimozione dei ventri antisfondamento, sostituzione del manto erboso con un tappeto PowerGrass di ultima generazione (erba sintetica mista alla naturale), rifacimento dei servizi igienici, posa di pavimentazioni antiscivolo e potenziamento dell'illuminazione.\nCentro di allenamento.\nLa Ternana si allena all'antistadio \"Giorgio Taddei\", in erba sintetica. La Primavera gioca al centro sportivo \"Orlando Strinati\", nella zona di Terni Est. Per ottimizzare al meglio i lavori di prima squadra e giovanili, a fine 2014 iniziano i lavori del nuovo centro sportivo - progettato dal Planning Studio Associato degli Architetti Gianluca Galeazzi e Fausto Natali, e Maurizio Mazzoli Architetto - sempre nell'area dello stadio in vicinanza di Ponte Allende: dotato di due campi regolamentari con rispettive gradinate, foresteria da 60 posti letto, nuova sede sociale, laboratorio medicina sportiva, magazzini e lavanderia, pista anulare per running e bike e due aree per parcheggi.\nSociet\u00e0.\nLa Ternana Calcio \u00e8 strutturata come una societ\u00e0 per azioni, controllata dall'imprenditore Stefano Bandecchi.\nOrganigramma societario.\n\"Dal sito web ufficiale della societ\u00e0\".\nSettore giovanile.\nIl settore giovanile rossoverde \u00e8 formato da varie squadre maschili partecipanti ai campionati nazionali (Berretti, Under-17, Under-16, Under-15 e Under-14 oltre a una partecipante a livello regionale (Under-14); una rappresentativa di Esordienti e due di Pulcini.\nSezione femminile.\nLa Ternana nel 2020, ha costituito la propria sezione di calcio femminile partendo dal campionato di Eccellenza, e venendo ripescata a completamento organici nel campionato di Serie C 2020-2021.\nLa Ternana nella cultura di massa.\nIn ambito videoludico, la Ternana \u2013 con squadra e tifosi \u2013 \u00e8 protagonista nell'introduzione del videogioco calcistico \"This Is Football\" (1999), interamente girata a Terni prima di un incontro della formazione rossoverde. In ambito cinematografico, sia la Ternana che Terni vengono pi\u00f9 volte citate nel film \"Ultr\u00e0\" di Ricky Tognazzi (1991), con Claudio Amendola, Ricky Memphis e Gianmarco Tognazzi, mentre lo stadio Libero Liberati \u00e8 stato utilizzato come location per alcune sequenze della pellicola \"L'arbitro\" di Luigi Filippo D'Amico (1974), con Lando Buzzanca.\nStatistiche e record.\nStatistiche individuali.\nLe seguenti \"top ten\" si riferiscono a tutte le partite giocate dai singoli, con la maglia della Ternana, in tutte le competizioni ufficiali. Fra parentesi gli anni di militanza con la squadra.\n\"Dati aggiornati al 15 gennaio 2022; in corsivo i giocatori in attivit\u00e0 ma in un'altra squadra, in grassetto i giocatori ancora in maglia rossoverde.\"\nTifoseria.\nStoria.\nLa tifoseria pi\u00f9 accesa si sistema in Curva Est, e gruppo trainante del tifo sono i \"Freak Brothers\", nato nel 1980 dopo l'esperienza degli \"Ultras 74\". La curva segue da sempre un'ideologia politica di estrema sinistra e comunista, ed \u00e8 una delle pi\u00f9 conosciute e rispettate dell'intero movimento ultras italiano, uno dei primi gruppi a essere preso di mira dalla repressione delle forze dell'ordine per i loro modi irriverenti.\nDa qui l'instaurazione del movimento \"Resistenza Ultras\" nato grazie alla collaborazione con i tifosi di Livorno, Ancona, Casertana, Savona e Cosenza, per seguire una lotta contro la presunta repressione dello stato e all'ideologia di destra di alcune curve. La Curva Est si batte contro il razzismo, infatti per tre edizioni \u00e8 stato organizzato il R.A.I., ovvero il Raduno Antirazzista Internazionale: mezza Italia ultras vi preso parte manifestando contro l'apoliticismo e il fascismo nelle curve, il razzismo, il calcio moderno e gli organi istituzionali.\nNel 2007, anno successivo alla retrocessione in Serie C1, si decide di non esporre pi\u00f9 lo striscione \u00abFreak Brothers... lo sballo continua\u00bb per protestare contro l'autorizzazioni degli striscioni e delle coreografie dalla questura: cos\u00ec la Est decide di chiamarsi \"Ultras07\". Nel 2010, la Est \u00e8 impegnata anche nel sociale tramite una societ\u00e0 dilettantistica chiamata \"Primidellastrada Terni\". Questa associazione \u00e8 formata dai ragazzi della curva e si occupa di pi\u00f9 fronti (sport e tifo, studenti e giovani, lavoro e sociale), che con l'aiuto delle varie associazioni, organi d'informazione e partiti politici locali, cerca di migliorare il territorio in tutti i suoi lati positivi e negativi, aiutare la popolazione dei quartieri pi\u00f9 disagiati della citt\u00e0, beneficenza e iniziative di ogni genere. Questa associazione \u00e8 un vero e proprio gruppo, essendo composto dai \"Freak\", dai militanti dei centri sociali di sinistra ed eredi della \"Resistenza Ultras\".\nIl 3 agosto 2010 gli \"Ultras07\" si sciolgono a causa dell'indignazione e i rapporti pessimi con la societ\u00e0 capeggiata da Longarini, delle pesanti diffide di alcuni dei componenti, per le normative anti-violenza e per la tessera del tifoso. \u00c8 la fine, per il momento, del tifo organizzato a Terni.\nDall'ottobre 2011, il gruppo principale riprende posto in Curva Est, senza per\u00f2 tesserarsi e senza esporre striscioni identificativi autorizzati, per protesta contro schedature e autorizzazioni varie della questura, contro il calcio moderno e la repressione. Nella partita di addio al calcio giocato di Riccardo Zampagna (2011) e alla partita per i festeggiamenti della promozione in B del 2012, la curva si \u00e8 rivestita degli striscioni \"Freak Brothers\" al primo anello e \"Primidellastrada\" al secondo, segno tangibile dell'esistenza/resistenza del gruppo traino della Est, nonostante le numerose diffide e la scelta di non autorizzare striscioni in gare ufficiali. L'anno dopo i \"Primidellastrada\" si sciolgono, dando vita al movimento politico \"Socialismo Patriottico\" non pi\u00f9 legato alla curva.\nGemellaggi e rivalit\u00e0.\nPer l'orientamento politico di estrema sinistra e l'ostilit\u00e0 contro il fascismo e il razzismo, la Curva Est intrattiene buoni rapporti con alcune curve, sia italiane che straniere: gemellaggi sussistono con gli ultras di Atalanta, Sampdoria, Casertana, St. Pauli e Wacker Innsbruck. Ottimi sono i rapporti anche con gli ultras di Celtic, Livorno, Standard Liegi, , , e .\nSia per il blasone delle squadre che per il numero d'incontri, la pi\u00f9 importante sfida regionale \u00e8 quella col Perugia, cos\u00ec sentita da essere definita il \"derby dell'Umbria\" per antonomasia. Tale rivalit\u00e0, continuamente accompagnata da incidenti (anche con le forze dell'ordine), va ben oltre la semplice connotazione calcistica, allargandosi alla contesa per l'egemonia della regione, animata dalle diversit\u00e0 storico-culturali (Umbri ed Etruschi), economiche (industrie siderurgiche e chimiche, dolciarie e alimentari) e molto altro ancora.\nVista l'avversit\u00e0 verso tifoserie schierate a destra, molto sentite sono le rivalit\u00e0 con Ascoli, Lazio, Verona e Brescia. Altre rivalit\u00e0 sono quelle con Catania, Pescara, Genoa, Fiorentina, Torino, , , Napoli, Salernitana, , Pisa, Empoli, , Bologna, , Palermo, Taranto, , Fidelis Andria, Foligno, , , , , Civitanovese, , Teramo, Chieti, Virtus Lanciano, , Viterbese, , , Juve Stabia e .\nOrganico.\nRosa 2021-2022.\n\"Rosa aggiornata al 31 agosto 2021\".\nStaff tecnico.\n\"Dal sito web ufficiale della societ\u00e0\"."}
