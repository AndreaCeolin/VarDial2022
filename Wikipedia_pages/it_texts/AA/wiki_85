{"id": "32318", "revid": "30610", "url": "https://it.wikipedia.org/wiki?curid=32318", "title": "Albert Schweitzer", "text": "Biografia.\nLa giovinezza.\nAlbert Schweitzer nacque a Kaysersberg, in quella zona dell'Alsazia meridionale appartenente al dipartimento dell'Alto Reno (territorio francese prima del 1871 e dopo il 1919), il 14 gennaio 1875. Suo padre, Ludwig Schweitzer, era un pastore luterano a Gunsbach, un piccolo villaggio alsaziano in cui crebbe il giovane Albert. Sua cugina era Anne-Marie Schweitzer, futura madre di Jean-Paul Sartre. Particolarit\u00e0 della chiesa ove predicava il padre era che si trattava del luogo di culto comune a due paesi \u2013 Gunsbach e Griesbach-au-Val \u2013 e a due confessioni religiose, cattolica e protestante. Ancora oggi le celebrazioni si suddividono fra riti in francese, riti in tedesco e riti bilingui. A questo proposito Schweitzer scrive nel suo \"Aus meiner Kindheit und Jugendzeit\" (Dalla mia infanzia e adolescenza):\nEra un bambino malaticcio, tardo nel leggere e nello scrivere, faceva fatica a imparare. Da fanciullo riusciva egregiamente solo nella musica: a sette anni compose un inno, a otto cominci\u00f2 a suonare l'organo, a nove sostitu\u00ec un organista nelle funzioni in chiesa (grazie a questo conobbe la moglie che era una pianista). Aveva pochi amici, ma dentro di s\u00e9 coltivava gi\u00e0 una spiccata e generosa emotivit\u00e0, estesa anche agli animali, dimostrata dalla preghiera che, sin da bambino, rivolgeva a Dio, invocandone la protezione verso tutte le creature viventi.\nLa passione per la musica e gli studi filosofici.\nTerminate le scuole medie, il giovane Albert s'iscrisse al liceo pi\u00f9 vicino, a Mulhouse, dove si trasfer\u00ec, ospitato da due zii anziani e senza figli. Fu proprio la zia che l'obblig\u00f2 a studiare pianoforte. Al liceo Albert Schweitzer ebbe come insegnante di musica Eugen Munch, famoso organista a Mulhouse della chiesa di Santo Stefano, che gli fece conoscere la musica di Bach.\nFu presto chiaro sia a Munch, sia a Charles-Marie Widor, noto organista della chiesa di Saint Sulpice di Parigi, che Schweitzer conobbe nel 1893 durante un soggiorno nella capitale francese, che il giovane Albert aveva un vero e proprio talento per l'organo. Fu allievo di Marie Ja\u00ebll.\nDopo gli studi classici e le lezioni di pianoforte, nell'ottobre del 1893 si trasfer\u00ec a Strasburgo per studiare teologia e filosofia. In questi anni si svilupp\u00f2 la sua passione smodata per la musica classica e, in particolare, per Bach. Per quanto concerne lo studio della filosofia, fu assiduo frequentatore dei corsi di Windelband riguardo alla filosofia antica e di Theobald Ziegler (che sar\u00e0 suo relatore di tesi) riguardo alla filosofia morale.\nNel 1899 consegu\u00ec la laurea con una tesi sul problema della religione affrontato da Kant e fu nominato vicario presso la chiesa di San Nicola di Strasburgo. Nel 1902 ottenne la cattedra di teologia e, l'anno successivo, divenne preside della facolt\u00e0 e direttore del seminario teologico.\nPubblic\u00f2 varie opere sulla musica (alcune su Bach), sulla teologia, approfond\u00ec i suoi studi sulla vita e sul pensiero di Ges\u00f9 Cristo, ed esegu\u00ec vari concerti in Europa.\nLa scelta della sua vita.\nNel 1904, dopo aver letto un bollettino della Societ\u00e0 missionaria di Parigi che lamentava la mancanza di personale specializzato per svolgere il lavoro di una missione in Gabon, zona settentrionale dell'allora Congo, Albert sent\u00ec che era giunto il momento di dare il proprio contributo e, un anno dopo, all'et\u00e0 di trent'anni, si iscrisse a Medicina, ottenendo nel 1913 (a trentotto anni) la sua seconda laurea, in medicina con specializzazione in malattie tropicali.\nEgli, che sin da piccolo aveva mostrato una spiccata sensibilit\u00e0 nei confronti di ogni forma vivente, sent\u00ec come irresistibile il richiamo-vocazione a spendere la sua vita a servizio dell'umanit\u00e0 pi\u00f9 debole. Non fu tuttavia facile, per l'organista e insegnante Schweitzer rinunciare a quella che era stata la sua vita fino a quel momento: la musica e gli studi filosofici e teologici. Schweitzer sapeva per\u00f2 di dover realizzare quanto si era prefissato da vari anni. Scrive nel suo \"Aus meinem Leben und Denken\" (\"La mia vita e il mio pensiero\"):\nSchweitzer aveva le idee chiare anche sulla sua destinazione una volta ottenuta la laurea in medicina: Lambar\u00e9n\u00e9, una citt\u00e0 del Gabon occidentale in quella che era allora una provincia dell'Africa Equatoriale Francese. In una lettera scritta al direttore della Societ\u00e0 missionaria di Parigi, Alfred Boegner \u2013 di cui l'anno prima aveva letto un articolo sulla drammatica situazione delle popolazioni africane afflitte da lebbra e malattia del sonno, bisognose di un'assistenza medica \u2013 Schweitzer spieg\u00f2 la sua scelta:\nI missionari furono inizialmente scettici sull'interesse dimostrato dal noto organista per l'Africa. La risposta di Schweitzer fu quella di impegnarsi a raccogliere fondi per conto proprio, mobilitando amici e conoscenti e tenendo concerti e conferenze per realizzare il sogno di costruire un ospedale in Africa.\nImbarcatosi a Bordeaux sul piroscafo \"Europa\", approda, il 16 aprile 1913, a Port Gentil e, attraversando l'Ogoou\u00e9, giunge sulla collina di Andende, sede della missione evangelica parigina di Lambar\u00e9n\u00e9, dove accolto dagli indigeni appronta alla meglio il suo ambulatorio ricavato da un vecchio pollaio, con una rudimentale ma efficace camera operatoria, cui venne attribuito il suo stesso nome: Ospedale Schweitzer.\nAd accompagnarlo in questa sua avventura \u00e8 una giovane donna di origine ebrea, H\u00e9l\u00e8ne Bresslau, ormai diventata la moglie e la compagna di vita di Schweitzer, che l'aveva conosciuta nel 1901 a una festa di nozze.\nAlbert e H\u00e9l\u00e8ne si erano sposati nel 1912, dopo che H\u00e9l\u00e8ne aveva ottenuto il diploma di infermiera, conseguito per realizzare il sogno comune con il marito.\nCominciano ben presto ad arrivare ogni giorno almeno una quarantina di pazienti. Albert e Helene si trovano di fronte malattie di ogni genere legate alla malnutrizione, cos\u00ec come alla mancanza di cure e medicinali: elefantiasi, malaria, dissenteria, tubercolosi, tumori, malattia del sonno, malattie mentali, lebbra.\nPer i lebbrosi, molto pi\u00f9 tardi, nel 1953, coi proventi del Nobel per la Pace, costruir\u00e0 il Village Lumi\u00e8re.\nI primi anni in Africa e la deportazione.\nQuando nel 1913 il medico alsaziano si imbarc\u00f2 finalmente per Lambar\u00e9n\u00e9 con la moglie, accompagnato da numerose critiche da parte dei suoi familiari, insieme con la settantina di casse e attrezzature varie destinate alla costruzione del nuovo ospedale, egli port\u00f2 con s\u00e9 un pianoforte speciale, dono della Societ\u00e0 bachiana di Parigi, progettato per resistere all'umidit\u00e0 e alle termiti africane. Fu questo il suo compagno di ogni giorno, lo strumento sul quale continu\u00f2 a studiare, alla luce di una lampada a petrolio, nelle pause del lavoro e nel silenzio delle notti africane, quando non era impegnato a scrivere i suoi testi di filosofia e le lettere agli amici. Le giornate di Schweitzer passavano poi a curare le malattie (lebbra, febbre gialla, ulcera tropicale, vaiolo...) che affliggevano la popolazione di Lambar\u00e9n\u00e9.\nI suoi inizi nel cuore dell'Africa furono assai difficili: oltre a dover lottare contro la natura che lo circondava, piogge torrenziali, animali feroci o infidi come serpenti e coccodrilli, dovette vincere la diffidenza degli indigeni prima, e poi la loro ignoranza. Non fu facile avvicinare gli ammalati che si fidavano solo dei loro stregoni (con cui in seguito svilupp\u00f2 un rapporto di amicizia); le cure del medico bianco non erano da principio ben accolte. La prima operazione di Schweitzer, su un trentenne nero, colpito da un'ernia che gli stava andando in peritonite, si svolge infatti in un clima surreale. Una volta che il paziente \u00e8 stato sedato, Schweitzer, nel silenzio della popolazione nera che seguiva l'operazione, si muove con gesti precisi, conscio che se provocher\u00e0 la morte di quell'uomo anche la sua sorte sarebbe stata compromessa. L'operazione, la prima di una lunghissima serie, andr\u00e0 a buon fine.\nPoi, quando si riversarono a frotte nelle sue baracche per farsi curare, non seguivano le istruzioni del medico bianco, a volte le pomate che dovevano essere usate per la cura della pelle venivano mangiate, altre volte ingoiavano in una volta sola un intero flacone di medicinale. Non era facile trattare con gli indigeni, non era facile farsi capire, ma Schweitzer non si diede mai per vinto; le difficolt\u00e0, le avversit\u00e0, la mancanza di alimenti o di medicinali non erano sufficienti per farlo arretrare.\nSchweitzer costru\u00ec a poco a poco un villaggio indigeno, i malati vi giungevano da ogni parte, spesso con le loro famiglie e tutti venivano ugualmente accolti, le loro usanze rispettate e cos\u00ec le loro credenze. A questo proposito racconta Giorgio Torelli:\nPiano piano il \"grande medico bianco\" conquista la fiducia della gente di Lambar\u00e9n\u00e9, e non solo. Dal profondo della foresta, da villaggi lontani anche centinaia di chilometri, arrivano malati desiderosi di cure. Schweitzer (e la sua comunit\u00e0 di medici volontari che piano piano cresce intorno a lui) diventa un benefattore, una figura di riferimento, e le notizie di quello che sta facendo nel cuore dell'Africa pi\u00f9 nera smuovono l'opinione pubblica mondiale.\nNel 1914 H\u00e9l\u00e8ne e Albert Schweitzer furono messi agli arresti domiciliari a causa della loro nazionalit\u00e0 tedesca.\nIl 5 agosto di quell'anno, giorno in cui ebbe inizio la Prima Guerra Mondiale, i coniugi Schweitzer vennero dichiarati prigionieri di guerra dai francesi, come cittadini tedeschi che lavoravano in territorio francese.\nAvevano il permesso di restare a casa, ma non potevano comunicare con la gente n\u00e9 accogliere i malati. Pi\u00f9 tardi i francesi li espulsero dall'Africa spedendoli in un campo di lavoro nel sud della Francia.\nSecondo quanto racconta Edouard Nies-Berger, in \"Albert Schweitzer m'a dit\", \u00ab\"la coppia Schweitzer fu fermata dalle autorit\u00e0 militari francesi per ragioni di sicurezza. Erano entrambi cittadini tedeschi, e la signora S., molto vicina alla Germania, aveva criticato il governo francese in alcune lettere trovate poi dalla censura. A credere a certe voci, Schweitzer era considerato una spia tedesca, e il Kaiser avrebbe avuto intenzione di nominarlo governatore dell'Africa equatoriale nell'ipotesi di una vittoria tedesca. I servizi segreti avevano trovato nel suo baule un documento che certificava l'offerta, e questa storia lo avrebbe perseguitato per il tutto il resto della sua vita\".\u00bb\nIn luglio furono rilasciati grazie all'intervento di amici parigini, in particolare di Charles Marie Widor. Durante uno scambio di prigionieri verso la fine della guerra, nel 1918 poterono ritornare in Alsazia.\nDurante la prigionia avevano contratto entrambi la dissenteria e la tubercolosi e sebbene Albert si sarebbe ripreso grazie alla sua forte fibra non sarebbe stato lo stesso per la moglie, le cui condizioni di salute peggioravano sempre di pi\u00f9. Per questo motivo nel 1923 prese una casa a K\u00f6nigsfeld im Schwarzwald nella quale and\u00f2 a vivere la moglie trovando l\u00ec un clima pi\u00f9 adatto al suo stato di salute.\nL'idea di tornare in Africa per Albert si dissolveva sempre di pi\u00f9, insieme con i sogni avviati a Lambar\u00e9n\u00e9, aggravata dalla guerra.\nUn nuovo barlume di speranza si accese con la nascita della figlia Rhena, il 14 gennaio 1919, giorno del compleanno del medico.\nLe sofferenze provate in prima persona lo aiutarono ulteriormente a comprendere meglio gli altri, mentre il recupero del lavoro come assistente medico presso l'ospedale di Strasburgo, la riconquista delle sue funzioni di pastore presso la chiesa di San Nicola, contribuirono molto al recupero delle sue energie psicofisiche. La ripresa dei concerti d'organo inoltre, con una tourn\u00e9e in Spagna, gli dimostr\u00f2 che era ancora molto apprezzato come musicista.\nDal punto di vista scientifico gli venne conferita la \"laurea honoris causa\" dall'Universit\u00e0 di Zurigo e nel 1920 Albert fu invitato dall'arcivescovo svedese dell'Universit\u00e0 di Uppsala per una serie di conferenze che, insieme con i concerti d'organo che seguirono prima in Svezia e poi in Svizzera, gli permisero di raccogliere nuovi fondi da inviare a Lambar\u00e9n\u00e9 per le spese di mantenimento dell'ospedale negli anni di guerra.\nNel 1921 pubblic\u00f2 un libro di ricordi africani, \"All'ombra della foresta vergine\", il cui contenuto si pu\u00f2 ancora considerare indicativo per le azioni che si intraprendono per i Paesi in via di sviluppo.\nIl ritorno in Africa.\nIl 14 febbraio 1924 Albert lasci\u00f2 Strasburgo per raggiungere di nuovo l'agognata missione di Adend\u00e8 il 19 aprile. Dell'ospedale non era rimasta che una baracca: tutte le altre costruzioni avevano ceduto col passare degli anni o erano completamente crollate. Organizzandosi per fare il medico di mattina e l'architetto nel pomeriggio, Albert dedic\u00f2 i mesi successivi alla ricostruzione, tanto che nell'autunno del 1925 l'ospedale pot\u00e9 gi\u00e0 accogliere 150 malati e i loro accompagnatori.\nAlla fine dell'anno l'ospedale operava a pieno ritmo, ma un'epidemia di dissenteria obblig\u00f2 il suo fondatore a trasferirlo in una zona pi\u00f9 ampia, tanto da doverlo costruire per la terza volta.\nIl 21 gennaio del 1927 gli ammalati furono trasferiti nel nuovo complesso. Albert racconter\u00e0 cos\u00ec la commozione della prima sera nel nuovo ospedale: \u00ab\"Per la prima volta da quando sono in Africa, gli ammalati sono alloggiati come si conviene per degli uomini. \u00c8 per questo che levo il mio sguardo riconoscente a Dio, che mi ha permesso di provare questa gioia\".\u00bb\nCarisma, versatilit\u00e0 e tempra morale.\nComplessivamente Albert fece diciannove viaggi a Lambar\u00e9n\u00e9. Ovunque andasse era oberato di impegni: in Africa oltre che medico, era anche il costruttore e l'amministratore dell'ospedale. In Europa insegnava, sosteneva concerti e conferenze, scriveva libri per raccogliere fondi per la sua opera. Spesso veniva insignito di lauree \"honoris causa\" e di molteplici riconoscimenti, tanto che la rivista \"Time\" lo consider\u00f2 \u00abil pi\u00f9 grande uomo del mondo\u00bb.\nNon era stato n\u00e9 il primo n\u00e9 l'unico medico a inoltrarsi nella foresta vergine, ma il suo pensiero, il suo spirito, la sua personalit\u00e0 erano diventati un riferimento per molti che in tutto il mondo condividevano i suoi ideali, tanto che vari professionisti seguendo il suo esempio si misero a servizio di opere umanitarie o missionarie in Africa. La sua tempra fisica, il suo carattere fermo unito a grande sensibilit\u00e0 e intelligenza, il rispetto per ogni forma di vita, la perseveranza, la fede, la musica d'organo e ogni opera che compiva vivendola appassionatamente, erano i motivi del suo successo. Ciononostante il grande uomo, conosciuto e apprezzato in tutto il mondo, rimaneva notevolmente umile e timido. Confess\u00f2 a un suo corrispondente svizzero: \u00ab [...] \"Soffro di essere famoso e cerco di evitare tutto ci\u00f2 che attira su di me l'attenzione\".\u00bb\nLa battaglia contro le armi nucleari.\nI disagi e i pericoli mostrati dalla guerra gli fecero maturare l'obiettivo di richiamare l'attenzione sui rischi costituiti dagli esperimenti atomici e dalle radiazioni nucleari. Legato da profonda amicizia con Albert Einstein, Otto Hahn e con un'\u00e9lite di ricercatori e grazie a una documentazione costantemente aggiornata, Schweitzer disponeva di un'approfondita conoscenza del fenomeno. Egli denunci\u00f2 l'incombente minaccia rappresentata dagli esperimenti atomici attraverso \u00abtre richiami\u00bb trasmessi da Radio Oslo e ripresi da altre stazioni di tutto il mondo il 28, 29 e 30 aprile del 1958.\nIl primo richiamo dimostra come l'umanit\u00e0 sia in estremo pericolo, non tanto per un'eventuale guerra atomica, ma gi\u00e0 per i semplici esperimenti nucleari che contaminano l'atmosfera. Continuarli equivale a perpetuare un \u00ab\"crimine contro la nostra stessa specie, contro i nostri figli, che a causa della contaminazione da radioattivit\u00e0, rischiano di nascere sempre pi\u00f9 tarati nel fisico e nell'intelletto\".\u00bb\nIl secondo richiamo si riferisce al rischio di una Terza guerra mondiale, che inevitabilmente sfocerebbe in una guerra atomica. \u00abSi rende conto l'umanit\u00e0 di questo pericolo? Deve prendere coscienza e impedirlo in nome di s\u00e9 stessa.\u00bb Discorso pi\u00f9 che mai attuale e profetico, parla di missili, di corsa agli armamenti delle grandi potenze e dei rischi di guerra sfiorati in quegli anni e costantemente in agguato. Schweitzer afferma: \u00ab\"Attualmente siamo costretti a considerare la minaccia di una guerra atomica tra Stati Uniti e Unione Sovietica. Basterebbe una sola mossa per evitarla: le due potenze dovrebbero rinunciare contemporaneamente alle armi nucleari\".\u00bb\nIl terzo richiamo \u00e8 la conclusione naturale dei primi due, in cui si evidenzia la necessit\u00e0 di sospendere gli esperimenti atomici e rinunciare alle armi atomiche, spontaneamente, in nome dell'umanit\u00e0. Si tratta di scegliere tra la rinuncia alle armi nucleari, nell'auspicio che le grandi potenze riescano a convivere in pace, o la folle corsa al riarmo, che pu\u00f2 condurre alla pi\u00f9 raccapricciante delle guerre e alla distruzione dell'umanit\u00e0.\nPremio Nobel.\nNel 1952 fu insignito del Premio Nobel per la Pace con il cui ricavato fece costruire il villaggio dei lebbrosi inaugurato l'anno successivo con il nome di \"Village de la lumi\u00e8re\" (villaggio della luce).\nNei pochi momenti liberi che aveva, lavorando fino a tarda ora, si dedicava alla lettura e allo scrivere, ma anche questi avevano come scopo finale il mantenimento del suo ospedale a Lambar\u00e9n\u00e9.\nLa morte.\nSchweitzer non volle pi\u00f9 ritornare a vivere nella sua terra natale, preferendo morire nella foresta vergine vicino alla gente a cui aveva dedicato tutto se stesso.\nE il 4 settembre 1965 mor\u00ec, ormai novantenne, poco dopo sua moglie, nel suo amato villaggio africano di Lambar\u00e9n\u00e9, e l\u00ec fu sepolto. Migliaia di canoe attraversarono il fiume per portare l'ultimo saluto al loro benefattore, che sar\u00e0 seppellito presso l'ansa del fiume. I giornali occidentali ne annunciarono la morte: \u00abSchweitzer, uno dei pi\u00f9 grandi figli della Terra, si \u00e8 spento nella foresta.\u00bb\nIl posto di Schweitzer sar\u00e0 preso dal successore da lui designato, Walter Munz, un medico svizzero che a soli ventinove anni, nel 1962, aveva abbandonato una vita tranquilla e agiata in Europa per dare una mano a Lambar\u00e9n\u00e9.\nDagli indigeni con cui visse fu denominato \u00abOganga\u00bb Schweitzer, lo \u00abStregone Bianco Schweitzer\u00bb\nIl pensiero filosofico.\nIl rispetto per la vita.\nTutta la vita e tutte le azioni di Albert Schweitzer sono fondate sulla sua filosofia e in particolare sul principio intorno al quale essa ruota: il rispetto per la vita.\nFu durante il primo soggiorno in Africa (1913-1917) che egli individu\u00f2 ed elabor\u00f2 questo principio in quanto, nonostante avesse coltivato sin da giovane l'interesse per la filosofia, fu solo durante la permanenza in Africa che Schweitzer si interess\u00f2 del problema dello sviluppo della civilt\u00e0 e della cultura, e del suo legame con il modo di pensare dei popoli e le loro religioni.\nIl suo primo intento era quello di scrivere un libro che fosse solo una critica alla civilt\u00e0 moderna e alla sua decadenza spirituale causata dalla perdita di fiducia nei confronti del pensiero. Egli riteneva a tal proposito che una civilt\u00e0 di tipo occidentale nasceva e prosperava quando a suo fondamento si trovava l'affermazione etica del mondo e della vita, che, per andare di pari passo, dovevano essere fondate sul pensiero. Schweitzer riteneva che la decadenza del mondo moderno fosse data dal fatto che al progresso materiale non corrispondesse il progresso morale. Quest'ultimo non si era realizzato perch\u00e9 fondato su credenze\u00a0\u2013 quelle religiose del cristianesimo\u00a0\u2013 e non su un pensiero profondo: il progresso morale non poneva le sue basi sulla meditazione rivolta all'essenza delle cose. Passando in rassegna tutte le etiche del passato, egli riscontr\u00f2 che erano tutte in qualche modo limitate, o perch\u00e9 troppo lontane e astratte dalla realt\u00e0 o perch\u00e9 relativistiche, mentre per lui un'etica, per essere tale, doveva essere assoluta: ci\u00f2 che a tutte mancava era un fondamento vero e indiscutibile.\nTrov\u00f2 la soluzione del suo problema nel 1915 durante un viaggio intrapreso lungo il fiume Ogoou\u00e8, per andare a curare dei malati: \u00ab\"La sera del terzo giorno, al tramonto, proprio mentre passavamo in mezzo a un branco di ippopotami, mi balz\u00f2 d'improvviso in mente, senza che me l'aspettassi, l'espressione \u201crispetto per la vita\u201d. Avevo rintracciato l'idea in cui erano contenute insieme l'affermazione della vita e l'etica\".\u00bb (A. Schweitzer)\nElabor\u00f2 a partire da questo momento un'etica che non si limitava al rapporto dell'uomo con i suoi simili, ma che si rivolgeva a ogni forma di vita; un'etica completa perch\u00e9 totalmente integrata e armonizzata in un rapporto spirituale con l'Universo.\nQueste idee non verranno pubblicate che nel 1923, inizialmente in due volumi successivamente riuniti sotto il titolo di \"Kultur und Ethik\" (\"Cultura ed etica\").\nIl concetto di etica.\nL'etica non pu\u00f2 essere considerata una scienza, in quanto non ha a fondamento fenomeni che seguono leggi, ma il comportamento umano, il quale \u00e8 caratterizzato in primo luogo dall'imprevedibilit\u00e0. Esso \u00e8 infatti legato al pensiero e alla creativit\u00e0 d'ogni essere umano, nel quale non possiamo mai immedesimarci completamente. Afferma lo stesso Schweitzer in \"Cosa dovremmo fare?\": \u00abTu credi di conoscere l'altro, ma non lo conosci, perch\u00e9 non sai dove vacilli, o se scelga per l'essere o per il non essere.\u00bb\nPoich\u00e9 le persone possiedono concezioni divergenti del bene e del male, l'etica non pu\u00f2 essere costruita su delle regole fisse e incontrovertibili. Ogni individuo, pensando autonomamente, giunge a conclusioni strettamente soggettive sulla rettitudine dei comportamenti morali degli esseri umani. Dunque non potr\u00e0 mai esistere una scienza dell'etica finch\u00e9 gli uomini penseranno in modo indipendente e non si lasceranno modellare come delle macchine. La sua riflessione sull'etica finisce col diventare una riflessione nell'etica, nel senso che ogni singola persona deve riflettere sulle proprie azioni e costruirsi attraverso il proprio pensiero dei principi da seguire e da mettere in pratica nella condotta di vita.\nIl pensiero elementare.\nIl pensiero \u00e8 il punto di partenza per qualsiasi attivit\u00e0 umana consapevole, sia che si tratti di etica, religione o semplicemente dell'azione svolta all'interno della vita quotidiana. Schweitzer considera in tal proposito di primaria importanza il \u00abpensiero elementare\u00bb: \u00abElementare \u00e8 il pensiero che muove dagli interrogativi fondamentali del rapporto dell'uomo con il mondo, del senso della vita e dell'essenza del bene. Esso \u00e8 direttamente legato al pensiero che si agita in ogni essere umano. Gli si rivolge, lo amplia, lo approfondisce.\u00bb (A. Schweitzer, \"La mia vita e il mio pensiero\")\nQuesto tipo di pensiero conduce l'individuo a riflettere sulla propria esistenza e a interrogarsi sul significato della vita. Schweitzer inoltre ritiene che sia caratteristica indispensabile del pensiero l'essere strettamente connesso alla realt\u00e0: l'uomo deve ricordarsi della sua esistenza terrena, materiale, del suo essere all'interno di un mondo concreto in cui si incontrano gioie e dolori; egli deve disporre le proprie capacit\u00e0 riflessive verso la comprensione del proprio s\u00e9, intesa come atto di autocoscienza: \u00abIl pensiero \u00e8 colui che concilia la volont\u00e0 e la conoscenza che si trovano in me [\u2026] rinunciare a pensare significa dichiarare bancarotta spirituale.\u00bb (A. Schweitzer, \"Cultura ed etica\") Senza il pensiero l'uomo rinuncia a sviluppare la propria personalit\u00e0 e soprattutto i propri ideali; abbandona spontaneamente la possibilit\u00e0 di avere un'opinione personale e di decidere in prima persona della propria vita, contribuendo inoltre al decadimento della civilt\u00e0.\nSchweitzer \u00e8 convinto che si possa ovviare al relativismo e all'inconsistenza delle etiche passate, recuperando il pensiero elementare che si occupa del rapporto dell'uomo con l'universo, del significato della vita e del bene. Egli ritiene che la riflessione possa farci riscoprire quei principi normativi che l'individuo ha sempre avuto sotto gli occhi ma che non \u00e8 mai riuscito a cogliere veramente, perch\u00e9 ha sempre cercato di fondare l'etica sulla sola ragione. L'uomo non \u00e8 soltanto un essere razionale ma anche senziente, che si avvale sia della ragione quanto dei sentimenti. Dunque, l'uomo attraverso la ragione deve scoprire quei sentimenti innati che ha per tutti gli esseri viventi e constatare che la morale \u00e8 fondata su una condivisione razionalmente consapevole della propria essenza.\nI precetti che l'uomo deve riscoprire possono essere definiti \u00abprecetti della ragione guidati dal cuore\u00bb e pur identificandosi con quelli cristiani del Vangelo (quelli dell'amore fraterno attraverso il quale ogni uomo riconosce nell'altro se stesso in tutta la sua complessit\u00e0), possono trovarsi anche a fondamento di etiche non cristiane. Tali principi possono essere validi per l'uomo in generale in quanto essere pensante che, a differenza degli animali, possiede il cuore e la mente non solo per sopravvivere ma per vivere coscientemente e soprattutto con-vivere con i suoi simili e il resto dell'universo. Lo statuto dell'etica deve quindi essere ricercato nella profondit\u00e0 dell'uomo, nel suo appartenere alla vita, nell'essere contemporaneamente creatura pensante e sensibile, che interagisce con gli altri esseri e con la realt\u00e0 delle cose, delle istituzioni e dei pensieri. Tutto il suo agire e interagire non \u00e8 altro che il vivere e da ci\u00f2 consegue naturalmente che a fondamento della sua etica non pu\u00f2 che esserci la vita.\nL'uomo di oggi, sovraccarico di lavoro.\nL'uomo di oggi \u00e8 esposto a influssi che tendono a privarlo di qualsiasi fiducia nel proprio pensiero.\nDa ogni parte e nei pi\u00f9 svariati modi lo si confonde affermando che la verit\u00e0 e le convinzioni di cui ha bisogno per vivere deve attingerle dalle associazioni o dalle istituzioni che esercitano un diritto su di lui. Lo spirito dell'epoca rende l'uomo scettico sul suo stesso pensiero, per prepararlo ad accogliere invece ci\u00f2 che gli viene imposto dall'autorit\u00e0. A tutto questo costante influsso non pu\u00f2 opporre la resistenza opportuna, in quanto egli \u00e8 un essere sovraccarico di lavoro e distratto, privo di capacit\u00e0 di concentrazione.\nL'uomo moderno ha perso inoltre, a causa degli ostacoli materiali che agiscono sulla sua mentalit\u00e0, ogni fiducia spirituale in s\u00e9 stesso. Mentre in passato uno scienziato era anche un pensatore e contava qualcosa nella vita spirituale della sua generazione, \u00abla nostra epoca ha scoperto come separare il sapere dal pensiero, con il risultato che abbiamo davvero una scienza libera, ma non ci rimane pi\u00f9 una scienza che rifletta\u00bb. La rinuncia al pensiero diviene una dichiarazione di fallimento spirituale, che sbocca inevitabilmente nello scetticismo, promosso da coloro i quali si aspettano che l'uomo, dopo aver rinunciato a scoprire da s\u00e9 la verit\u00e0, accetti passivamente ci\u00f2 che viene dall'alto e attraverso la propaganda.\nL'incoerenza e la debolezza che Schweitzer riscontra nel cristianesimo moderno sono legate proprio a questa mancanza di interiorit\u00e0. Egli ritiene che i cristiani, nella cultura occidentale, non si preoccupino a sufficienza della propria vita spirituale, scarseggiando di raccoglimento, non solo perch\u00e9 assorbiti dalla frenetica e logorante vita quotidiana, ma anche perch\u00e9 non ne riconoscono l'importanza. Essi scelgono di non meditare e mirano soltanto alla realizzazione del bene, pensando che il cristianesimo sia solo pura attivit\u00e0. Schweitzer nota a tal proposito come la differenza tra la moralit\u00e0 sociale europea e la moralit\u00e0 individuale degli indigeni africani sia sostanziale, e che quando alla moralit\u00e0 del cuore si aggiunge la conversione al cristianesimo del nero, questi gli conferisce una nobilt\u00e0 superiore.\n\u00abSi deve vivere in mezzo a loro per capire quanto sia pieno di significato il fatto che un uomo, dal momento che \u00e8 diventato cristiano, rifiuti le pratiche tradizionali o rinunci persino alla vendetta di sangue che per lui \u00e8 considerata un obbligo. Trovo che l'uomo primitivo sia dotato di un'indole pi\u00f9 mite di quella di noi europei: quando poi alle sue buone qualit\u00e0 si aggiunge il cristianesimo, ne possono risultare dei caratteri meravigliosamente nobili. Penso di non essere l'unico uomo bianco che si vergogna di s\u00e9 quando si paragona agli indigeni.\u00bb (A. Schweitzer, \"Foresta Vergine\")\nGrande importanza come fonte di ispirazione per l'agire dell'uomo rivestono inoltre gli ideali: \u00abLungo la strada della vita mi ha accompagnato, come un fedele consigliere, la convinzione che nella maturit\u00e0 dobbiamo lottare per continuare a pensare liberamente e a sentire cos\u00ec profondamente come facemmo in giovent\u00f9.\u00bb Gli ideali sono i motori dell'agire, ispirano grandi passioni per le quali si pu\u00f2 essere disposti a dare persino la vita: ma si riesce a preservarli integri nel tempo? Gli adulti spesso si preoccupano di preparare i giovani a quando considereranno come illusione quello che al momento rappresenta un'aspirazione del cuore. Ma una pi\u00f9 profonda esperienza di vita pu\u00f2 esortare i giovani inesperti a mantenersi fedeli per tutta la vita alle idee che li entusiasmano. \u00c8 grazie all'idealismo della giovent\u00f9 che l'uomo riesce a vedere la verit\u00e0 e in quell'idealismo possiede un tesoro che non deve mai scambiar con nessun'altra cosa al mondo. Il fatto che gli ideali generalmente falliscano, una volta trasferiti alla realt\u00e0, non significa che siano destinati sin dall'inizio ad arrendersi ai fatti, ma significa piuttosto che mancano di forza; e ci\u00f2 avviene perch\u00e9 non sono abbastanza puri n\u00e9 saldamente radicati dentro di noi.\n\u00abQuando noi adulti tramandiamo alla generazione pi\u00f9 giovane l'esperienza della vita, non dobbiamo esprimerci cos\u00ec: \u201cLa realt\u00e0 prender\u00e0 presto il posto degli ideali\u201d, ma invece \u201cTieni saldi i tuoi ideali, cosicch\u00e9 la vita non possa mai privartene\u201d. Se tutti noi potessimo diventare ci\u00f2 che eravamo a quattordici anni, come sarebbe differente il mondo.\u00bb\nBisogna avere il coraggio di superare le regole, le usanze consuetudinarie, quando questo \u00e8 dettato insieme dal cuore e dalla riflessione. A volte quella che viene comunemente giudicata come \u00abmaturit\u00e0\u00bb altro non \u00e8 che una \u00abragionevole rassegnazione\u00bb, in cui l'individuo ha abbandonato ideali, lotte per la giustizia e libert\u00e0 a cui credeva da giovane. Non bisognerebbe mai abbattere l'entusiasmo giovanile, perch\u00e9 \u00e8 proprio in quello che l'uomo scorge la verit\u00e0.\nLa concezione del mondo.\n\u00abLa relazione che abbiamo con il mondo esteriore \u00e8 determinata dalla direzione della nostra voglia di vivere dal momento in cui prende coscienza di se stessa: ecco in cosa consiste la concezione del mondo.\u00bb La concezione del mondo \u00e8 dunque il risultato della nostra concezione della vita e non il contrario: \u00abQual \u00e8 il comportamento della mia voglia di vivere faccia a faccia con se stessa e faccia a faccia con il mondo nel momento in cui prende coscienza di se stessa? [\u2026] Spinta da un bisogno interiore e per restare sincera e coerente con se stessa, la nostra voglia di vivere cerca di stabilire relazioni ispirate dal principio del rispetto della vita.\u00bb\nLa nostra vita ha dunque un senso, che trova la sua fonte in essa stessa ogni volta che si fa sentire in noi la pi\u00f9 grande idea che pu\u00f2 generare la nostra voglia di vivere: il rispetto della vita. Esso si pone a fondamento dell'etica in quanto fa in modo che ciascuno di noi dia valore alla propria vita e a quella che lo circonda, sentendosi portato all'azione e alla creazione di nuovi valori. \u00abSpinto da una necessit\u00e0 interiore e senza cercare di comprendere se il mondo abbia un senso, agisco dunque sul mondo e nel mondo creando nuovi valori e praticando l'etica.\u00bb (A. Schweitzer)\nL'uomo occidentale non \u00e8 mai pervenuto a tali conclusioni perch\u00e9 si perdeva sempre sulle strade sbagliate della credenza con mete ottimistiche ed etiche del mondo, anzich\u00e9 riflettere semplicemente, senza ripensamenti n\u00e9 idee preconcette, alla relazione che lega l'uomo al mondo, spinto da una voglia di vivere profondamente pensata: \u00abNel silenzio della foresta vergine africana, sono stato portato a dare quest'idea tutto il suo approfondimento e la sua espressione. Ecco perch\u00e9 mi presento oggi con fiducia come un rinnovatore del pensiero razionale spoglio di preamboli a priori.\u00bb Il rinnovamento della nostra concezione del mondo non pu\u00f2 che provenire da una riflessione sincera che attesti come il razionale, andando fino in fondo alla proprie conclusioni, sfoci inevitabilmente nel razionale, divenendo il paradosso della nostra vita spirituale.\nIl principio umanitario e la solidariet\u00e0 verso ogni forma di vita.\nSecondo Schweitzer l'etica individuale e quella sociale si distinguono per il diverso valore che attribuiscono al principio umanitario. L'etica individuale tende a salvaguardare il principio che un uomo non venga mai sacrificato a un fine, qualunque esso sia. L'etica sociale non ne \u00e8 capace.\nLa societ\u00e0, in base a un ragionamento e a scopi che stanno al di sopra della singola persona, non pu\u00f2 attribuire importanza alla felicit\u00e0 e all'esistenza di un individuo.\nAfferma Schweitzer in \"All'ombra della foresta vergine\": \u00abColoro che hanno conosciuto l'angoscia e il dolore fisico sono uniti nel mondo intero da un legame misterioso. Chi \u00e8 stato liberato dalla sofferenza e dalla malattia deve camminare davanti all'angoscia e alla sofferenza e contribuire come pu\u00f2 alla salute altrui.\u00bb\nMa se l'etica che Schweitzer pone a fondamento di ogni azione umana promuove il rispetto verso qualsiasi forma di vita, come \u00e8 possibile conciliare tutto ci\u00f2 con la sopravvivenza, la quale spesso comporta la prevaricazione di taluni rispetto ad altri esseri viventi? L'etica del rispetto della vita non offre in realt\u00e0 regole come palliativi o compromessi, ma mette l'uomo di fronte alle proprie responsabilit\u00e0: \u00e8 lui che deve decidere in ogni singolo caso in che misura voglia conformarsi all'etica e in che misura debba obbedire alla necessit\u00e0, realt\u00e0 che a volte diventa un caso di coscienza.\nOgni distruzione di vita deve passare prima attraverso il criterio della necessit\u00e0. Questo \u00e8 vero per gli animali e per la vegetazione, giacch\u00e9 anche in questo caso la distruzione sconsiderata di alberi e di piante pu\u00f2 portare a drammatiche conseguenze. Quanto agli animali, che servono da cavia, il pretesto umanitario dell'esperimento non pu\u00f2 giustificare tutti i sacrifici e le sofferenze che gli si impongono. Anche se la finalit\u00e0 dell'esperimento \u00e8 valida, a volte si infliggono agli animali crudeli torture provocate da svegli per semplificare il lavoro. L'etica del rispetto della vita ordina di alleviare ogni sofferenza inutile: non \u00e8 la sofferenza dell'animale che pu\u00f2 dare servizio all'uomo, ma l'osservazione della sua guarigione: \u00abTi sentirai solidale con ogni forma di vita e la rispetterai in ogni condizione: ecco il pi\u00f9 grande comandamento nella sua formula pi\u00f9 semplice.\u00bb\nIl mistero dell'altro e il perdono.\nPer quanto concerne i rapporti interpersonali Schweitzer era persuaso dell'impossibilit\u00e0 di conoscere fino in fondo un altro essere umano pur vivendoci assieme ogni giorno, nella consapevolezza e nel rispetto della sua vita interiore: \u00abCamminiamo come nella semioscurit\u00e0 e nessuno riesce a distinguere bene i tratti dei compagni, ma qualche volta un avvenimento in comune, una parola scambiata, ce li illumina come un lampo e li vediamo come sono veramente. Poi, per un lungo periodo, riprendiamo la strada insieme, al buio, e tentiamo inutilmente di immaginarci i loro tratti.\u00bb\nBisogna arrendersi di fronte alla pretesa di sapere ogni cosa dell'altro, che rimarr\u00e0 sempre per noi un mistero: conoscersi non significa sapere tutto dell'altro ma deporre in lui la nostra fiducia e il nostro amore. Non esiste difatti solo un pudore fisico, c'\u00e8 anche un pudore spirituale del quale occorre tener conto. Nessuno pu\u00f2 arrogarsi il diritto di conoscere fino in fondo i pensieri di un altro essere umano. In questo campo ha valore solo il donare, che \u00e8 vita. Bisogna imparare a non accusare di mancanza di fiducia coloro che amiamo se non ci consentono di scrutare gli angoli pi\u00f9 nascosti dei loro pensieri. Ma \u00e8 importante anche donarsi all'altro, in un arricchimento reciproco: nessun uomo deve rimanere mai completamente estraneo all'altro in quanto \u00abil posto dell'uomo \u00e8 presso l'uomo.\u00bb\n\u00c8 indispensabile superare le barriere rappresentate dalle regole e dalle convenzioni, quando ci\u00f2 \u00e8 dettato al contempo dai sentimenti e dalla riflessione.\n\u00c8 sempre sulla base dei rapporti interpersonali che Schweitzer elabora un'originale riflessione anche sul perdono. L'etica corrente lo elogia come atto di totale abnegazione, mosso da sentimenti di piet\u00e0. In realt\u00e0, se concepito in questo modo, il perdono finisce con l'umiliare chi lo riceve. Difatti, secondo l'etica del rispetto della vita, esso si configura come semplice atto di sincerit\u00e0 nei confronti di noi stessi, che non siamo meno colpevoli degli altri, e pi\u00f9 abbiamo commesso errori nella nostra vita pi\u00f9 dobbiamo essere in grado di perdonarli quando diventiamo noi l'oggetto o la vittima degli errori altrui. In quest'ottica il perdono deve essere esercitato senza limiti, e va interpretato come un mezzo per sdebitarsi rispetto agli errori o delle negligenze commesse in passato.\nRiflessioni sulle popolazioni indigene.\n\u00abI popoli primitivi o semiprimitivi perdono l'indipendenza nel momento in cui arriva la prima imbarcazione di un bianco con cipria o rhum, sale o stoffe. In quel momento comincia a rovesciarsi la situazione sociale, politica ed economica. I capi si mettono a vendere i loro sudditi come se fossero degli oggetti. Da quel momento l'opera politica di uno stato coloniale dev'essere diretta a correggere i mali causati dal progresso economico senza limiti.\u00bb (A. Schweitzer, \"Razze\")\nDa questa riflessione abbastanza esaustiva che Schweitzer fa nei suoi scritti si deduce quella che \u00e8 la sua posizione in merito al colonialismo. Egli ritiene che i popoli primitivi perdano la propria indipendenza non in seguito alla dichiarazione di un protettorato o qualche altra forma di governo, ma l'hanno gi\u00e0 persa in seguito alla nuova struttura economica generata dalla loro partecipazione al commercio mondiale. I paesi colonizzanti dovrebbero rendersi conto che non \u00e8 legittimo arrogarsi dei diritti su altri paesi, trattandone la gente e i territori come se fossero materiale greggio per le proprie industrie. Piuttosto dovrebbero sentirsi responsabili di promuovere lo sviluppo di questi paesi, dando loro la possibilit\u00e0 di sviluppare da soli una propria organizzazione politica.\nLa cosa migliore per questi popoli primitivi sarebbe che, dopo essere stati esclusi dal mercato mondiale nei limiti del possibile, posti sotto un'intelligente amministrazione, si elevassero gradatamente dallo stadio di nomadi a seminomadi a quello di agricoltori e artigiani con fissa dimora.\nSchweitzer ritiene infatti che una componente fondamentale dell'educazione di questi popoli sia indurre tra di essi la pratica dell'artigianato: l'indigeno rischia di saltare lo stadio che esiste tra la vita primitiva e quella professionale, tende, cio\u00e8, a eliminare gli stadi intermedi dell'agricoltura e dell'artigianato. Senza tali basi non \u00e8 possibile creare un'appropriata organizzazione sociale, in quanto l'indigeno non sa fare ci\u00f2 che \u00e8 indispensabile alla sua stessa vita, come costruirsi un'abitazione, coltivare i campi, ecc. Di conseguenza non sar\u00e0 mai possibile creare un sistema economico solido e indipendente, il quale poggia su queste basi.\nNella sua opera di medico e di missionario, Schweitzer cerc\u00f2 di infondere e insegnare l'importanza e la dignit\u00e0 del lavoro, inteso anche come sforzo fisico e materiale. Non \u00e8 tuttavia facile intraprendere tale opera di educazione in quanto, da un lato tali popoli non si lascerebbero sfuggire facilmente l'opportunit\u00e0 di guadagnare denaro vendendo prodotti al mercato mondiale, e quest'ultimo, dal canto suo, non si asterrebbe dall'acquisire da loro materie prime fornendo in cambio manufatti. Diviene dunque un'impresa molto ardua trasformare un'opera di colonizzazione in una vera opera di civilizzazione.\nUn appello all'Occidente.\n\u00abVedere un simile paradiso e allo stesso tempo una miseria cos\u00ec spietata e senza speranza era opprimente... ma costituiva un simbolo della condizione africana.\u00bb\nSchweitzer rifletteva spesso sulle difficolt\u00e0, il dolore, la miseria, che affliggevano la popolazione africana, e in particolare rivelava una sostanziale incredulit\u00e0 nel cogliere il forte contrasto esistente tra la natura straordinaria nella sua bellezza e particolarit\u00e0, e la sofferenza che la circondava. Schweitzer ha pi\u00f9 volte definito i popoli occidentali sostanzialmente viziati, in quanto non riconoscono i vantaggi di cui godono, e rimanendo perennemente concentrati sulla propria condizione mostrano una sostanziale indifferenza nei confronti delle sofferenza altrui. Per ogni minimo malanno di fronte a loro si aprono le porte degli ospedali ed essi possono avere accesso a ogni tipo di cura e attenzione, e in tutto ci\u00f2 del tutto non curanti di quei milioni di persone soggette a orrendi mali (alcuni dei quali importati proprio dall'occidente), causa e allo stesso tempo effetto di una grave e recondita miseria:\n\u00abOgnuno dei miei lettori pensi a quale sarebbe stata la storia della sua famiglia negli ultimi dieci anni se avesse dovuto passarli senza assistenza medica e chirurgica di alcun genere. \u00c8 tempo che ci risvegliamo dal torpore e affrontiamo le nostre responsabilit\u00e0.\u00bb Nonostante le sofferenze e la disperazione con cui S. doveva fare i conti ogni giorno, egli amava svolgere la propria professione proprio in quei territori e in mezzo a quella gente, in quanto nella gioia e nella profonda gratitudine delle persone che egli aiutava a guarire scorgeva il senso e l'importanza del proprio lavoro:\n\u00abVale la pena di lavorare qui solo per vedere come gioiscono coloro che sono cosparsi di piaghe quando vengono avvolti da bende pulite e non devono pi\u00f9 trascinare i loro poveri piedi insanguinati nel fango. Quanto sarei contento se tutti i miei finanziatori potessero vedere i giorni della medicazione delle piaghe, i pazienti appena bendati camminare o venire trasportati gi\u00f9 dalla collina! Quanto mi piacerebbe che avessero visto i gesti eloquenti con cui una vecchia donna ammalata di cuore descriveva come, grazie alle cure, potesse ancora respirare e dormire.\u00bb\nSchweitzer si rendeva conto di come anche solo un medico, provvisto di quei pochi mezzi messi a sua disposizione, potesse essere incredibilmente necessario in quei luoghi e quanto bene egli potesse fare alla gente del posto, un bene evidente e tangibile nei volti e nelle manifestazioni affettive degli stessi malati. Schweitzer riteneva che fosse un dovere da parte dell'Occidente occuparsi delle popolazioni indigene. Riconosceva le responsabilit\u00e0 dell'occidente nella miseria e nelle ingiustizie a cui tali popolazioni erano soggette e per tanto considerava ogni cosa fatta per il loro bene non un atto di lodevole beneficenza, bens\u00ec un dovere, una riparazione a un torto commesso. Mostrava spesso il proprio disappunto quando gli venivano offerti aiuti in cambio di vantaggi economici e restava sempre pi\u00f9 basito nell'osservare l'egoismo e l'utilitarismo della societ\u00e0 occidentale:\n\u00ab\u00c8 inconcepibile che noi popoli civili usiamo solo a nostro vantaggio i numerosi metodi di lotta contro le malattie, il dolore e la morte che la scienza ci ha procurato. Se in noi esiste un pensiero etico, come possiamo rifiutarci di permettere che queste nuove scoperte vadano a beneficio di coloro i quali sono esposti a mali fisici peggiori dei nostri?\u00bb\nSchweitzer ha definito membri della \u00abfratellanza di coloro che portano l'impronta del dolore\u00bb tutti coloro che hanno sperimentato che cosa siano il dolore fisico e lo strazio del corpo, uniti da un forte legame segreto. Chi \u00e8 stato sottratto al dolore non pu\u00f2 pensare di essere libero di nuovo, di poter vivere come prima completamente noncurante del passato. Ora egli \u00e8 \u00abun uomo a cui sono stati aperti gli occhi\u00bb sul dolore e deve aiutare fin dove pu\u00f2 a recare agli altri la stessa liberazione di cui lui ha potuto godere.\nOpere.\nAlbert Schweitzer fu, oltre che medico e filosofo, un abilissimo musicista.\nL'amore per l'organo, che suon\u00f2 in maniera magistrale per tutta la vita, lo port\u00f2, naturalmente, ad amare Bach. Questa passione lo port\u00f2 nel 1905 alla pubblicazione del suo primo libro, \"J. S. Bach, il musicista poeta\", in cui, dopo aver descritto la storia della musica del compositore e dei suoi predecessori, analizz\u00f2 le sue opere pi\u00f9 importanti.\nLa sua opera teologica pi\u00f9 importante fu, certamente, la \"Storia della ricerca sulla vita di Ges\u00f9\" (1906) in cui interpret\u00f2 il \"Nuovo Testamento\" alla luce del pensiero escatologico di Cristo. Non meno importante fu, per\u00f2, l'altra opera teologica, pubblicata postuma nel 1967 con il titolo \"Il regno di Dio e la cristianit\u00e0 delle origini\".\nAd Albert Schweitzer si devono, inoltre, i due volumi della \"Filosofia della civilt\u00e0\" (1923) e l'autobiografia \"La mia vita e il mio pensiero\" (1931).\nRiconoscimenti.\nA lui \u00e8 stata intitolata una scuola romana, la scuola primaria a Cuceglio (Torino) e la scuola secondaria a San Giovanni al Natisone\nLa figura di Albert Schweitzer \u00e8 stata ripresa dal regista francese Andr\u00e9 Haguet nel suo film del 1952 \"Il est minuit, docteur Schweitzer\" e dal cantante francese Jacques Dutronc che lo cita nella sua canzone \"Mini mini mini\"."}
{"id": "32320", "revid": "1910023", "url": "https://it.wikipedia.org/wiki?curid=32320", "title": "Brembate", "text": "Brembate (\"Bremb\u00e0t\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura occidentale ed attraversato dal fiume Brembo, si trova a circa 10 chilometri a sud-ovest dal capoluogo orobico.\nStoria.\nLa storia del paese ha origini antichissime, risalenti al neolitico, come testimoniano numerosi ritrovamenti avvenuti sul territorio comunale. I ritrovamenti riguardano sepolture accompagnate da monili vari databili attorno all'et\u00e0 del ferro (V secolo a.C.), ma anche vari attrezzi inerenti al periodo in cui nella zona arrivarono i Galli Cenomani.\nIn seguito il territorio sub\u00ec un ulteriore sviluppo in epoca romana, quando i nuovi dominatori sfruttarono la posizione strategica del paese. Posto sulle rive del fiume Brembo, che poco distante si getta nelle acque del fiume Adda, sorgeva in una zona attualmente denominata Isola bergamasca, nella quale transitavano importanti strade di comunicazione.\nSuccessivamente si susseguirono le dominazioni dei Longobardi prima e dei Franchi poi. \u00c8 proprio a questo periodo che risale il primo documento in cui si attesta l'esistenza del borgo di Brembate: in un atto redatto nel 962 si citano con il nome di \"Brembati inferior\" alcuni territori di propriet\u00e0 di Berengario II e di sua moglie. Si narra che fu proprio il suddetto regnante ad avviare la costruzione di un imponente castello che assunse una notevole importanza durante il periodo medievale.\nIl suddetto maniero fu in seguito assegnato, unitamente alle terre circostanti, dall'imperatore Federico Barbarossa ai signori milanesi dei Visconti.\nAnche in queste zone si verificarono notevoli scontri tra le opposte fazioni dei guelfi e dei ghibellini, che alternarono il possesso del castello di Grignano, localit\u00e0 in cui era posta la fortificazione. Le numerose lotte segnarono gli abitanti, sottoposti successivamente ad ulteriori scontri tra le truppe del Ducato di Milano e quelle della Repubblica di Venezia. Furono queste ultime a prevalere, annettendo nella \"Serenissima\" il territorio comunale nel 1423.\nTuttavia la pace e la tranquillit\u00e0 non potevano essere considerate acquisite, poich\u00e9 nel 1483 il Duca di Calabria, alleato con il [Duca di Milano], attacc\u00f2 il paese con il proprio esercito e lo rase completamente al suolo. Si tratt\u00f2 di una tremenda punizione per la popolazione, duramente provata da secoli di guerre ma anche di numerose ondate di carestie e di epidemie di peste, che avevano notevolmente ridotto il numero degli abitanti.\nSuccessivamente la situazione si stabilizz\u00f2, con i Veneziani che comandarono fino al termine del XVIII secolo. A questi subentrarono gli austriaci, che mantennero il possesso della zona fino all'annessione nel Regno d'Italia. Alla Spedizione dei Mille, evento che sanc\u00ec l'unificazione, contribu\u00ec anche Brembate con due propri abitanti: uno mor\u00ec nei pressi di Napoli nella Battaglia del Volturno, l'altro, Vittore Tasca, fu un importante personaggio dell'epoca che ricopr\u00ec il ruolo di parlamentare per pi\u00f9 mandati.\nGli anni successivi videro il paese trasformarsi da piccolo centro rurale ad importante centro industriale, anche a causa della vicinanza con il centro Crespi d'Adda, posto ai margini dei confini comunali.\nSoltanto nel 1928 il comune assunse le attuali dimensioni, quando vennero accorpati i comuni di \"Brembate di Sotto\" e \"Grignano\" nel nuovo comune di Brembate.\nMonumenti e luoghi d'interesse.\nNotevole interesse riveste il Santuario di San Vittore, piccola chiesetta in stile romanico risalente al X secolo al di sotto della quale vi \u00e8 una grotta visitabile in cui vi \u00e8, fra l'altro una bella fontanella in pietra di epoca medievale ed un gruppo di statue rappresentanti la \"deposizione\" di Cristo. Il sopracitato documento risalente al 962, include infatti anche la citazione della \"Ecclesia sancti Victoris\". Posto sulle rive del fiume Brembo, custodisce affreschi e dipinti di ottima fattura, disposti nella struttura su due piani. Inoltre ha sempre ricoperto un ruolo importante nella storia del paese, tanto che nel XVI secolo il borgo stesso veniva chiamato \"Brembate San Vittore\".\nSempre in ambito sacro, molto importante \u00e8 la chiesa parrocchia, dedicata ai santi Faustino e Giovita. Edificata nel corso del XVII secolo in luogo di un precedente edificio di culto, conserva buone opere pittoriche di artisti locali.\n\u00c8 presente anche la parrocchia della frazione Grignano, dedicata ai santi Pietro e Paolo.\nSempre nella frazione, ai margini con il vicino comune di Filago, si trova la chiesa romanica di san Fermo e Rustico, antecedente all'anno 1000. Di essa spicca la poderosa torre inglobata nell'edificio stesso, mentre la struttura \u00e8 composta da una sola navata a forma rettangolare, da una piccola abside semicircolare ed una facciata composta da blocchi di pietra chiara e mattoni a vista, elementi che la rendono un ottimo esempio dell'epoca medievale.\nAltro edificio degno di nota \u00e8 Villa Tasca. Risalente al XIX secolo e di propriet\u00e0 di Vittore Tasca, dispone di alcune opere d'arte e di un parco che fu luogo d'incontro tra i garibaldini e personaggi importanti del tempo.\nInfine si pu\u00f2 trovare il Ponte romanico che, costruito tra il XIV ed il XV secolo, \u00e8 dotato di una struttura a due arcate, ora affiancata da altri due ponti utilizzati nella viabilit\u00e0 moderna.\nInfrastrutture e trasporti.\nFra il 1890 e il 1953 la localit\u00e0 era servita dalla tranvia Monza-Trezzo-Bergamo."}
{"id": "32321", "revid": "1910023", "url": "https://it.wikipedia.org/wiki?curid=32321", "title": "Brembate di Sopra", "text": "Brembate di Sopra (\"Bremb\u00e0t Sura\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'isola bergamasca, sulla sponda destra del fiume Brembo, dista circa 10 chilometri a ovest dal capoluogo orobico.\nStoria.\nLa prima vera opera di urbanizzazione sul territorio fu opera dei Romani, i quali sfruttarono la posizione strategica del paese, posto nei pressi di un'importante strada militare che collegava Bergamo a Como, parte terminale di quella che univa il Friuli con le regioni retiche.\nIl territorio era inserito in un'area militarmente turbolenta ed allo stesso tempo di vitale importanza per Roma in quanto crocevia militare e commerciale verso l'Europa.\nRoma vi istitu\u00ec diversi presidi militari la cui presenza \u00e8 testimoniata non solo dal permanere in alcune localit\u00e0 vicine del toponimo \"castra\", ma anche dal ritrovamento di reperti archeologici.\nLa presenza militare romana inevitabilmente indusse attorno a s\u00e9 l'aggregazione di comunit\u00e0 indigene e allogene.\nSuccessivamente fu soggetto alla dominazione dei Longobardi, i quali inserirono la zona nel ducato di Bergamo. Spesso il borgo veniva identificato con il nome di Lemine, toponimo indicante una zona delimitata ad oriente dalla sponda occidentale del Brembo, a settentrione dall'attuale Val Taleggio ad occidente da una linea arretrata della sponda orientale dell'Adda e a meridione dal territorio di Brembate.\nI primi documenti scritti che attestano l'esistenza di Brembate risalgono invece all'anno 856. Il borgo, che prese il nome dalla sua vicinanza al fiume Brembo, cominci\u00f2 ad essere indicato con l'appellativo \"di Sopra\" per distinguerlo dal paese di Brembate di Sotto (oggi solo Brembate), posto pi\u00f9 a sud.\nIl borgo, infeudato ai conti Pellegrini, si trov\u00f2 al centro di numerose dispute tra guelfi e ghibellini, in seguito alle quali venne eretto un impianto difensivo comprendente un castello, in localit\u00e0 Tresolzio (di propriet\u00e0 dei marchesi Rota) e numerosi torri. Le cronache infatti citano numerosi scontri avvenuti sul territorio comunale, tra cui quelli che videro impegnate le truppe del Colleoni ma anche, nel 1392 quelle di Truzzano Rota, che saccheggi\u00f2 il borgo.\nL'annessione del territorio alla Repubblica di Venezia, nel 1427, pose fine alle ostilit\u00e0. In quel periodo il territorio comunale comprendeva anche Arzenate (oggi nel comune di Barzana), mentre quella di Tresolzio era amministrativamente autonomo. Queste tre entit\u00e0 si trovarono spesso riunite e poi nuovamente divise, fino ad essere tutte incluse nel territorio del comune di Ponte San Pietro, istituito nella Repubblica Cisalpina.\nCon l'arrivo degli austriaci, che inserirono la zona nel Regno Lombardo-Veneto, i comuni riacquisirono la loro autonomia e la mantennero fino al 1927, quando Brembate di Sopra venne nuovamente accorpato a Ponte San Pietro. Tale unione dur\u00f2 fino all'immediato dopoguerra, quando il paese riacquis\u00ec definitivamente l'autonomia amministrativa.\nNel 1916 il paese venne interessato dalla costruzione di un piccolo aeroporto, utilizzato in ambito militare durante la prima guerra mondiale, caduto in disuso al termine delle operazioni belliche.\nA partire dalla seconda met\u00e0 del XX secolo il paese vide un progressivo abbandono dell'attivit\u00e0 rurale, che aveva sempre caratterizzato l'economia locale, a favore di un sempre crescente sviluppo industriale, che ha portato anche un consistente incremento demografico.\nA partire dal 26 novembre 2010 il paese \u00e8 diventato tristemente famoso in tutta Italia a seguito della scomparsa e dell'omicidio di Yara Gambirasio. Il corpo senza vita della giovane brembatese \u00e8 stato ritrovato tre mesi dopo a Chignolo d'Isola, a 10\u00a0km da Brembate di Sopra. Il processo per la morte della giovane studentessa si \u00e8 concluso il 12 ottobre del 2018 con la conferma da parte della Corte suprema di cassazione della condanna all'ergastolo per il muratore Massimo Giuseppe Bossetti.\nSimboli.\nLo stemma del Comune di Brembate di Sopra \u00e8 stato concesso con decreto del Presidente della Repubblica del 16 marzo 1961.\nIl disegno riproduce in maniera stilizzata la conformazione fisica del territorio comunale: dall'alto le montagne, nella parte centrale si evidenzia il fiume, ed infine la pianura.\nCultura.\nIl 29 marzo del 2008 \u00e8 stato inaugurato il centro \"La Torre del Sole\", per la didattica e la divulgazione dell'astronomia, ottenuto dal recupero di una vecchia torre piezometrica, il quale comprende:\nSport.\nBrembate Sopra dedica ampio spazio allo sport: con la sua accogliente e spaziosa Polisportiva, il paese offre una vasta gamma di attivit\u00e0 sportive di qualit\u00e0, sia agonistiche che amatoriali. Tra le tante proposte troviamo il nuoto, praticabile nella piscina comunale in modo libero o accedendo a corsi di diverso livello, e molte altre discipline esercitate nella pista di atletica, nelle palestre o nei numerosi impianti (tennis e calcio).\nNel periodo estivo, la Polisportiva Brembate Sopra propone centri ricreativi diurni per bambini e ragazzi, tra cui \"Estasport\", \"Ritmica Summer Camp\" e \"Basket Brembate Sopra Summer Camp.\"\nBrembate di Sopra fu inoltre sede della societ\u00e0 dilettantistica di calcio femminile Bergamo R che, istituita nell'estate 1996, prima di cessare l'attivit\u00e0 agonistica disput\u00f2 due stagioni di Serie A, massimo livello del campionato italiano di calcio femminile, raggiungendo il pi\u00f9 prestigioso risultato sportivo al termine della stagione 2003-2004, il quinto posto in Serie A e le semifinali in Coppa Italia.\nEventi.\nBrembate di Sopra \u00e8 conosciuto anche per i numerosi eventi organizzati dalla ProLoco del paese, di cui i pi\u00f9 noti sono:"}
{"id": "32322", "revid": "27723", "url": "https://it.wikipedia.org/wiki?curid=32322", "title": "Brembilla", "text": "Brembilla (\"Brembila\" o \"Bremb\u00e8la\" in dialetto bergamasco) \u00e8 la sede del comune di Val Brembilla in provincia di Bergamo.\nGi\u00e0 comune autonomo con frazioni Cadelfoglia, Camorone, Catremerio, Cavaglia, Cerro, Laxolo, Malentrata e Sant'Antonio Abbandonato, il 21 gennaio 2014 \u00e8 confluito nel nuovo ente assieme al comune di Gerosa.\nStoria.\nLe origini del paese non sono completamente note, data la mancanza di riscontri certi. Si presume che alcuni piccoli insediamenti fossero gi\u00e0 presenti ai tempi dei Romani e delle successive dominazioni, dato che la zona era inscritta in quella vasta porzione di terra chiamata Lemine.\nIl toponimo indicherebbe il corso d'acqua chiamato appunto Brembilla che, attraversando il paese, sfocia nel vicino Brembo. Questo risalirebbe al Medioevo, periodo durante il quale il paese, composto da numerosissime contrade, cominci\u00f2 ad assumere una certa importanza.\nVa detto che in quel tempo parlando di Brembilla si intendeva un territorio molto pi\u00f9 ampio del semplice centro abitato: ci si riferiva ad una zona comprendente tutta l'attuale valle Brembilla, ed i paesi della Valle Imagna posti sul monte Ubione.\nEd \u00e8 proprio durante l'epoca medievale che il borgo vide imperversare scontri cruenti, molto pi\u00f9 che nelle altre zone della provincia bergamasca, tra guelfi e ghibellini.\nDi fazione ghibellina, Brembilla si trov\u00f2 contrapposta a numerosi paesi limitrofi, tra i quali quasi tutta la valle Imagna, e vide tra i suoi elementi pi\u00f9 rappresentativi Eugenio, Simone, Zavino e Mogna della locale famiglia dei Carminati.\nIn tutta la zona sorsero numerose costruzioni difensive, e Brembilla si dot\u00f2 di fortificazioni quasi inespugnabili, in primis il castello sul monte Ubione, costruito nel X secolo.\nForte di una grande quantit\u00e0 di uomini il borgo tenne testa agli avversari i quali per\u00f2, nel 1402, riuscirono ad avere la meglio. Venne decisa la distruzione del castello, i cui portoni vennero portati in trionfo dai guelfi nel vicino paese di San Giovanni Bianco.\nI ghibellini chiesero quindi aiuto ai Visconti, signori di Milano, che intervennero riuscendo a sconfiggere gli avversari e ad estendere il proprio dominio sulle valli della zona. Il modo con cui infierirono sugli avversari port\u00f2 i guelfi a cercare pi\u00f9 volte la vendetta con ulteriori uccisioni.\nDopo continui ribaltamenti di fronte il dominio dei Visconti e dei ghibellini fu definitivo, anche se il rancore guelfo dava spesso seguito a rivolte poi soffocate con le armi.\nLa situazione si rovesci\u00f2 quando, nel XV secolo, la zona pass\u00f2 sotto il controllo della repubblica di Venezia che, in contrapposizione con i Visconti, sosteneva lo schieramento guelfo.\nLa Serenissima dovette per\u00f2 piegare la resistenza ghibellina che ancora covava in questa zona e non dava cenni di resa. L'apice arriv\u00f2 nel quando i veneziani sferrarono l'attacco definitivo a Brembilla ricorrendo ad un inganno: convocarono infatti i capifamiglia del paese a Bergamo dove, invece di ascoltarne le richieste, li fecero arrestare. Fu quindi dato l'ordine di evacuare l'intero borgo di Brembilla entro tre giorni, passati i quali tutte le costruzioni vennero rase al suolo.\nGli abitanti, abbandonate le loro terre, ricevettero rifugio a Milano dove ancora comandavano i Visconti ed assunsero, a ricordo delle loro origini, il cognome Brembilla (poi traslato in \"Brambilla\"), oggi diventato identificativo del capoluogo lombardo.\nIl nuovo paese venne riedificato in posizione leggermente pi\u00f9 a nord rispetto al precedente, attorno a quella che venne chiamata \"Piazza Vecchia\", e fu dotato di una cinta muraria.\nLe case, costruite con una maggior cura rispetto ai borghi limitrofi, denotano una condizione di vita migliore, frutto di un notevole sviluppo economico, partito verso la fine del XVIII secolo.\nNotevole fu l'incremento delle attivit\u00e0 artigianali e dei laboratori, tanto che l'occupazione ed i profitti hanno avuto un andamento costantemente crescente fino ai giorni nostri. Oggi difatti l'intera valle Brembilla risulta essere uno dei maggiori poli industriali di tutta la provincia bergamasca, con un'innumerevole quantit\u00e0 di piccole e medie aziende che operano in numerosi settori. Nel settore dell'artigianato sono molto diffuse la produzione di attrezzi agricoli e la lavorazione del metallo.\nL'abitato era servito dalla stazione di Brembilla-Grotte, dotata di un attivo scalo merci e utilizzata altres\u00ec per i turisti diretti alle vicine grotte delle Meraviglie; l'impianto era posto lungo la ferrovia della Valle Brembana, attiva fra il 1906 e il 1966.\nNel novembre 2002 una frana di grandi dimensioni, dovuta ad incessanti piogge, ha colpito la frazione di \"Camorone\", cancellando parte del borgo. Grazie al tempestivo sgombero delle abitazioni non si sono verificati n\u00e9 vittime, n\u00e9 feriti.\nSimboli.\nLo stemma del Comune di Brembilla si blasonava:\nMonumenti e luoghi d'interesse.\nLa chiesa parrocchiale, dedicata a San Giovanni Battista, \u00e8 stata edificata al termine del XIX secolo in stile neogotico su progetto di Elia Fornoni. Presenta intarsi di buona fattura di scuola locale."}
{"id": "32324", "revid": "1516566", "url": "https://it.wikipedia.org/wiki?curid=32324", "title": "Brumano", "text": "Brumano (\"Br\u00f6m\u00e0\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato in Valle Imagna, laterale della Val Brembana, dista circa 30 chilometri a nord-ovest dal capoluogo orobico.\nStoria.\nRecenti studi farebbero risalire i primi insediamenti stabili all'epoca romana: tale ipotesi pare suffragata anche dall'origine etimologica del nome, derivante dal latino \"Bruma\", ovvero freddo, caratteristica che ha sempre accompagnato il piccolo borgo. Posto all'ombra del monte Resegone nella parte terminale della valle Imagna, sul confine con la Valsassina, ha sempre avuto una bassa esposizione solare, situazione che non gli ha permesso di avere uno sviluppo delle colture sul proprio territorio.\nConseguentemente anche il borgo ha sempre mantenuto dimensioni molto ridotte sia come nucleo abitativo che come abitanti. Ancora oggi \u00e8 uno dei comuni pi\u00f9 piccoli della provincia di Bergamo.\nNel corso dei secoli Brumano ha sempre mantenuto le caratteristiche del piccolo borgo montano, con un numero limitato di abitanti per lo pi\u00f9 dediti a vivere di ci\u00f2 che la natura forniva loro: le attivit\u00e0 principali quindi sono sempre state quelle del pastore, dell'allevatore, del boscaiolo e del carbonaio, ovvero colui che trasformava la legna in carbone vegetale.\nPoche sono le notizie storiche, le prime delle quali riconducibili al periodo medievale: quando nei vicini paesi infuriavano le lotte fratricide tra guelfi e ghibellini, Brumano era rifugio per le persone in fuga dagli eventi bellici.\nBrumano era uno degli originali nove, poi saliti fino a venti, comuni della Comunit\u00e0 Generale di Lecco, uno \u00abstaterello\u00bb di epoca medioevale. Brumano era quindi soggetto a Lecco a cui era legate fin dall'epoca dei Franchi. Questo legame si andr\u00e0 scogliendosi nei secoli col progressivo sfaldamento federalista della Comunit\u00e0 Generale di Lecco fino alla sua totale soppressione dopo la conquista da parte dell'Austria. Ma in realt\u00e0 il legame non si \u00e8 ancora dissolto del tutto in quanto Brumano, non pi\u00f9 soggetta amministrativamente al capoluogo lariano, \u00e8 rimasta religiosamente soggetta al prevosto di Lecco facendo parte del suo decanato fino al 2006, anno in cui \u00e8 passata alla Diocesi di Bergamo.\nIn seguito Brumano era posto proprio sul confine tra la Repubblica di Venezia ed il Ducato di Milano, che govern\u00f2 il paese, l'unico di tutta la valle, per alcuni secoli. A tal riguardo \u00e8 ancora presente presso il \"valico della Passata\" un cippo, datato 1791, indicante l'inizio dei possedimenti dello Stato di Milano.\nLa rottura dello storico legame con Lecco, ed il passaggio alla Provincia di Bergamo, risale alla ristrutturazione amministrativa del Regno Lombardo-Veneto operata dall'Austria il 12 febbraio 1816: tale atto appare del tutto atipico, essendo la politica viennese di quel periodo improntata su rigidi criteri restauratori, e non certo riformatori. In ogni caso, il XIX secolo non vide fatti di rilievo coinvolgere la piccola comunit\u00e0 che, forte del proprio isolamento, segu\u00ec le vicende del resto della provincia bergamasca senza parteciparvi in modo diretto. Un evento di particolare importanza fu la costruzione della nuova chiesa parrocchiale, avvenuta nel 1889: dedicata a San Bartolomeo, possiede un altare maggiore di buona fattura, nonch\u00e9 affreschi e dipinti eseguiti al Nuvoloni.\nNel corso della Seconda guerra mondiale questi territori balzarono tristemente alle cronache per via delle deportazioni che i tedeschi effettuavano nei confronti dei partigiani catturati, seguite dalla fucilazione dei prigionieri.\nA partire dal XX secolo il paese cominci\u00f2 a risentire di una forte emigrazione dei propri abitanti, attratti da maggiori opportunit\u00e0 professionali ed economiche fuori dal territorio comunale.\nSimboli.\nLo stemma del Comune di Brumano \u00e8 stato concesso con decreto del presidente della Repubblica del 28 settembre 2007.\nMonumenti e luoghi d'interesse.\nNella localit\u00e0 vi \u00e8 la chiesa parrocchiale dedicata a san Bartolomeo risalente al XVI secolo.\nParticolari poi sono le sculture su pietra interrata realizzate dal maestro Carlo Vitari a inizio secolo distribuite in ogni angolo del paese. Una mappa, situata davanti al municipio ne permette l'individuazione.\nSociet\u00e0.\nEtnie e minoranze straniere.\nAl 1\u00ba gennaio 2018 gli stranieri residenti a Brumano con regolare permesso di soggiorno erano 6, pari a circa il 5% della popolazione.\nEconomia.\nTurismo.\nRecenti interventi alle infrastrutture hanno permesso un piccolo sviluppo del turismo. Da qui si possono anche compiere una gran quantit\u00e0 di escursioni, la maggior parte verso le cime del Resegone."}
{"id": "32325", "revid": "322321", "url": "https://it.wikipedia.org/wiki?curid=32325", "title": "Brusaporto", "text": "Brusaporto (\"Br\u00fcsa\" o \"Br\u00fcsap\u00f3rt\" in dialetto bergamasco) \u00e8 un comune italiano di abitanti della provincia di Bergamo in Lombardia.\nAdagiato sugli ultimi colli della Val Cavallina, dista circa 11,5 chilometri a est dal capoluogo orobico e fa parte dell\u2019hinterland bergamasco.\nOrigine del nome.\nNon vi \u00e8 nessuna informazione storica riguardo al toponimo se non leggende popolari che si tramandano oralmente, ma che non hanno riscontri oggettivi.\nLa leggenda.\nIl bizzarro nome attribuito al borgo pare, secondo una storia popolare, sia nato nel XIII secolo circa quando la Rocca del paese era sede dell'abitazione di un ricco signorotto che obbligava i suoi sudditi a lavori estenuanti retribuendo loro solamente una piccolissima parte del prodotto. Leggenda vuole che una notte la popolazione insorse contro lo strapotere e mise a ferro e fuoco la Rocca, rapendo il suo abitante. Tale signorotto fu portato in piazza e messo al rogo, con la popolazione euforizzata che gli urlava \"br\u00fcsa porco\", che in dialetto bergamasco significa letteralmente \"brucia maiale\".\nStoria.\nI primi insediamenti umani che riguardarono il territorio comunale risalgono all'epoca preistorica, testimoniabili dai resti umani rinvenuti nella zona collinare del paese.\nTale tesi \u00e8 suffragata da analoghi ritrovamenti effettuati nei paesi limitrofi, che confermano il fatto che la zona si addiceva particolarmente alle condizioni di vita di quel tempo.\nTuttavia per quanto concerne i periodi successivi, non ci sono arrivate documentazioni che potessero attestare l'esistenza di nuclei abitativi in epoca romana, tanto meno nei secoli ad essa seguenti.\nIl medioevo invece fu un periodo ricco di avvenimenti per il borgo. Il paese \u00e8 citato nello statuto di Bergamo del 1331 e poi del 1333 diviso in due comunit\u00e0 con le denominazioni di \"Amberethe et Brusaporcho\". Divisione che risulta non essere pi\u00f9 presente nel 1392 nel documento che ne descrive i confini. Ad oggi pare che il toponimo \u201cAmberethe\u201d sia rintracciabile nella localit\u00e0 \u201cBeder\u201d, al confine tra Brusaporto e Bagnatica, dove dal XII secolo \u00e8 attestata la presenza di un piccolo monastero munito di torre, oggi residenza privata.\nIl XIV secolo fu particolarmente cruenta anche in queste zone, nel 1380 le annose lotte tra guelfi e ghibellini portarono alla distruzione, da parte di questi ultimi, del castello posto sulla sommit\u00e0 del colle che sovrasta l'abitato della famiglia Rivola , privando cos\u00ec Brusaporto di una delle sue pi\u00f9 grandi costruzioni di difesa del paese.\nUn altro evento riportato dalle cronache medievali \u00e8 l'editto proclamato dal ghibellino Giovanni Castiglioni, secondo il quale erano proibiti a chiunque sia la residenza che il transito nei pressi della rocca stessa.\nSuccessivamente il borgo segu\u00ec le sorti del resto della provincia e, nel 1428 venne sottoposto alla dominazione veneta diventando parte della \"quadra di Calcinate\" che dur\u00f2 fino a quando intervenne la nuova dominazione napoleonica, sotto forma della Repubblica Cisalpina.\nIn quel periodo il paese venne inserito nel \"Cantone di Martinengo\", realt\u00e0 da cui si staccher\u00e0 soltanto con l'avvento dell'unit\u00e0 d'Italia ed il conseguente |regno, ottenendo l'autonomia amministrativa.\nNel 1859 venne assegnato al mandamento di Martinengo nel circondario di Treviglio; nel 1897 pass\u00f2 al mandamento di Trescore nel circondario di Bergamo.\nQuesto fino al 1927, quando Brusaporto venne accorpato al vicino paese di Bagnatica, formando un comune denominato Rocca del Colle.\nI frequenti episodi di campanilismo portarono per\u00f2 alla nuova suddivisione delle due entit\u00e0, avvenuta nel 1956.\nMonumenti e luoghi d'interesse.\nIl \"Castello\" \u00e8 la struttura che maggiormente testimonia l'importanza della zona durante il medioevo posto sul colle Tomenone. Questo apparteneva all'importate famiglia bergamasca guelfa dei Rivola. Non fu mai occupato come residenza ma solo come baluardo di difesa.\nPosto sul colle che domina il borgo \u00e8 chiamato anche \"Rocca del colle\". Dell'originaria struttura, a causa delle devastazioni causate della lotta fra le due fazioni dei guelfi e ghibellini del 1380, dell'incuria e dell'usura causata dal tempo, \u00e8 rimasta solo la cinta muraria.\nFatto degno di nota per il paese: il 6 marzo 1956, un Mustang dell\u2019Aeronautica italiana si schiant\u00f2 contro il muro del lato ovest del castello, causando la morte del pilota, il ventiduenne Serg. Mario Locatelli di Belluno.\nLa famiglia Rivola fu tra quelle che cercarono di fermare l'occupazione dei Visconti a Bergamo, resta la cronaca di\nJoanes Mozi de Brembate (1325-1409) che racconta il 5 luglio 1380.\nUn altro edificio \u00e8 \"villa Belvedere\" di origine medievale, che possiede una caratteristica torre merlata.\nNell'ambito degli edifici sacri, merita menzione la chiesa parrocchiale, dedicata a santa Margherita. Ricostruita su un precedente edificio di culto nel corso del XVIII secolo, custodisce opere di Niccol\u00f2 Frangipane, del Palazzano e del Peverada.\nA questa attigua si trova una seconda chiesa, dedicata alla Sacra famiglia, risalente all'inizio del XX secolo, in stile gotico.\nMolto caratteristica \u00e8 la chiesetta, in stile romanico, intitolata a San Martino, risalente al XIV-XV secolo. Questa possiede affreschi di notevole importanza, raffiguranti immagini della Madonna e di santi, risalenti al XV secolo. Grazie ai recenti restauri della chiesetta in stile romanico, ora \u00e8 possibile rivedere gli affreschi in tutta la loro maestosit\u00e0 e singolarit\u00e0, oltre che al loro grandissimo valore storico e artistico.\nResti di un'antica fortificazione medievale sono tuttora visibili sul colle Tomenone (247 m slm), sul lato est del paese. Tra i boschi del colle si trova infatti ancora un vecchio muro in pietra, forse originariamente costruito per dividere il paese da Bagnatica, ed i resti di un posto di guardia con annesso un pozzo ormai prosciugato. Sulla sommit\u00e0 del colle si trova un osservatorio dal quale si pu\u00f2 godere di una bellissima vista della Citt\u00e0 Alta di Bergamo, distante in linea d'aria 10\u00a0km.\nSport.\nLo sport a Brusaporto \u00e8 una realt\u00e0 attiva e dinamica, ben radicata sul territorio, sostenuta e organizzata da gruppi sportivi ottimamente allestiti, dove ragazzi, adulti e anziani possono praticare la disciplina sportiva a loro pi\u00f9 affine. In questo contesto lo sport assume quindi anche una valenza sociale: infatti l'attivit\u00e0 sportiva, soprattutto in et\u00e0 giovanile, ha un ruolo di primaria importanza nel contesto sociale e scolastico per la crescita personale di ciascuno.\nPer permettere lo svolgimento di queste attivit\u00e0 Brusaporto \u00e8 attrezzato con diversi luoghi adibiti ad uso sportivo. I principali sono 3: Palestra Comunale di via Tognoli, Palestrina del \"Centro Sociale\" di via Regina Elena ed il Centro Sportivo Comunale di via Belvedere.\nVengono svolte numerose discipline:\nCultura.\nBrusaporto Retrocomputing.\nA partire dal 2007 viene organizzata annualmente una mostra di retrocomputing a carattere nazionale di computer, calcolatori e console di generazioni passate, che ripercorre la storia dell'informatizzazione, dalla \"preistoria dell'informatica\" ai giorni nostri."}
{"id": "32330", "revid": "322321", "url": "https://it.wikipedia.org/wiki?curid=32330", "title": "Altopascio", "text": "Altopascio \u00e8 un comune italiano di abitanti della provincia di Lucca in Toscana.\nStoria.\nGi\u00e0 abitata in epoca romana, Altopascio sorge lungo la via Francigena, qui chiamata via Francesca Romea, una delle pi\u00f9 importanti vie di pellegrinaggio medievali, che da Roma conduceva in Francia e proseguiva poi fino in Inghilterra.\nIn questo luogo sorse lo \"Spedale di Altopascio\" con lo scopo di fornire assistenza ai pellegrini e di provvedere alla manutenzione della via stessa. \nLa prima notizia dello Spedale \"\"edificatus in locus et finibus ubi dicitur Teupascio\" \u00e8 del 1084, ma la fondazione \u00e8 certamente precedente. Lo spedale fu fondato, secondo la tradizione, da dodici cittadini lucchesi o probiviri (probabilmente \"lo coro duodenale\"\" citato nella regola volgare), in corrispondenza di un passaggio obbligato tra il padule di Fucecchio e il lago di Sesto (ora bonificati) in prossimit\u00e0 del bosco delle Cerbaie; la scelta non era casuale, perch\u00e9 le necessit\u00e0 di assistenza e cura erano particolarmente sentite in quei luoghi pericolosi e malsani. \nProbabilmente ebbe origine da una comunit\u00e0 di canonici, cos\u00ec come la preesistente vicina abbazia di Badia Pozzeveri, all'interno del movimento di rinnovamento spirituale che attraversava la Chiesa nell'XI secolo.\nI cavalieri del Tau.\nIn breve lo Spedale divenne cos\u00ec importante che, per adempiere le funzioni cui era preposto, vennero fondati i Cavalieri del Tau, ordine religioso cavalleresco che da Altopascio si diffuse in tutta Europa (Italia, Francia, Inghilterra, Baviera, e pare anche Spagna e Portogallo). Il nome deriva dal lungo mantello nero che i frati indossavano, sul quale era la croce taumata, a forma di punteruolo, simile alla lettera tau \u03c4 greca. Questa croce, di origini remote, secondo alcuni si riteneva rappresentasse la lettera iniziale della parola \"Cristo\", ma era gi\u00e0 da tempo oggetto di venerazione da parte dei francescani, come simbolo della croce e col significato di perfezione, in quanto lettera finale - conclusiva - dell'alfabeto ebraico. Va inoltre ricordato che il tau compare anche in altri luoghi di pellegrinaggio, come Santiago di Compostela, quale simbolo dei taumaturghi e che nel Libro di Ezechiele (9,4) il tau viene contraddistinto come simbolo di salvezza. Nel caso dei frati di Altopascio, oltre alla simbologia religiosa, costituiva anche un riferimento agli strumenti di lavoro da loro usati, come martello e punteruolo, o alla stampella che implicava il sostegno offerto ai pellegrini.\nI cavalieri del Tau sono probabilmente il pi\u00f9 antico ordine religioso cavalleresco d'Europa. Oltre all'assistenza dei pellegrini, i frati si occupavano anche della manutenzione delle strade e dei navigli da trasporto; inoltre curavano anche la costruzione e la manutenzione di ponti, cosa che attesta l'alto livello tecnico ed organizzativo raggiunto.\nLa loro abilit\u00e0 \u00e8 documentata dalla costruzione di ponti per l'attraversamento di diversi fiumi lungo la via Francigena, come l'Arno, l'Elsa, l'Usciana, il Taro e l'Arda.\nLa \"Domus Hospitalis Sancti Iacobi de Altopassu\" vide le sue fortune economiche strettamente collegate alle vicende della via Francigena. La fioritura economica era notevole gi\u00e0 alla fine del XII secolo, quando i beni della Magione di Altopascio si estendevano su buona parte delle diocesi di Lucca, del Valdarno inferiore e della Valdinievole, fino a lambire le citt\u00e0 di Pistoia e Prato (come testimoniano le bolle di Anastasio IV del 1154, di Alessandro III del 1169, di Innocenzo III del 1198). In seguito si espanse fuori dalla Toscana, in Sicilia, in Sardegna e nel territorio di Napoli, con le \"obedientie\" (case ospitaliere); nel XII-XIII secolo, grazie al re Filippo Augusto, i Cavalieri del Tau approdarono in Francia, e quindi in Spagna, Germania e Inghilterra. Nel 1180 una casa ospitaliera venne fondata a Parigi, dove rimase attiva fino al 1567; sullo stesso luogo ancora oggi vi \u00e8 la chiesa di Saint-Jacques-du-Haut-Pas.\nLe fortune dei cavalieri prosperarono grazie all'appoggio di papi e imperatori per la loro attivit\u00e0 filantropica che, con il passar del tempo, trascese quella iniziale, legata all'assistenza ai pellegrini e alla manutenzione della via Romea, per dedicarsi pi\u00f9 in generale all'assistenza ai malati.\nI frati di Altopascio, o del Tau, seguirono all'inizio la regola di Sant'Agostino; nel 1239 vennero assimilati alla regola di San Giovanni di Gerusalemme, con bolla di papa Gregorio IX, che li nomina \"ordine sub regola equestri\" degli ospedalieri di Gerusalemme. Il papa divenne depositario del \"beneficio\", cio\u00e8 i beni dell'istituzione, e del diritto di investitura del gran maestro; ai frati restava il \"giuspatronato\" , cio\u00e8 il diritto di presentazione del \"commendatario\" o patrono.\nUna recente teoria, che fa anche riferimento al celebre affresco denominato la Cacciata del Duca d'Atene attribuito all'Orcagna e conservato a Firenze nella cosiddetta Salotta di Palazzo Vecchio (Collezione Loeser) e narrata in un recente lavoro di Vittorio L. Perrera, vedrebbe i cavalieri del Tau coinvolti nella vicenda che port\u00f2 alla cacciata di Gualtieri di Brienne dalla citt\u00e0 il 23 luglio 1343.\nNel 1459 Pio II sciolse l'Ordine dei cavalieri del Tau e ordin\u00f2 la confisca dei beni, per accorparli a quelli della \"Congregazione di Betlemme\", di sua istituzione. Tuttavia, grazie alla resistenza del Gran Maestro Giovanni Capponi, che si rifiut\u00f2 di obbedire, sopravvisse fino al 1588, quando conflu\u00ec nell'Ordine dei Cavalieri di Santo Stefano per opera di Cosimo I de' Medici, che aveva i beni \"in commendam\".\nTuttavia dei frati non si trova pi\u00f9 notizia dopo il 1456 e nel 1472 la famiglia Capponi (la stessa di Giovanni), ottenne il giuspatronato da Sisto IV in cambio della promessa di investire 3000 fiorini in migliorie edilizie e agricole; il ruolo che era stato del capitolo dei frati di Altopascio pass\u00f2 allora, di fatto, ai Capponi.\nL'ospedale di Altopascio.\nAltopascio sorgeva sulle rive del lago di Bientina, ora bonificato. A testimonianza di quel periodo resta ancora la Piazza del Porto e un affresco, nella chiesa di San Jacopo Maggiore, che ritrae San Jacopo, patrono dei pellegrini, mentre arriva ad Altopascio sulla prua di una barca con il simbolo del Tau.\nIntorno all'anno Mille lungo le principali vie di pellegrinaggio in Europa sorsero strutture per l'assistenza ai pellegrini; lo Spedale di Altopascio, tuttavia, assunse un'importanza particolare, tanto che nel 1191 il re di Francia Filippo Augusto lo cita semplicemente come \"Le Hopital\", l'ospedale per antonomasia.\nUna delle prime testimonianze dello Spedale \u00e8 quella di \"Nikulas di Munkthvera\", un abate islandese che nel 1154 comp\u00ec un pellegrinaggio a Roma e lasci\u00f2 un diario di viaggio in cui Altopascio \u00e8 citato come \"Ospizio di Matilde\" (\"Mathildarspitali\"), in quanto la fondazione ne viene attribuita alla famosa contessa. \nL'alta torre dell'Ospizio, con il fuoco sempre acceso sul terrazzo, e la sua campana, \"la Smarrita\", rappresentavano un importante punto di riferimento nelle zone paludose che la circondavano. Nell'ospedale i pellegrini potevano sempre trovare ricovero, cure e cibo. L'ospitalit\u00e0 dei frati era cos\u00ec rinomata che venne citata anche da Giovanni Boccaccio, che nella decima novella della sesta giornata del \"Decameron\" fa dire a \"fra' Cipolla\" che \"Guccio Porco\", il suo servo, aveva un \"cappuccio sovra il quale era tanto untume che avrebbe condito il calderon d'Altopascio\". La tradizione si \u00e8 tramandata fino ai giorni nostri, e durante i festeggiamenti per la festa di San Giacomo, a fine luglio, (che prevedono anche un corteo storico, il tiro con la balestra e la ricostruzione delle attivit\u00e0 di un borgo medievale) viene distribuito del cibo (pasta, fagioli, ecc) da un grande calderone allestito in piazza. El\u00e9mire Zolla, filosofo e studioso di mistica, ritiene che questa rievocazione \"\u00e8 tra le pochissime a conservare intatte le caratteristiche rituali di una operazione alchemica\".\nAnche Franco Sacchetti nelle \"Trecentonovelle\" (novella CCXVI) riporta una nota da cui si evince la diffusione dei frati del tau: \"Avvenne per caso che un altopascino, come sempre ne sono per le terre..\"\nL'ospedale di Altopascio divenne il pi\u00f9 grande e attrezzato nel suo genere in tutta Europa, tanto che i pellegrini la denominavano semplicemente \"l'ospedale \"\nRaggiunse anche un alto grado di specializzazione nella cura degli ammalati; secondo Piero Bargellini il termine \"pappino\", che veniva dato agli infermieri toscani, potrebbe derivare non dalle \"pappe\" somministrate agli ammalati, ma dall'attributo di \"altopascini\", poi semplicemente \"pascini\", con cui erano chiamati i migliori assistenti ospedalieri.\nIl borgo murato, fondato nella seconda met\u00e0 dell'XI secolo, sub\u00ec nel tempo diversi rimaneggiamenti, ampliandosi e modificandosi. \nIl complesso comprendeva, oltre all'Ospedale, la torre campanaria e la chiesa di San Jacopo. \nCircondato da una robusta cinta da mura, aveva l'aspetto di un fortilizio; vi si accedeva dalla turrita porta degli Ospedalieri, tuttora esistente, dopo aver attraversato un ponte sul rio Teupascio (o \"Theupascio\"), ora scomparso.\nLa Magione di Altopascio era all'inizio un complesso articolato intorno a due ampi cortili, attorno ai quali erano disposti i locali dedicati ai frati e all'accoglienza dei pellegrini. Nel XII secolo, accanto alla chiesa, venne aggiunta la torre campanaria.\nDi quell'epoca sono rimaste parecchie testimonianze nell'Altopascio attuale, soprattutto in piazza Ospitalieri e nella chiesa di San Jacopo Maggiore.\nTra il XV e il XVI secolo lo Spedale divenne prima fortezza, poi fattoria, amministrata dalla famiglia Capponi e successivamente dai Medici.\nLa battaglia di Altopascio.\nNel XIV secolo un nobile ghibellino lucchese, Castruccio Castracani degli Antelminelli, si rese protagonista di un'epica battaglia svoltasi ad Altopascio contro le forze guelfe fiorentine guidate dallo spagnolo Ramon (o Raimondo) di Cardona, capitano della guardia pontificia sotto Giovanni XXII.\nDopo aver sottomesso altri centri ghibellini, Castruccio aveva conquistato Pistoia e minacciava la stessa Firenze.\nLe truppe fiorentine si mossero in forze per attaccare Castruccio ad Altopascio, ma questi, non ritenendosi ancora pronto a dar battaglia e attendendo rinforzi dai Bonacolsi, dai Visconti e da Cangrande della Scala, scelse una tattica dilatoria e si acquartier\u00f2 presso l'attuale Montecarlo. \nAssediata dal Cardona, la piccola guarnigione di Altopascio, formata da 500 uomini, dovette arrendersi alle preponderanti forze nemiche, costituite da 15.000 fanti e 2.500 cavalieri. Queste erano formate in gran parte da mercenari, tra cui francesi, tedeschi e borgognoni; nonostante l'evidente disparit\u00e0 di forze gli altopascesi riuscirono a resistere 26 giorni, dal 3 al 29 agosto 1325. I vincitori, stanziatisi ad Altopascio, subirono notevoli perdite per l'ambiente malsano (il centro era allora circondato da zone paludose, in particolare il padule di Bientina) e per le risse e la corruzione che serpeggiavano tra i soldati. Per questo, il 9 settembre spost\u00f2 il campo alla Badia Pozzeveri, ma si rese presto conto di aver commesso un errore, in quanto era ancora meno salubre e difendibile.\nNel frattempo Castruccio rinforz\u00f2 le posizioni di Vivinaia, del Cerruglio (ora Montecarlo) e di Porcari.\nIl 21 settembre un manipolo di soldati e braccianti mandati dal Cardona a preparare un nuovo accampamento, nel tentativo di spostarsi verso la pi\u00f9 salubre collina di Montecarlo, venne attaccato e distrutto nella zona tra Porcari e Montechiari.\nIl condottiero guelfo, temendo una caduta di prestigio, si prepar\u00f2 alla reazione schierando le sue truppe nella piana di Altopascio, che gli offriva maggiori vie di fuga.\nI soccorsi milanesi tardavano ad arrivare perch\u00e9 Azzo Visconti, nipote di Galeazzo, che era giunto a Lucca, prima di muoversi pretendeva tutta la somma pattuita (ricever\u00e0 dai lucchesi 25.000 fiorini d'oro per il suo intervento). A detta del \"Villani\", citato da Augusto Mancini nella \"Storia di Lucca\", a convincerlo vennero mandate le pi\u00f9 belle donne di Lucca, compresa la stessa moglie di Castruccio, Pina dei signori di Corvaia.\nIl 23 settembre 1325 Castruccio, con l'aiuto anche dei milanesi di Azzo Visconti, dovette accettare battaglia e affront\u00f2 i guelfi in campo aperto. Al primo attacco primeggiarono i fiorentini, ma alla seconda carica di cavalleria non ressero il contrattacco e furono ridotti allo sbaraglio; i fanti fiorentini vennero travolti dai propri cavalieri in ritirata a rotta di collo (lo stesso Cardona fugg\u00ec), mentre la cavalleria lucchese tagliava tutte le vie di fuga.\nPer Castruccio fu una vittoria strepitosa: i ghibellini riconquistarono Altopascio e diversi altri borghi e tutti i guelfi, compreso il Cardona, vennero fatti prigionieri.\nIl 29 settembre anche Signa cadde e il 2 ottobre Castruccio si spinse a Peretola.\nL'11 novembre (giorno di san Martino) la citt\u00e0 di Lucca gli dedic\u00f2 un trionfo in stile romano, in cui venne mostrato anche il \"Carroccio\" conquistato ai fiorentini, con la campana senza battacchio e lo stendardo fiorentino capovolto.\nAlle porte di Firenze Castruccio fece correre, per scherno, tre palii, uno di cavalieri, il secondo di persone a piedi e il terzo di prostitute. Inoltre, per celebrare la vittoria, coni\u00f2 una moneta che fu chiamata \"castruccino\".\nAltopascio medicea.\nDopo il periodo di maggior gloria, dal XIII al XV secolo, nel XVI secolo lo Spedale di Altopascio, come altre istituzioni religiose, attravers\u00f2 una profonda crisi politica ed economica, cadendo quasi totalmente nelle mani dei Medici attraverso il meccanismo delle commende.\nContemporaneamente il Concilio di Trento tentava di riportare la Chiesa al rigore originario, contrastandone la mondanizzazione. In questo clima di contrasti, Altopascio si trov\u00f2 coinvolto nella lotta tra potere politico e religioso.\nDopo le due successive soppressioni di Pio II (1459) e di Sisto IV (1587) lo Spedale di Altopascio sub\u00ec un progressivo declino e vide diminuire la sua importanza, anche se continu\u00f2 la sua attivit\u00e0 di assistenza ai viandanti bisognosi come \"ricetto\" fino a che il granduca Pietro Leopoldo di Lorena nel 1773 lo soppresse definitivamente in favore dell'ospedale di Pescia. \nIn Toscana le campagne si spopolavano, aumentavano i poveri, e per le vie divenute pi\u00f9 insicure i rari pellegrini non bastavano pi\u00f9 a garantire la prosecuzione della ricettivit\u00e0 dell'Altopascio.\nMa mentre andava in crisi l'attivit\u00e0 ospedaliera, la sopravvivenza economica era assicurata dalle rendite dell'agricoltura, che, proprio perch\u00e9 frammentate in un territorio molto vasto, risentirono meno della crisi che aveva colpito la Toscana.\nL'Altopascio continuer\u00e0 a sopravvivere, sostenuto dalle molteplici attivit\u00e0 legate alla terra che gli derivano dai possedimenti sparsi in tutta Europa, e dalla rete viaria e di trasporti di cui era al centro.\nNell'arco di un secolo subir\u00e0 per\u00f2 radicali trasformazioni, sia urbanistiche che funzionali, passando da ospedale per l'assistenza dei pellegrini a castello-fortezza e successivamente a fattoria.\nParallelamente attorno all'originario complesso si svilupper\u00e0 un nucleo urbano che assumer\u00e0 rilevanza sempre maggiore, entrando in un rapporto che si svilupper\u00e0 armonicamente tra la magione di Altopascio, il paese e la campagna circostante.\nGli interessi del tempo non rappresentavano pi\u00f9 le istanze religiose e assistenziali che avevano animato le antiche istituzioni.\nAltopascio, con le sue rendite e la sua posizione, al confine tra i territori di Lucca e di Firenze, era ancora molto interessante economicamente e strategicamente, e sar\u00e0 al centro delle lotte tra il potere civile, rappresentato dai Medici, e il potere religioso, che aveva il suo centro a Lucca.\nSociet\u00e0.\nEtnie e minoranze straniere.\nSecondo i dati ISTAT, al 1 gennaio 2018 la popolazione straniera residente era di 2203 persone (1035 maschi e 1168 femmine).\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nSono presenti nel territorio comunale cinque scuole dell'infanzia (quattro comunali, una paritaria), quattro scuole primarie e una scuola secondaria di primo grado, situata nel capoluogo.\nTeatri.\nAd Altopascio \u00e8 presente il Teatro Giacomo Puccini. Rinnovato nel corso degli anni Dieci del XXI secolo, ha una capienza di 300 posti a sedere, cos\u00ec divisi: 186 posti in platea; 112 posti in galleria; 2 posti per persone con disabilit\u00e0 in platea. Vi si svolgono rappresentazioni sia teatrali sia cinematografiche.\nLetteratura.\nIl calderone dell'ospedale \u00e8 citato (per esteso sopra, alla voce \"L'ospedale di Altopascio\") da Giovanni Boccaccio, nel \"Decameron\", nella decima novella della sesta giornata, avente a protagonista frate Cipolla.\nAltopascio viene menzionata, sempre in contesto alimentare, all'interno del racconto \"La nuvola di smog\" di Italo Calvino, in cui il protagonista frequenta\nGeografia antropica.\nFrazioni.\nSecondo lo statuto comunale, Altopascio possiede ufficialmente tre frazioni.\nAltre localit\u00e0 del territorio.\nAltre localit\u00e0 notevoli del territorio sono quelle di Biagioni, Bozzo alla Rena, Chimenti, Fabbri, Gennarino, Michi, Ponte ai Pini, Ponte alla Ciliegia, Seghetti-Chiappini, Montanelli.\nEconomia.\nArtigianato.\nPer quanto riguarda l'artigianato, sono ancore attive, diffuse e rinomate l'arte della ceramica, che spazia dalla produzione di terrecotte alle terraglie, la lavorazione del ferro, l'intreccio del vimini e della paglia, l'impagliatura eseguita con erbe palustri e l'antica arte del mobile grazie alla quale vengono realizzati oggetti spazianti dallo stile rinascimentale fino a quello moderno.\nInfrastrutture e trasporti.\nFerrovie.\n\u00c8 presente una stazione ferroviaria, situata a pochi passi dal centro cittadino, e posta sulla linea Viareggio-Firenze.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nGemellaggi.\nAltopascio \u00e8 gemellata con:\nSport.\nCalcio.\nLa principale squadra di calcio della citt\u00e0 \u00e8 l'A.S.D. Tau Calcio Altopascio, che dal 2018-19 milita nel campionato di Eccellenza. Il colore sociale della societ\u00e0 \u00e8 il completo amaranto, adottato nel lontano 1949 (quando la societ\u00e0 si chiamava A.S. Altopascio), in omaggio ai calciatori del \"grande Torino\" vittime della tragedia di Superga; Il Tau Calcio Altopascio \u00e8 nato nel 1992 dalla fusione di due societ\u00e0: l'U.S. Altopascio (erede dell'A.S. Altopascio) e la Polisportiva Badia Pozzeveri. Disputa i propri incontri allo Stadio comunale, che dispone di un campo in sintetico e di una tribuna coperta da circa 300 posti. Lo Stadio comunale \u00e8 spesso utilizzato per ospitare incontri del Torneo di Viareggio. La societ\u00e0 possiede un settore giovanile fra i pi\u00f9 floridi d'Italia e nel 2012 si \u00e8 aggiudicata il titolo nazionale allievi. Nel 2015 \u00e8 giunta alla finale del campionato nazionale giovanissimi, venendo sconfitta. Nel 2017 ha vinto la Coppa Toscana di seconda categoria. Nel 2019 ha vinto il campionato regionale Giovanissimi Toscana perdendo soltanto la finale nazionale, laureandosi cos\u00ec vicecampione italiano assoluto.\nBasket.\nLa locale societ\u00e0 di basket \u00e8 il Nuovo Basket Altopascio, fondata nel 1990. I colori sociali sono il rosa e il blu. La prima squadra \u00e8 nella stagione 2019/2020 iscritta al campionato di serie C gold. Le partite della prima squadra vengono giocate al palazzetto comunale di Ponte Buggianese (PT), mentre il settore giovanile disputa i propri incontri al PalaMarconi di Altopascio.\nPattinaggio.\nLa societ\u00e0 di pattinaggio altopascese \u00e8 l'ASD L'Acquario, polisportiva che si compone anche di una sezione dedicata alla ginnastica artistica. Ha ottenuto negli anni Dieci notevoli successi in ambito nazionale e continentale, in particolare nella disciplina dello speed slalom."}
{"id": "32331", "revid": "729019", "url": "https://it.wikipedia.org/wiki?curid=32331", "title": "Rivoluzione russa del 1905", "text": "La Rivoluzione Russa del 1905 o Prima rivoluzione russa (in russo: \u0420\u0443\u0441\u0441\u043a\u0430\u044f \u0440\u0435\u0432\u043e\u043b\u044e\u0446\u0438\u044f 1905 \u0433\u043e\u0434\u0430, \"R\u00fasskaja revolj\u00facija 1905 god\u00e1\"; o \u041f\u0435\u0440\u0432\u0430\u044f \u0440\u0443\u0441\u0441\u043a\u0430\u044f \u0440\u0435\u0432\u043e\u043b\u044e\u0446\u0438\u044f, \"P\u00e9rvaja russkaja revoljucija\") ebbe luogo nell'Impero zarista a seguito della sconfitta nella guerra russo-giapponese.\nLa rivolta nacque dalla repressione da parte dell'esercito di una manifestazione pacifica degli operai di San Pietroburgo, che si erano recati davanti al Palazzo d'Inverno per presentare una petizione allo zar Nicola II. Nel corso di un intero anno la rivoluzione si estese al mondo rurale e a quello operaio, che prese a riunirsi in consigli rivoluzionari, i \"soviet\".\nL'opposizione allo zarismo.\nIl movimento studentesco.\nIl 16 gennaio 1902 Lev Tolstoj aveva scritto allo zar Nicola II: \u00ab [...] Un terzo della Russia si trova nello stato di emergenza, vale a dire fuori della legge. L'esercito della polizia, ufficiale e segreta, continua ad aumentare. Le prigioni, i luoghi di esilio e le colonie penali sono affollate non solo da centinaia di migliaia di delinquenti, ma anche da prigionieri politici, tra i quali sono annoverati anche gli operai. La censura emana divieti insensati [...] Mai le persecuzioni religiose furono cos\u00ec frequenti e feroci come oggi [...] In tutte le citt\u00e0 e i centri industriali si ammassano soldati che, ben forniti di munizioni, vengono mandati contro il popolo. In molte localit\u00e0 si \u00e8 gi\u00e0 versato il sangue di fratelli assassinati [...] \u00bb.\nNicola II non rispose nemmeno. Il successivo 15 aprile Stepan Balma\u0161\u00ebv uccise il ministro degli Interni Sipjagin. Balma\u0161\u00ebv era uno dei centottantatr\u00e9 studenti dell'Universit\u00e0 di Kiev che due anni prima, per aver partecipato a dimostrazioni di protesta, era stato espulso e inviato a forza sotto le armi in base al cosiddetto \"regolamento provvisorio\" delle Universit\u00e0, istituito nel luglio del 1899 dal ministro dell'Istruzione Bogolepov, a sua volta mortalmente ferito il 27 febbraio 1901 dallo studente Karpovi\u010d.\nLe Universit\u00e0 erano da tempo un centro di opposizione al regime autocratico e nel settembre del 1884 Alessandro III, emanando il nuovo statuto universitario, si era preoccupato di sopprimerne l'autonomia, di tenerle sotto il controllo poliziesco e di sciogliere le associazioni studentesche. Negli anni Novanta, tuttavia, si erano sviluppati illegalmente numerosi \"circoli di autosviluppo\" (\u043a\u0440\u0443\u0436\u043a\u0438 \u0441\u0430\u043c\u043e\u0440\u0430\u0437\u0432\u0438\u0442\u0438\u044f, kru\u017eki samorazvitija), nei quali gli studenti si riunivano per discutere e studiare problemi politici e sociali ignorati nelle aule delle scuole, insieme alle \"fraternit\u00e0\" (\u0437\u0435\u043c\u043b\u044f\u0447\u0435\u0441\u0442\u0432\u0430, zemlja\u010destva) gi\u00e0 costituite negli anni Ottanta, sorta di corporazioni che miravano alla tutela degli interessi specificamente studenteschi.\nLe \"zemlja\u010destva\" moscovite erano coordinate da un \"consiglio federale\" (\u0441\u043e\u044e\u0437\u043d\u044b\u0439 \u0441\u043e\u0432\u0435\u0442, sojuznyj sovet) formato clandestinamente nell'Universit\u00e0 di Mosca nel 1884, che alla morte di Alessandro III assunse un orientamento di spiccata opposizione politica, chiedendo al nuovo zar la cancellazione degli statuti universitari, la concessione delle fondamentali libert\u00e0 politiche e civili, e la convocazione dello \"Zemskij sobor\", il parlamento feudale non pi\u00f9 riunitosi da due secoli. Al rifiuto di Nicola II, il \"sojuznyj sovet\" organizz\u00f2 manifestazioni di protesta che si tennero dal 1895 al 1897 a Mosca, a Pietroburgo e a Kiev.\nL'arresto dei membri del \"sojuznyj sovet\" non ferm\u00f2 le proteste. Nella primavera del 1899 una grande manifestazione di 25.000 studenti fu il culmine dello sciopero che blocc\u00f2 per settimane l'Universit\u00e0 di Pietroburgo e provoc\u00f2 per reazione l'emanazione del \"regolamento provvisorio\" del ministro Bogolepov, il quale accentu\u00f2 altres\u00ec la sorveglianza della polizia nelle Universit\u00e0 e rese obbligatoria la frequenza delle lezioni. Nel 1901 l'uccisione del ministro fu seguita da scontri a Mosca e Pietroburgo che provocarono migliaia di arresti e lo scioglimento dell'\"Unione degli scrittori\", responsabile di aver appoggiato gli studenti.\nGli attentati compiuti da studenti - Balma\u0161\u00ebv aveva operato in contatto con l'\"organizzazione di combattimento\" (\u0411\u043e\u0435\u0432\u0430\u044f \u043e\u0440\u0433\u0430\u043d\u0438\u0437\u0430\u0446\u0438\u044f, Boevaja organizacija) dei Socialisti rivoluzionari - rivelavano il legame esistente tra una minoranza del movimento studentesco e i partiti politici. Per quanto le manifestazioni cessassero quasi del tutto nel 1902, nel marzo di quell'anno si tenne clandestinamente a Mosca il primo congresso nazionale studentesco, che sollecit\u00f2 lo stabilirsi dell'unit\u00e0 di azione con il Partito socialdemocratico. Il secondo congresso, tenuto a Odessa nel novembre del 1903, raccomand\u00f2 di mantenere il pi\u00f9 stretto contatto con i due partiti socialisti, il socialdemocratico e il socialista rivoluzionario.\nLa protesta delle minoranze.\nLa politica dell'Impero russo nei confronti delle minoranze etniche presenti nel suo territorio era improntata all'assimilazione culturale e linguistica della dominante componente russa. Tale era stata la condotta seguita da Alessandro II nei confronti della Polonia insorta nel 1863, e ancor pi\u00f9 decisa era stata la politica seguita dal successore Alessandro III.\nNicola II, ispirato dal procuratore del Santo Sinodo Pobedonoscev, segu\u00ec l'esempio dei suoi predecessori, giungendo a violare la pur parziale autonomia della Finlandia, garantita al momento della sua annessione alla Russia nel 1809. Nel febbraio del 1899 un manifesto dello zar rendeva valide le leggi dell'Impero anche nel Granducato, rendendo inutile la loro preventiva ratifica da parte del parlamento finlandese, e nell'aprile del 1903 Nicola II reag\u00ec alle proteste sospendendo la costituzione e concedendo pieni poteri al governatore Bobrikov. Un anno dopo Bobrikov fu ucciso dall'irredentista Eugen Schauman.\nIl processo di russificazione fu condotto anche nei confronti dell'Armenia. L'indipendentismo armeno fu protetto finch\u00e9 esso si rivolse contro la Turchia e fu permessa l'esistenza di scuole, teatri e giornali in lingua armena, ma il pericolo di un'estensione dell'agitazione nel territorio dell'Impero port\u00f2 alla sua repressione. Nel 1897 furono chiuse le scuole armene e il 25 giugno 1903 fu decretato il sequestro dei beni della chiesa locale. I sentimenti di rivolta rimasero costanti e dall'Armenia si estesero a tutta la regione del Caucaso.\nQuestione ebraica.\nLa minoranza pi\u00f9 perseguitata era quella ebraica. Con le leggi di maggio del 1882 fu vietato agli ebrei di risiedere nei villaggi, in modo che non potessero acquistare la terra, ma per vivere nelle grandi citt\u00e0 come Pietroburgo, Mosca o Kiev dovevano ottenere un permesso speciale, come le prostitute. Due circolari emanate nel luglio 1887 stabilirono il numero chiuso per gli studenti ebrei, impedendo loro di superare il 10% del totale degli studenti iscritti nei ginnasi e nelle Universit\u00e0, ma in quelle di Mosca e Pietroburgo il numero chiuso era ridotto al 3%. Inoltre, gli ebrei non potevano accedere agli impieghi statali. Nel 1901 il numero chiuso per gli studenti venne ulteriormente ridotto al 7%.\nContro la minoranza ebraica le autorit\u00e0 esercitavano l'arma del pogrom quale mezzo di sfogo delle tensioni sociali delle popolazioni. Nel solo 1881, a seguito dell'assassinio di Alessandro II, si contarono 215 pogrom, che si protrassero fino alla fine del 1884, e per reazione, oltre all'aumento dell'emigrazione, si verific\u00f2 una crescente adesione dei giovani ebrei ai movimenti rivoluzionari. Pleve, nuovo ministro degli Interni dal 1903, reazionario e antisemita, si propose di ottenere una \u00abrottura psicologica nell'umore rivoluzionario delle masse\u00bb ricorrendo ai pogrom.\nDal 5 all'8 aprile un pogrom devast\u00f2 la citt\u00e0 di Ki\u0161inev causando 63 morti e 500 feriti, durante il quale il ministro Pleve avrebbe espressamente ordinato al governatore Von Raaben di non intervenire per fermare i massacri. Alla fine dell'anno i governatori Konstantin Palen e Svjatopolk-Mirskij scrissero a Pleve che le leggi eccezionali in vigore contro gli ebrei favorivano la loro adesione al movimento rivoluzionario: su proposta del ministro, il 24 luglio 1904 un decreto autorizz\u00f2 i soldati ebrei combattenti contro i giapponesi a stabilirsi nei villaggi. Quattro giorni dopo Pleve fu ucciso da un militante social-rivoluzionario.\nLa questione contadina.\nNel 1899 si verific\u00f2 una gravissima carestia nella Russia centrale e orientale, che faceva seguito a un'altra verificatasi soltanto due anni prima: la crisi agricola, provocando la contrazione del mercato interno, si ripercosse sulle industrie, molte delle quali dovettero chiudere. Le difficolt\u00e0 dell'economia, aggravate dalla congiuntura internazionale, si protrassero per alcuni anni. Dalla fine di marzo ai primi di aprile del 1902, nei governatorati di Char'kov e Poltava scoppi\u00f2 una grande rivolta contadina con saccheggi e incendi delle propriet\u00e0 signorili. Le sommosse contadine erano del resto frequenti nell'Impero russo: interessarono 48 villaggi nel 1900, 50 nel 1901, 340 nel 1902, 141 nel 1903 e 91 nel 1904.\nI verbali degli interrogatori danno conto delle ragioni e delle condizioni dei rivoltosi. Lo starosta del villaggio di Maksimovka dichiar\u00f2: \u00abNon c'\u00e8 terra, non c'\u00e8 pane, non ci sono falciatrici, n\u00e9 pascoli per il bestiame. E poi, negli ultimi tempi, anche il bestiame da lavoro \u00e8 diminuito [...] Non possiamo comprare gli attrezzi agricoli e perci\u00f2 non possiamo coltivare la terra come dovremmo. Non possiamo concimare la terra con il letame, perch\u00e9 da noi il letame serve per il riscaldamento [...] Ogni anno ci manca da mangiare, siamo sempre affamati [...] \u00bb. In queste zone, un contadino era proprietario, mediamente, soltanto di un quarto di ettaro di terra e, perci\u00f2, aveva necessit\u00e0 di affittare altra terra dal grande proprietario, una spesa gravosa perch\u00e9 nell'ultimo decennio i canoni di affitto erano saliti del 32% e, in alcuni casi, perfino del 123%. In alternativa alla riscossione del canone, il latifondista affittava al piccolo contadino un ettaro di terra in cambio del lavoro di raccolta dei cereali su due o tre ettari di terra padronale.\nI bassi raccolti interessarono soltanto le terre dei contadini, mentre nelle propriet\u00e0 signorili, meglio attrezzate, la produttivit\u00e0 si mantenne invariata. La rivolta si verific\u00f2 quando ai contadini che chiedevano cereali, i nobili opposero un rifiuto. Dove il movimento contadino era spontaneo, ci furono saccheggi indiscriminati e incendi delle case, dove invece il movimento era organizzato, i contadini si limitarono a espropriare i prodotti alimentari. Dalle indagini risult\u00f2 che un'organizzazione rivoluzionaria era stata costituita l'anno precedente nel villaggio di Lisi\u010dja, nel governatorato di Poltava, formata da socialdemocratici, social-rivoluzionari, nazionalisti ucraini, e diretta dallo studente Alekseenko.\nNella rivolta non vi furono tuttavia contenuti politici: l'esistenza dell'autocrazia e il rispetto della figura dello zar, per il quale i contadini continuavano a nutrire l'illusione che egli stesse dalla loro parte, non fu messa in discussione. La fame fu la spinta all'insurrezione, il cui obiettivo era la terra dei nobili. L'estensione inusitata assunta dalla rivolta preoccup\u00f2 le autorit\u00e0, che la soffocarono ricorrendo a sistemi brutali e indiscriminati, nei quali fu costante il ricorso alla fustigazione.\nI metodi del governatore di Char'kov Obolenskij, che in agosto fu oggetto di un fallito attentato, furono approvati dal ministro Pleve e dallo stesso Nicola II, il quale, parlando a Kursk, ammon\u00ec i contadini a \u00abubbidire ai rappresentanti della nobilt\u00e0 \u00bb e a dedicarsi a una vita \u00abparsimoniosa e ossequiente ai comandamenti divini\u00bb. N\u00e9 lo zar n\u00e9 il ministro Pleve sembravano rendersi conto che \u00abla pazienza dei contadini era giunta al limite\u00bb. Impoveriti nel corso degli anni, non erano pi\u00f9 in grado di pagare n\u00e9 le tasse ordinarie n\u00e9 le tasse di riscatto che ancora gravavano dal tempo della liberazione dal servaggio.\nIl ministro delle Finanze Witte era invece favorevole a una riforma agraria che superasse l'antica istituzione dell'ob\u0161\u010dina e avviasse la trasformazione in senso capitalistico dell'agricoltura. A fatica il Witte riusc\u00ec a ottenere dal sovrano la costituzione di una \"Conferenza speciale per i bisogni dell'industria agricola\" (\u041e\u0441\u043e\u0431\u043e\u0435 \u0441\u043e\u0432\u0435\u0449\u0430\u043d\u0438\u0435 \u043e \u043d\u0443\u0436\u0434\u0430\u0445 \u0441\u0435\u043b\u044c\u0441\u043a\u043e\u0445\u043e\u0437\u044f\u0439\u0441\u0442\u0432\u0435\u043d\u043d\u043e\u0439 \u043f\u0440\u043e\u043c\u044b\u0448\u043b\u0435\u043d\u043d\u043e\u0441\u0442\u0438) che inizi\u00f2 i suoi lavori il 4 febbraio 1902. Presieduta per\u00f2 da elementi profondamente conservatori e ostacolata dal ministro Pleve, che ottenne dallo zar il licenziamento di Witte, trascin\u00f2 le sue riunioni fino al 12 aprile 1905, quando fu sciolta senza che avesse concluso nulla.\nIl movimento operaio.\nAlla fine del 1895 il ministro delle Finanze Witte aveva scritto in una circolare riservata agli ispettori di fabbrica: \u00abPer fortuna in Russia non c'\u00e8 una classe operaia nel senso occidentale, e pertanto non esiste nemmeno una questione operaia: n\u00e9 l'una n\u00e9 l'altra potranno avere da noi un terreno di sviluppo\u00bb. Due anni dopo il ministro degli Interni Goremykin scriveva ai governatori che \u00abgli scioperi degli operai sono diventati un fenomeno corrente in molte citt\u00e0 con una popolazione operaia pi\u00f9 o meno consistente\u00bb, preoccupandosi dell'esistenza di \u00abgruppi di operai orientati in senso rivoluzionario\u00bb, del fatto che nelle diverse fabbriche gli operai presentassero \u00able stesse rivendicazioni esattamente formulate\u00bb e della loro \u00abostinazione nella difesa delle proprie richieste\u00bb.\nLe dichiarazioni dei due ministri erano cos\u00ec discordanti perch\u00e9 in quel lasso di tempo si erano verificati gli scioperi del maggio e giugno 1896 a Pietroburgo, che avevano interessato 35.000 operai tessili. Oltre ad aumenti salariali, gli scioperanti avevano richiesto per la prima volta la riduzione dell'orario di lavoro dalle 14 ore giornaliere allora in vigore a 10 ore e mezza. Le autorit\u00e0 dovettero parzialmente cedere stabilendo, con legge del 14 giugno 1897, in 11 ore e mezza la giornata di lavoro. La legge, valida solo per alcune categorie di lavoratori, non poneva per\u00f2 limiti agli straordinari.\nIl diritto degli operai di organizzarsi in sindacati e di scioperare non venne riconosciuto. Nel 1898 Sergej Zubatov, dirigente della polizia politica di Mosca con un passato di rivoluzionario, sugger\u00ec la creazione di organizzazioni legali dei lavoratori dirette e controllate dalla polizia, in modo da eliminare in loro ogni influenza sovversiva. Attraverso queste associazioni gli operai avrebbero potuto avanzare rivendicazioni puramente economiche e di miglioramento delle condizioni di lavoro, evitando ogni richiesta di natura politica ma utilizzando, nei casi estremi, anche l'arma dello sciopero: \u00abLa lotta degli operai per migliorare la loro esistenza\u00bb - sosteneva Zubatov - \u00abdiscende dalla natura stessa della vita; con nessun mezzo \u00e8 possibile fermarla, essa \u00e8 inevitabile\u00bb.\nIl piano di Zubatov fu approvato dal capo della polizia di Mosca Trepov e dal governatore, il granduca Sergej Romanov, e nel maggio del 1901 fu costituita la \"Societ\u00e0 di mutuo soccorso degli operai dell'industria meccanica\" (\u041e\u0431\u0449\u0435\u0441\u0442\u0432\u043e \u0432\u0437\u0430\u0438\u043c\u043e\u043f\u043e\u043c\u043e\u0449\u0438 \u0440\u0430\u0431\u043e\u0447\u0438\u0445 \u043c\u0435\u0445\u0430\u043d\u0438\u0447\u0435\u0441\u043a\u043e\u0433\u043e \u043f\u0440\u043e\u0438\u0437\u0432\u043e\u0434\u0441\u0442\u0432\u0430), il cui statuto fu approvato il 14 febbraio 1902 dal ministro degli Interni Sipjagin. Un comitato direttivo formato da operai che godevano della fiducia delle autorit\u00e0 e dei lavoratori avrebbe presentato alle imprese le istanze degli operai.\nSociet\u00e0 operaie simili sorsero anche a Kiev, Char'kov, Ekaterinoslav', Grodno, Minsk, Nikolaev, Odessa, Perm', Vilnius e a Pietroburgo, ma le contraddizioni insite nel progetto di Zubatov non tardarono a manifestarsi. Da giugno al luglio 1903, le organizzazioni di Zubatov non poterono impedire che sotto la spinta del malessere sociale e dell'agitazione socialdemocratica gli scioperi paralizzassero il sud della Russia, estendendosi da Baku a Tbilisi, da Kiev a Ekaterinoslav' e a Odessa, provocando le proteste degli imprenditori e delle autorit\u00e0. Il nuovo ministro Pleve sciolse le Societ\u00e0 operaie ed esili\u00f2 Zubatov, sospettato di intelligenza con l'odiato collega Vitte.\nD'altra parte, Pleve riprese il progetto di Zubatov, ma lo limit\u00f2 a Pietroburgo e lo affid\u00f2 al pope Gapon. Il 28 febbraio 1904 lo statuto della nuova \"Assemblea degli operai russi di fabbrica e d'officina\" (\u0421\u043e\u0431\u0440\u0430\u043d\u0438\u0435 \u0440\u0443\u0441\u0441\u043a\u0438\u0445 \u0444\u0430\u0431\u0440\u0438\u0447\u043d\u043e-\u0437\u0430\u0432\u043e\u0434\u0441\u043a\u0438\u0445 \u0440\u0430\u0431\u043e\u0447\u0438\u0445), nel quale si faceva esplicito divieto di sostenere eventuali scioperi, fu approvato dal governo.\nI partiti politici.\nEssendo vietata la costituzione dei partiti politici, all'inizio del XX secolo erano presenti in Russia gruppi e partiti illegali e clandestini, con un centro dirigente stabilito all'estero. Tre erano le forze politiche principali: il Partito Operaio Socialdemocratico, di ispirazione marxista, il Partito Socialista Rivoluzionario, erede della tradizione populista, e la liberale Unione di Liberazione (\u0421\u043e\u044e\u0437 \u043e\u0441\u0432\u043e\u0431\u043e\u0436\u0434\u0435\u043d\u0438\u044f, Sojuz osvobo\u017edenija).\nI socialdemocratici, dopo il loro II Congresso tenuto nell'estate del 1903 a Londra, si presentavano divisi nelle due correnti dei bolscevichi e menscevichi a causa dei dissensi insorti sulla concezione dell'organizzazione del partito, il cui programma era stato tuttavia approvato all'unanimit\u00e0. Il programma massimo prevedeva l'introduzione del socialismo attraverso la dittatura del proletariato, mentre il programma minimo proponeva l'abbattimento dell'autocrazia, l'abolizione dei residui feudali, l'istituzione della Repubblica e un'avanzata legislazione sociale. In pochi anni si manifestarono per\u00f2 differenze profonde sulla concezione della tattica da seguire nella prossima, prevista rivoluzione, che nell'opinione generale avrebbe dovuto avere un contenuto borghese e non socialista.\nI menscevichi ritenevano che i socialdemocratici dovessero sostenere i liberali nella dissoluzione dell'autocrazia e nella conquista di un regime costituzionale, per poi passare all'opposizione del costituito governo liberale, seguendo la prassi politica in vigore nei paesi occidentali. Lenin, contrario a qualunque alleanza con le forze liberali, lancer\u00e0 la parola d'ordine della \u00abdittatura democratica degli operai e dei contadini\u00bb. Una volta liquidato l'assolutismo zarista, i socialdemocratici dovevano andare al governo con le forze contadine progressiste per operare, mantenendosi nel quadro di una democrazia borghese, profonde riforme sociali a favore della classe operaia e dei piccoli contadini. Da una tale, favorevole base di partenza, sarebbe stato possibile affrontare la fase della trasformazione socialista della societ\u00e0, contando anche sull'apporto delle auspicate rivoluzioni in Occidente.\nI socialisti rivoluzionari, formatosi in partito nel gennaio del 1902 con l'unificazione di diversi gruppi preesistenti, avevano negli studenti e nell'\"intelligencija\" delle province la loro principale base di consenso, e indirizzavano la loro propaganda soprattutto verso le masse contadine. A differenza dei socialdemocratici, ritenevano artificiosa la divisione di interessi tra operai e contadini in quanto comuni erano \u00able cause dello sfruttamento e dell'oppressione politica di tutti i lavoratori\u00bb, sia delle citt\u00e0 che delle campagne.\nNell'estate del 1902 i social-rivoluzionari fondarono l'\"Unione contadina\" (\u041a\u0440\u0435\u0441\u0442\u044c\u044f\u043d\u0441\u043a\u0438\u0439 \u0441\u043e\u044e\u0437, Krest'janskij sojuz), una filiazione del Partito dotata di autonomia operativa. Il suo programma prevedeva l'abbattimento dell'autocrazia mediante agitazioni, scioperi, attentati contro proprietari fondiari e funzionari, e la socializzazione della terra, cio\u00e8 il suo trasferimento \u00abin propriet\u00e0 di tutta la societ\u00e0 e in usufrutto dei lavoratori\u00bb. Favorendo ogni forma di organizzazione sociale e cooperativistica, si sarebbero emancipati i contadini \u00abdal potere del capitale\u00bb, preparando cos\u00ec \u00abla futura produzione agricola collettivistica\u00bb.\n \nL'Unione di Liberazione, la cui costituzione era stata abbozzata in un convegno tenuto a Sciaffusa, in Svizzera, il 2 agosto 1903, ed era stata formalmente fondata a Pietroburgo il 16 gennaio 1904, rappresentava le istanze del liberalismo russo. Il suo programma prevedeva l'abolizione dell'autocrazia e la formazione di un regime costituzionale sulla cui forma istituzionale non veniva detta parola, se non che doveva essere scelta \u00abnello spirito di un'ampia democraticit\u00e0 \u00bb e propugnando il suffragio \u00abuniversale, paritetico, segreto e diretto\u00bb. L'Unione riconosceva il diritto all'autodeterminazione delle nazionalit\u00e0 dell'Impero russo e, senza entrare nel merito delle questioni economiche e sociali, esprimeva l'intenzione di difendere \u00abgli interessi delle masse lavoratrici\u00bb.\nL'Unione di Liberazione era l'espressione della borghesia e di una parte della nobilt\u00e0 degli \"zemstva\". Alla sua presidenza fu eletto Ivan Petrunkevi\u010d, vicepresidente Nikolaj Annenskij, redattore della rivista \u00ab\"Russkoe bogatstvo\"\u00bb (\"La ricchezza russa\"), segretario e tesoriere i principi \u0160achovskoj e Dolgorukov. Il giornale \u00ab\"Osvobo\u017edenie\"\u00bb (\"Liberazione\"), gi\u00e0 fondato a Stoccarda il 1\u00ba luglio 1902 dall'ex \u00abmarxista legale\u00bb Struve con il finanziamento dei principi \u0160achovskoj e L'vov, era il portavoce dell'Unione. Nel suo primo numero era stato precisato che l'organo non sarebbe stato rivoluzionario, ma avrebbe richiesto \u00abla liberazione culturale e politica\u00bb della Russia, che non poteva essere \u00abl'opera esclusiva ed essenziale di una sola classe, di un solo partito, di una sola dottrina\u00bb.\nLa guerra con il Giappone.\nIl 1\u00ba marzo 1903 il generale Kuropatkin annotava sul suo diario che Nicola II aveva \u00abprogetti grandiosi: impadronirsi della Manciuria e annettersi la Corea. Egli sogna anche di porre il Tibet sotto il suo dominio. Vuole prendere la Persia e impadronirsi non solo del Bosforo ma anche dei Dardanelli \u00bb. Azionista, insieme al cugino Aleksandr, al ministro Pleve e ad altri latifondisti, della Russkoe lesopromy\u017elennoe tovari\u0161\u010destvo (\u0420\u0443\u0441\u0441\u043a\u043e\u0435 \u043b\u0435\u0441\u043e\u043f\u0440\u043e\u043c\u044b\u0448\u043b\u0435\u043d\u043d\u043e\u0435 \u0442\u043e\u0432\u0430\u0440\u0438\u0449\u0435\u0441\u0442\u0432\u043e, Compagnia dell'Industria russa del legname), concessionaria dello sfruttamento delle foreste lungo il fiume Yalu, al confine di Manciuria e Corea, lo zar si fece promotore di una politica aggressiva mirante all'annessione di quei territori, in possesso della Cina e oggetto delle mire imperialistiche del Giappone.\nIl 12 agosto 1903 Nicola II nomin\u00f2 l'ammiraglio Alekseev comandante in capo delle forze armate e vicer\u00e9 dell'Estremo Oriente russo e il 29 agosto licenzi\u00f2 il ministro delle Finanze Witte, che si opponeva a quell'avventura affaristica e politica, e alle richieste di maggiori risorse per le forze armate. Gi\u00e0 nel 1898, Witte aveva chiesto allo zar di farsi promotore di un appello per la pace universale, al solo scopo di fermare quella corsa agli armamenti che interessava tutte le potenze europee e che la Russia non era in grado di sostenere se non a prezzo di gravi sacrifici.\nIl Giappone, vistosi respingere dalla Russia la richiesta di rinunciare all'espansione in Corea, sostenuto dall'Impero britannico inizi\u00f2 i preparativi militari e il 27 gennaio 1904 invi\u00f2 un ultimatum. Improvvisamente la Russia cerc\u00f2 di evitare la guerra, accogliendo le richieste giapponesi, ma era troppo tardi. Rotte le relazioni diplomatiche, l'8 febbraio il Giappone attacc\u00f2 la base navale russa di Port-Arthur.\nQuella che doveva essere, nella definizione di Pleve, \u00abuna piccola guerra vittoriosa necessaria a contenere la rivoluzione\u00bb, si rivel\u00f2 disastrosa. Alle sconfitte militari si accompagnarono le conseguenze negative nell'economia del paese. La mobilitazione degli uomini e la requisizione dei cavalli ridussero la produzione agricola, mentre molte industrie non impegnate nelle forniture militari entrarono in crisi. La disoccupazione si accrebbe e il rincaro dei beni di consumo colp\u00ec tutte le citt\u00e0.\nL'avversione della popolazione alla guerra si un\u00ec alla condanna dell'incapacit\u00e0 dei comandi militari, del governo e dell'autocrazia. Nicola II, che in un primo tempo si era vantato di essere \u00abil solo responsabile della guerra\u00bb, gett\u00f2 ogni responsabilit\u00e0 sui suoi consiglieri. Nel generale discredito che invest\u00ec il regime, le opposizioni politiche ripresero fiducia nella possibilit\u00e0 di liquidare l'assolutismo zarista.\nPer iniziativa di Struve l'Unione di Liberazione ader\u00ec in un primo tempo alle manifestazioni patriottiche di sostegno alla guerra. Poi s'impose la linea dettata dallo storico Pavel Miljukov, per il quale sostenere la guerra avrebbe significato compromettersi con il regime: alla fine, la sconfitta della Russia sarebbe stata la sconfitta del governo e dell'autocrazia, e avrebbe favorito la richiesta di riforme liberali.\nIl 28 luglio i socialisti-rivoluzionari assassinarono il ministro Pleve. Bench\u00e9 favorevole al mantenimento della politica del \u00abpugno di ferro\u00bb, dopo pi\u00f9 di un mese Nicola II cedette alle insistenze dell'imperatrice madre Marija F\u00ebdorovna e l'8 settembre nomin\u00f2 nuovo ministro degli Interni il principe Svjatopolk-Mirskij, un conservatore moderato. Bench\u00e9 il ministro giudicasse il parlamentarismo \u00abassolutamente inadatto alla Russia\u00bb, un'amnistia e la promessa di concedere pi\u00f9 libert\u00e0 agli zemstva indussero taluni rappresentanti dell'opinione pubblica a parlare di una nuova \u00abprimavera\u00bb politica.\nL'Unione di Liberazione partecip\u00f2 il 30 settembre alla conferenza di Parigi che vide riuniti i delegati del Partito social-rivoluzionario russo, della Lega Nazionale polacca e dei partiti socialisti di Lettonia, Georgia e Finlandia. Il POSDR e gli altri partiti marxisti nazionali declinarono l'invito. La comune risoluzione finale chiese l'abolizione dell'autocrazia e l'instaurazione di un regime costituzionale. Il 19 novembre si tenne a Pietroburgo il congresso dei delegati degli zemstva, parte dei quali erano aderenti all'Unione di Liberazione.\nIl congresso era autorizzato dal ministro Svjatopolk-Mirskij con la condizione che esso avesse un carattere puramente privato e che la stampa non fosse informata delle sue risoluzioni. Durante i dibattiti, emersero i contrasti tra chi avrebbe voluto la creazione di un'assemblea consultiva nell'ambito di uno Stato autocratico, chi richiedeva allo zar una \u00ablegge fondamentale\u00bb che autorizzasse l'esistenza di un'assemblea legislativa, senza specificarne i poteri reali, e chi pretendeva l'elezione a suffragio popolare di un'assemblea costituente.\nIl congresso si chiuse il 22 novembre con l'approvazione a grande maggioranza di una risoluzione che esprimeva \u00abla speranza che il Potere Supremo convochi i rappresentanti liberamente eletti del popolo allo scopo di guidare con la loro partecipazione la nostra patria su un nuovo cammino di sviluppo statale\u00bb. Questa \u00abpetizione dei diritti\u00bb - cos\u00ec fu chiamata al congresso - venne presentata a Svjatopolk-Mirskij insieme con una relazione redatta dal professor Trubeckoj, e fu trasmessa dal ministro a Nicola II, che non la prese in considerazione.\nSubito dopo l'Unione di Liberazione lanci\u00f2 la \u00abcampagna dei banchetti\u00bb, a imitazione delle proteste intraprese in Francia nel 1847 contro il governo Guizot e delle iniziative prese nel 1901 dall'\"Unione degli scrittori\", quando la societ\u00e0 fu sciolta d'autorit\u00e0. Il 3 dicembre, in un ristorante di Pietroburgo, si riunirono seicento convitati che approvarono una risoluzione richiedente la convocazione dell'assemblea costituente. Analoghi banchetti, che essendo riunioni private non potevano essere proibite, furono tenuti in tutte le maggiori citt\u00e0 russe.\nDi fronte al montare dell'opposizione, delle proteste studentesche e delle diserzioni dai centri di reclutamento dell'esercito, Nicola II convoc\u00f2 una riunione di ministri e consiglieri, che si espresse a favore dell'istituzione di un'assemblea rappresentativa a carattere soltanto consultivo. L'idea fu respinta dallo zar, che dichiar\u00f2 esplicitamente che mai avrebbe acconsentito \u00aba un sistema rappresentativo di governo, in quanto deleterio per il popolo che mi \u00e8 stato affidato da Dio\u00bb.\nA seguito di quella riunione un decreto, firmato dallo zar il 25 dicembre, prometteva maggiore autonomia alle amministrazioni locali, un'assicurazione mutualistica agli operai e riforme della legislazione sulle minoranze, sui reati politici e sulla stampa. L'\"ukaz\" fu pubblicato il 27 dicembre, accompagnato da una dichiarazione in cui si definivano \u00abinammissibili con gli immutabili principi [...] del nostro ordinamento governativo\u00bb le varie richieste presentate nelle scorse settimane, e \u00absediziose\u00bb le manifestazioni che le avevano accompagnate.\nIl decreto, chiudendo ogni via alle riforme politiche, non sorprese le opposizioni radicali e deluse le aspettative degli elementi pi\u00f9 moderati, che temevano il rafforzamento delle forze rivoluzionarie. Il 28 dicembre il principe P\u00ebtr Trubeckoj, grande proprietario terriero, fratello di Sergej ed Evgenij Trubeckoj, espresse tali timori scrivendo a Svjatopolsk-Mirskij che \u00abl'attuale situazione \u00e8 in sommo grado pericolosa e spaventosa\u00bb. Come egli aveva detto personalmente allo zar, non stava avvenendo \"un'\u00e9meute mais une r\u00e9volution\", e per scongiurarla occorreva aprirsi \u00aballe forze della societ\u00e0 e dei ceti sociali\u00bb.\nIl 26 dicembre era iniziato il grande sciopero dei pozzi petroliferi di Baku, di propriet\u00e0 dei Rothschild e dei Nobel, nel corso del quale gli operai avevano avanzato richieste economiche e politiche: fine della guerra, libert\u00e0 politiche e convocazione dell'assemblea costituente. Lo sciopero termin\u00f2 l'11 gennaio 1905: furono ottenuti aumenti salariali, la giornata lavorativa di 9 ore, il pagamento parziale dei giorni di malattia.\nIl 2 gennaio era caduta nelle mani dei giapponesi la piazzaforte di Port-Arthur, condannando a sicura disfatta la flotta russa del Baltico in navigazione verso il teatro del conflitto. Il 16 gennaio, a Pietroburgo, entrarono in sciopero le officine Putilov.\nL'inizio della rivoluzione.\nLa \u00abDomenica di sangue\u00bb.\nDichiarato a seguito del licenziamento di quattro operai iscritti all'\"Assemblea degli operai russi di fabbrica e d'officina\", l'organizzazione diretta dal pope Gapon, e al fallimento delle trattative tra l'\"Assemblea\" e la direzione delle Putilov, lo sciopero si estese a tutte le fabbriche di Pietroburgo. Gli operai rivendicarono la contrattazione diretta con le aziende per stabilire i minimi salariali, ottenere la giornata lavorativa di otto ore, il divieto del lavoro straordinario senza il consenso del lavoratore e il diritto di sciopero. Il governo si dichiar\u00f2 solidale con gli industriali, mentre Gapon lanci\u00f2 la proposta di presentare allo zar una petizione che illustrasse la condizione di vita dei lavoratori e i mezzi per migliorarla.\nIl 19 gennaio Gapon, con la determinante collaborazione degli intellettuali liberali Prokopovi\u010d, Kuskova e Bogu\u010darskij-Jakovlev, scrisse la petizione, che fu stampata e trasmessa ai ministri dell'Interno, della Giustizia e a Nicola II, il quale veniva invitato a recarsi il 22 gennaio al Palazzo d'Inverno per riceverla dalle mani degli operai. Le richieste contenute nella petizione erano chiaramente inaccettabili dal regime: erano previste la convocazione dell'assemblea costituente, la liberazione di tutti i detenuti politici, le libert\u00e0 di parola, di stampa, di riunione e di coscienza, l'istruzione pubblica obbligatoria e gratuita, la separazione tra Stato e Chiesa, l'introduzione dell'imposta progressiva sul reddito, la distribuzione della terra ai contadini, la fine della guerra, la legalizzazione dei sindacati, il diritto di sciopero, la giornata lavorativa di otto ore e le assicurazioni previdenziali gestite dallo Stato.\nIl 21 gennaio, mentre Pietroburgo era paralizzata dagli scioperi, a Carskoe Selo zar e governo presero le misure contro l'annunciata manifestazione dell'indomani. Fu stabilito, ma non reso pubblico, lo stato d'assedio nella capitale, affidato al granduca Vladimir e al generale Vasil'\u010dikov, il rafforzamento del presidio militare della citt\u00e0, dove furono concentrati 22.000 soldati, reparti di cosacchi e di cavalleria. Le artiglierie furono sistemate nella piazza del Palazzo d'Inverno. Fu emanato l'ordine di arresto di Gapon per \u00abcrimini contro lo Stato\u00bb, ma il pope si nascondeva ormai in casa di amici.\nLa mattina di domenica 22 gennaio (il 9 gennaio secondo il vecchio calendario) circa 200.000 manifestanti, divisi in undici cortei provenienti da ciascuna delle sezioni dell'\"Assemblea\" operaia di Gapon, si misero in marcia verso il Palazzo d'Inverno. Alcuni cortei, fermati all'ingresso dei ponti presidiati dalle truppe, attraversarono la Neva ghiacciata, e proseguirono il loro cammino verso il Palazzo.\nVicino alla Prospettiva Nevskij un corteo venne respinto a fucilate. Due grandi cortei, unitisi in piazza Trinit\u00e0, vennero caricati dalla cavalleria ma, continuando ad avanzare, furono affrontati dal reggimento Pavlovskij, che fece fuoco e pi\u00f9 di un centinaio di manifestanti, tra morti e feriti, rimasero sul terreno.\nIl corteo di 20.000 lavoratori guidato da Gapon, che portava una grande croce, fu fermato dalle truppe alla Porta di Narva. Pur caricato dai cosacchi, il corteo rimase compatto e continu\u00f2 ad avanzare, finch\u00e9 fu raggiunto da ripetute scariche di fucileria. Caddero centinaia di operai: Gapon rimase illeso e fugg\u00ec gridando \u00abnon c'\u00e8 pi\u00f9 zar per noi!\u00bb. I dimostranti si dispersero, ma in migliaia raggiunsero a gruppi il Palazzo d'Inverno.\nDi fonte al Palazzo 2.000 soldati fronteggiavano una massa crescente che ignorava gli ordini di sgomberare la grande piazza. Nel primo pomeriggio il generale Vasil'\u010dikov ordin\u00f2 al reggimento Preobra\u017eenskij di aprire il fuoco. Sulla folla, fuggita sulla prospettiva Nevskij, si abbatterono anche le scariche del reggimento Sem\u00ebnovskij. Ne segu\u00ec qualche episodio di rivolta: alcuni ufficiali isolati furono picchiati e disarmati, delle armerie saccheggiate, vennero erette barricate sulle prospettive Malyj e Srednij, e sull'isola Vasil'evskij, smantellate in serata dalla truppa. Almeno un migliaio tra morti e feriti - tutti dimostranti - fu il risultato della giornata.\nApparsi per la prima volta sulla scena della storia della Russia, gli operai di Pietroburgo avevano portato un colpo fatale al carisma dell'autocrazia. Il 22 gennaio 1905 rappresent\u00f2 l'inizio di una rivoluzione i cui effetti si compiranno solo dodici anni pi\u00f9 tardi, ma gi\u00e0 gli osservatori pi\u00f9 attenti del tempo compresero che \u00abqualcosa d'irreversibile\u00bb si era prodotto: gli operai avevano sepolto la loro fede nello zar quale \u00abfonte vivente del diritto e della giustizia\u00bb. Una parte della stampa legale, affermando che ormai \u00abnon si poteva pi\u00f9 vivere come prima\u00bb, richiese \u00abuna riforma completa del sistema di governo\u00bb, attendendosi l'ingresso di \u00abforze nuove\u00bb a \u00abgaranzia di uno sviluppo pacifico del paese\u00bb.\nLe reazioni.\nIl 25 gennaio gli studenti di Pietroburgo inscenarono una manifestazione in occasione del funerale di un loro compagno vittima della \u00abDomenica di sangue\u00bb, mentre i professori sospesero le lezioni a tempo indeterminato, finch\u00e9 il ministro dell'Istruzione, il generale Glazov, il 4 marzo chiuse l'Universit\u00e0 fino al successivo anno accademico. Il 1\u00ba febbraio, riuniti in assemblea, 342 insegnanti dichiararono che la libert\u00e0 della scienza era incompatibile con l'attuale regime sociale e chiesero che il paese si desse una rappresentanza politica. Il 20 febbraio pi\u00f9 di tremila studenti riuniti sotto la presidenza del professor Tarle nell'aula magna dell'Universit\u00e0, distrussero i ritratti dello zar e condannarono tanto la \u00abcriminale avventura\u00bb della guerra quanto l'\u00abinfame e miserabile\u00bb autocrazia.\nIl 29 gennaio anche l'Ordine degli avvocati di Pietroburgo sottoscrisse la richiesta di un regime parlamentare, fatta propria il 10 marzo dai consigli degli avvocati di tutto l'impero, che convocarono il 4 aprile, a Pietroburgo, una conferenza pan-russa degli avvocati. Tenuta senza autorizzazione e tra le minacce del governatore Trepov, il congresso decise di istituire un comitato per la propaganda in favore della Costituzione, dichiarandosi solidale con tutti i partiti politici di opposizione. Perfino gli industriali, da sempre sostenitori del regime, espressero in febbraio la necessit\u00e0 di \u00abriforme radicali su scala nazionale\u00bb.\nMentre gli operai di Pietroburgo, piegati dal lungo sciopero, furono costretti a riprendere lentamente il lavoro, alla notizia della strage della capitale entrarono in sciopero gli operai di Mosca e della provincia, unitamente agli operai delle fabbriche degli Urali, del bacino del Volga e ai metallurgici di Tula, i quali reclamarono il diritto di sciopero, mentre da Saratov uno sciopero dei ferrovieri si estese alle stazioni collegate. In Polonia e nei Paesi baltici gli scioperi assunsero un carattere nazionalistico: a Varsavia, la repressione armata dello sciopero generale provoc\u00f2 il 29 gennaio centinaia di vittime, mentre a Riga, sotto le cariche dell'esercito i manifestanti fuggirono sulla superficie ghiacciata della Dvina che si ruppe inghiottendo decine di vittime. \nInizialmente, governo e zar trattarono gli avvenimenti come una semplice questione di ordine pubblico. Il generale Trepov, nominato il 24 gennaio governatore di Pietroburgo, il 25 gennaio sciolse l'\"Assemplea\" operaia di Gapon e fece arrestare decine di sospetti sovversivi. Il ministro Svjatopolk-Mirskij fu licenziato il 2 febbraio e il suo posto fu preso da Aleksandr Bulygin, gi\u00e0 governatore di Kaluga e di Mosca, che seppe della sua nomina dai giornali.\nIl 1\u00ba febbraio Nicola II aveva ricevuto un gruppo di operai, opportunamente selezionati dalla polizia, ai quali aveva tenuto un breve discorso: \u00abtrascinati nell'errore e nell'inganno dai traditori e dai nemici della patria\u00bb, gli operai avevano scioperato incitando \u00abla folla oziosa a disordini che hanno sempre obbligato e obbligheranno sempre il potere a ricorrere alla forza militare\u00bb. Anche venire \u00abcome una massa in rivolta a dichiararmi i vostri bisogni \u00e8 un atto criminale\u00bb, ma egli, paternamente, perdonava il loro errore. Lo zar perdonava, mentre avrebbe dovuto chiedere perdono per il massacro, comment\u00f2 l'\u00abOsvobo\u017edenie\u00bb, e Lenin qualific\u00f2 l'incontro come un'\u00abignobile farsa\u00bb che non aveva ingannato il proletariato russo, il quale un giorno avrebbe parlato allo zar \u00abcon tutt'altro tono\u00bb.\nL'unico, nel governo, a suggerire concrete iniziative politiche, fu il ministro dell'Agricoltura Ermolov che incontr\u00f2 Nicola II il 31 gennaio e gli consegn\u00f2 un rapporto il 13 febbraio. La repressione non bastava e forse un giorno i soldati si sarebbero rifiutati di sparare su un popolo disarmato, dal momento che essi stessi provenivano dal popolo: occorreva ripresentarsi sotto l'aspetto di \u00abzar liberatore\u00bb, ridando \u00abla parola all'immensa maggioranza, ancora silenziosa\u00bb dei contadini, altrimenti la rovina dello zar, dell'autocrazia e dello Stato russo sarebbe stata inevitabile.\nPer intanto, fiducioso della lealt\u00e0 dei contadini, Nicola II si limit\u00f2 a convocare, con un decreto dell'11 febbraio, una commissione per chiarire \u00able cause del malcontento dei lavoratori nella citt\u00e0 di San Pietroburgo e della sua periferia, e per cercare di eliminarle in futuro\u00bb. Presieduta dal consigliere di Stato \u0160idlovskij, sarebbe stata formata da funzionari statali, da industriali e da delegati operai eletti nelle fabbriche di Pietroburgo. In un primo turno elettorale, gli operai scelsero 400 elettori, che a loro volta avrebbero eletto i delegati alla commissione \u0160idlovskij.\nSotto l'influsso dei bolscevichi, in un primo tempo contrari a partecipare alla commissione, gli elettori pretesero per\u00f2 che prima fosse loro garantita l'immunit\u00e0 personale, il diritto di riunione e di espressione, e la liberazione degli operai detenuti dopo il 22 gennaio. Il 3 marzo le richieste furono respinte e gli elettori operai boicottarono la commissione chiamando allo sciopero per ottenere la giornata lavorativa di otto ore, le assicurazioni previdenziali, la partecipazione di rappresentanti operai al governo e la fine della guerra. Il 5 marzo un decreto dello zar sciolse la commissione.\nIl rescritto del 3 marzo.\nLa mattina del 3 marzo (18 febbraio del vecchio calendario) fu pubblicato nel \u00abPravitel'stvennyj vestnik\u00bb, la Gazzetta ufficiale russa, un manifesto dello zar che invitava \u00abtutte le persone ben intenzionate\u00bb a collaborare con le autorit\u00e0 \u00abper estirpare le radici della sedizione\u00bb e rinforzare le fondamenta dell'autocrazia \u00abper il pi\u00f9 grande benessere\u00bb dei sudditi, ai quali Nicola II ribadiva che ogni altro tipo di governo sarebbe stato \u00abestraneo\u00bb e non adatto alla Russia. L'iniziativa dello zar, forse ispirata dal reazionario procuratore del Santo Sinodo Pobedonoscev e presa all'insaputa del governo, gett\u00f2 nella costernazione gli stessi ministri: Bulygin, parafrasando il duca de Liancour, dovette ricordare a Nicola II che \u00abla rivoluzione \"era\" gi\u00e0 cominciata\u00bb.\nLo zar si sent\u00ec cos\u00ec costretto a firmare un nuovo documento che chiamava \u00abgli uomini pi\u00f9 degni, investiti della fiducia del paese ed eletti dalla popolazione, a prendere parte ai lavori di elaborazione e alla discussione dei progetti legislativi\u00bb. Tali progetti, per i quali veniva prevista l'istituzione dell'ennesima commissione, dovevano in ogni caso essere inseriti \u00abprogressivamente, in funzione dei bisogni reali\u00bb del paese, mantenendosi \u00abin stretto legame con il passato storico\u00bb della Russia e con il \u00abmantenimento assoluto e incrollabile delle leggi fondamentali dello Stato\u00bb. Noto come \u00abrescritto a Bulygin\u00bb, questo nuovo manifesto fu fatto stampare nella serata del 3 marzo, accompagnato da un decreto nel quale s'invitavano \u00abpersonalit\u00e0 e corpi costituiti\u00bb a far conoscere al governo opinioni e considerazioni che servissero \u00aba migliorare il funzionamento dello Stato e il benessere della popolazione\u00bb. Accolte con favore dai conservatori e con diffidente interesse dai liberali, le promesse contenute nel secondo manifesto rimasero lettera morta, essendo solo il prodotto della consueta tattica dilatoria dello zar, ben nota agli osservatori, e infatti la prevista commissione non fu mai convocata.\nTuttavia il rescritto, insieme con la nuova disfatta dell'esercito russo a Mukden, favor\u00ec l'intensificarsi dell'attivit\u00e0 delle associazioni professionali e di intellettuali: i congressi dei professori universitari, concluso a Pietroburgo il 10 aprile, e quello degli avvocati, terminato il 12 aprile, stabilirono rispettivamente la costituzione di un'Unione degli accademici e di un'Unione degli avvocati, reclamanti l'introduzione di \u00abun ordine costituzionale e democratico sulla base del suffragio universale, eguale, diretto e segreto\u00bb. Seguirono le unioni dei medici, dei farmacisti, degli agronomi, degli economisti, dei ferrovieri e di altre professioni, nel complesso quattordici associazioni, compresa un'Unione femminista e un'Unione per la parit\u00e0 dei diritti degli ebrei, che infine il 22 maggio, a Mosca, si federarono tutte in una \u00abUnione delle unioni\u00bb, presieduta da Miljukov e dotata di un consiglio esecutivo.\nAlla fine di febbraio era ripresa nelle campagne russe un'ondata di ribellioni e saccheggi delle grandi propriet\u00e0 signorili, tra le quali quelle del granduca Sergej Romanov, ucciso a Mosca il 17 febbraio in un attentato terroristico, e del governatore della provincia di Saratov Stolypin. Oltre a quest'ultima, furono particolarmente colpite le province di Kursk, Poltava, \u010cernigov, Or\u00ebl, Vorone\u017e e Penza. I moti furono accompagnati da scioperi dei braccianti, dal rifiuto del pagamento degli affitti, dall'utilizzo illegale dei pascoli e dal taglio dei boschi di propriet\u00e0 dei latifondisti. Inizialmente in gran parte spontaneo, il movimento contadino trov\u00f2 uno sbocco organizzativo nella creazione nei vari distretti di sezioni contadine, nelle quali s'impose la propaganda rivoluzionaria, e nella conseguente costituzione, il 6 giugno 1905, di un'Unione contadina che ader\u00ec all'Unione delle unioni facendo proprie le sue rivendicazioni costituzionali.\nCon la ricorrenza del 1\u00ba maggio, peraltro vietata nell'Impero, riprese forza l'agitazione operaia. Il segnale part\u00ec dalla Polonia: da Cz\u0119stochowa, Kalisz e Katowice scioperi e manifestazioni si estesero il mese dopo a \u0141\u00f3d\u017a, che insorse il 21 giugno, imitata il 25 giugno da Varsavia. Nelle due citt\u00e0 tre giorni di combattimenti per le strade fecero molte centinaia di vittime, ma la repressione non ferm\u00f2 l'agitazione, aperta o latente, guidata dal Partito socialista e dal Bund, e appoggiata dagli studenti, che si propag\u00f2 al resto della Russia. In maggio vi furono scioperi a Baku, Char'kov, Pietroburgo, Mosca, Saratov, Ufa, Odessa che tuttavia, con l'eccezione di queste ultime tre localit\u00e0, dove l'agitazione assunse un carattere antizarista, ebbero pi\u00f9 spesso obiettivi economici e sindacali e interessarono una minoranza dei lavoratori.\nLa nascita dei \"soviet\".\nLa citt\u00e0 di Ivanovo-Voznesensk, situata nel distretto di Mosca, era chiamata la \u00abManchester russa\u00bb per l'alta concentrazione di fabbriche tessili ed \u00e8 qui che il 25 maggio 1905 inizi\u00f2 uno sciopero che per durata e per numero di operai interessati\u00a0\u2013 pi\u00f9 di 40.000 \u2013 non aveva avuto fino ad allora altro precedente in Russia se non quello avvenuto a Pietroburgo nel precedente gennaio. Un regolamento provvisorio, approvato dal governo il 23 giugno 1903, aveva consentito agli operai di ogni fabbrica di eleggere propri rappresentanti per presentare le rivendicazioni alla direzione dell'impresa.\nLa novit\u00e0 verificatasi a Ivanovo consistette nel fatto che il 26 maggio gli operai di tutte le fabbriche in sciopero elessero loro delegati che il giorno dopo confluirono in un \"Consiglio dei deputati operai di Ivanovo-Voznesensk\", che rappresentava le istanze comuni di tutta la massa degli scioperanti e non pi\u00f9 soltanto le rivendicazioni degli operai delle singole fabbriche, come era sempre avvenuto nel passato. Era cos\u00ec nato il primo soviet della storia.\nLe assemblee del soviet, che comprendeva un centinaio di delegati, erano aperte a tutti gli scioperanti e si tenevano giornalmente all'aperto, sulla riva del fiume Talka. Il compito dei deputati consisteva nel dirigere lo sciopero di tutte le fabbriche mantenendo la disciplina tra gli operai e nella stessa citt\u00e0, nell'evitare trattative separate con le singole aziende e decidere se e quando riprendere il lavoro. La grande maggioranza degli scioperanti non intendeva mettere in discussione il regime autocratico e premeva perch\u00e9 i contenuti delle rivendicazioni fossero di natura economica. Tuttavia, essi avevano eletto gli operai pi\u00f9 attivi, che erano generalmente anche i pi\u00f9 politicizzati - non a caso presidente del soviet era il poeta Avenir Nozdrin, un bolscevico - i quali, oltre a sostenere le loro richieste, intendevano \u00abeducarli adeguatamente sul piano politico con abilit\u00e0 e prudenza\u00bb. D'altra parte, le richieste non si limitarono agli aumenti salariali, ma compresero fin dall'inizio anche la riduzione a otto ore della giornata lavorativa, la libert\u00e0 di riunione, di associazione, di stampa e, successivamente, si cominci\u00f2 a dibattere sulla convocazione di un'Assemblea costituente eletta con suffragio universale.\nTali rivendicazioni, insieme a un progetto di regolamentazione delle pensioni, furono trasmesse dal soviet al ministero degli Interni. Le trattative non ebbero esito e il 16 giugno intervenne l'esercito a cercare di porre fine sanguinosamente allo sciopero. Gli operai, senza paga da pi\u00f9 di un mese, reagirono con saccheggi e incendi, cosicch\u00e9 il 14 luglio il soviet decise la ripresa del lavoro, salvo proclamare, di fronte alla volont\u00e0 dei proprietari di non acconsentire ad alcun aumento salariale, un nuovo sciopero che si prolung\u00f2 fino al 31 luglio, quando il soviet dichiar\u00f2 la fine dello sciopero e si sciolse. A fronte dei sacrifici affrontati, scarsi furono i risultati in termini economici, ma grande il risultato politico ottenuto: il soviet s'impose non solo come autorevole organo rappresentativo di tutti gli operai, ma dell'intera citt\u00e0, fornendo un esempio di organizzazione che verr\u00e0 imitato in tutta la Russia.\nI primi a imitare l'esempio di Ivanovo furono gli operai della vicina Kostroma, che entrarono in agitazione il 18 luglio e formarono un soviet eleggendo 108 deputati delle fabbriche in sciopero, i quali a loro volta costituirono un comitato esecutivo di dodici membri. Il comitato collabor\u00f2 con il locale partito socialdemocratico e pubblic\u00f2 periodicamente un bollettino - le \"Izvestija\" - che informava sulle trattative in corso con gli industriali e le autorit\u00e0. Queste riconobbero la legittimit\u00e0 del soviet ma pretesero l'allontanamento degli elementi estranei alle fabbriche in sciopero e i minori di 25 anni, una richiesta che fu respinta insieme ai tentativi degli industriali d'intavolare trattative separate con i rappresentanti delle singole aziende. Lo sciopero termin\u00f2 dopo tre settimane, quando il soviet - che rifiut\u00f2 la proposta dei bolscevichi di un'insurrezione - ebbe ottenuto, a parit\u00e0 di salario, la riduzione di un'ora della giornata di lavoro.\nDalla rivolta della \"Pot\u00ebmkin\" al Manifesto del 19 agosto.\nIl 28 maggio si concludeva, di fatto, la guerra russo-giapponese con la disfatta navale di Tsushima. Da Ginevra, Lenin scrisse delle \u00abcentinaia di milioni di rubli sperperati\u00bb in quella grande armata \u00abtanto impotente, grottesca e mostruosa quanto l'intero Impero russo\u00bb, mentre a Pietroburgo il quotidiano liberale \u00abSyn Ote\u010destva\u00bb (Il figlio della Patria) vide nell'affondamento della flotta la metafora del fallimento del regime zarista, invocando l'immediata convocazione dei \u00abrappresentanti della terra russa\u00bb.\nA Odessa, il 26 giugno, era stato dichiarato lo sciopero generale e il giorno dopo, per una questione di cibo avariato, al largo della citt\u00e0 si verific\u00f2 l'ammutinamento dei marinai della corazzata \"Pot\u00ebmkin\" che la sera gett\u00f2 le ancore al porto. Il 28 giugno, quando la salma del marinaio Vakulen\u010duk fu portata a terra, una rivolta scoppi\u00f2 a Odessa, culminata nella notte con l'incendio dei magazzini portuali e la repressione dei cosacchi che provoc\u00f2 centinaia di morti. Mentre anche a Liep\u0101ja si registrava una rivolta degli equipaggi della superstite flotta del Baltico, nemmeno il sostegno di un'altra corazzata, la \"Georgij Pobedonosec\", scosse le esitazioni e i timori dei marinai della \"Pot\u00ebmkin\", che dopo settimane d'incerta navigazione davanti alle coste del Mar Nero, trov\u00f2 rifugio nel porto di Costanza, in Romania, dopo aver lanciato appelli per il rovesciamento dello zarismo e la convocazione di un'Assemblea costituente eletta a suffragio universale.\nI rappresentanti degli \"zemstva\" e delle municipalit\u00e0, divisi in tre correnti ma tutti monarchici timorosi delle conseguenze sul regime della sconfitta militare e del salire dell'opposizione radicale, l'8 giugno lanciarono un manifesto nel quale gettavano ogni responsabilit\u00e0 sul governo e la burocrazia, colpevoli, a loro giudizio, di mettere in pericolo \u00abla stessa solidit\u00e0 del trono\u00bb. Occorreva pertanto riunire subito \u00abuna rappresentanza nazionale liberamente eletta per determinare insieme col monarca il regime legale dello Stato\u00bb. In un contemporaneo indirizzo allo zar, questi veniva invitato a farsi promotore al pi\u00f9 presto delle necessarie riforme.\nPerdurando il silenzio dello zar, il 20 giugno una loro delegazione si fece ricevere da Nicola II, al quale il principe Trubeckoj espose i rischi della sovversione popolare e dell'\u00abodio selvaggio e inespiabile nutrito da secoli di soprusi e d'oppressione\u00bb. Lo zar espresse a voce la sua volont\u00e0 di associare \u00abgli eletti del paese al lavoro del governo\u00bb, promessa scomparsa nel comunicato ufficiale dell'incontro. Le vere intenzioni di Nicola II furono dichiarate il successivo 4 luglio ai rappresentanti del lealismo autocratico, tutti esponenti di antiche famiglie aristocratiche, ai quali riafferm\u00f2 il suo \u00abindefettibile attaccamento ai precetti del passato\u00bb.\nAi rappresentanti degli \"zemstva\" legati all'Unione di Liberazione non rest\u00f2 che prendere atto del mancato sostegno del sovrano. Riuniti a Mosca dal 19 al 21 luglio, approvarono il progetto elaborato dal professor Muromcev, che prevedeva per la Russia una monarchia costituzionale sul modello europeo. Petrunkevi\u010d, nel fissare il prossimo appuntamento al congresso di fondazione di un partito costituzionalista e democratico, denunciava \u00abl'incapacit\u00e0 e l'impotenza del governo\u00bb che aveva provocato la rivoluzione: \u00abmalgrado tutto\u00bb - disse - i liberali dovevano \u00abandare verso il popolo\u00bb per cercare di evitare \u00ablo spargimento di sangue\u00bb.\nDal manifesto del 3 marzo il paese attendeva la formazione di una commissione incaricata di presentare il progetto di una rappresentanza nazionale. Sempre rinviata, questa fantomatica \u00abcommissione Bulygin\u00bb non vedr\u00e0 mai la luce, ma a luglio la sconfitta nella guerra e la crescente opposizione al regime convinsero finalmente il governo ad affidare al Consiglio di Stato l'elaborazione del progetto. Sottoposto l'8 agosto all'esame di Nicola II e dei suoi consiglieri, la legge elettorale e l'istituzione della Duma, una Camera bassa con funzione puramente consultiva che veniva ad affiancarsi al Consiglio di Stato e al Senato, di nomina imperiale come il governo, venivano approvate e promulgate dallo zar con il manifesto del 19 agosto (6 agosto nel vecchio stile).\nLe elezioni, previste per il prossimo gennaio, sarebbero state segrete, ma non universali, n\u00e9 dirette, n\u00e9 egualitarie. Erano infatti ammessi al voto solo i maschi di et\u00e0 superiore ai 25 anni, suddivisi in tre ordini, i nobili, i contadini e i cittadini, e individuati in base al reddito. Con un sistema elettorale a doppio turno, essi avrebbero eletto i \u00abgrandi elettori\u00bb che a loro volta avrebbero scelto tra di loro i deputati. In base al complicato meccanismo elettorale, appositamente congegnato per garantire al regime il massimo, teorico lealismo possibile dei deputati, i contadini proprietari avrebbero ottenuto il 43% dei voti, i nobili il 34% e gli abitanti delle citt\u00e0 il 23%, e dalla Duma sarebbero stati esclusi i rappresentanti dei ceti pi\u00f9 poveri, in particolare gli operai e gran parte dell'\"intelligencija\".\nLa prevalenza accordata all'elemento contadino aveva precise motivazioni politiche. Secondo il principe Volkonskij, i contadini costituivano \u00abl'elemento pi\u00f9 conservatore\u00bb della societ\u00e0 russa, per il conte Bobrinskij \u00able ondate di eloquenza degli elementi d'avanguardia\u00bb si sarebbero infrante \u00abcontro la salda muraglia dei contadini conservatori\u00bb, mentre dal consigliere dello zar \u0160vanebach i contadini erano paragonati \u00aballa preziosa zavorra che dar\u00e0 stabilit\u00e0 alla nave della Duma\u00bb. Un articolo del progetto, che prevedeva che i deputati sapessero leggere e scrivere, suscit\u00f2 le proteste dei consiglieri pi\u00f9 reazionari. Il proprietario fondiario Nary\u0161kin osserv\u00f2 che i contadini analfabeti possedevano \u00abuna concezione del mondo assai pi\u00f9 coerente\u00bb degli altri, erano \u00abimbevuti da uno spirito di conservazione\u00bb e usavano \u00abun linguaggio epico\u00bb. Nicola II, convinto da tali argomenti, soppresse l'articolo osservando che i contadini analfabeti avevano \u00abpi\u00f9 esperienza e buon senso\u00bb.\nL'introduzione della Duma di Stato, che fu detta \u00abDuma di Bulygin\u00bb, non scalfiva in nessun modo il regime autocratico. Priva di potere legislativo e di gestione del bilancio statale, il suo compito sarebbe consistito nello studio dei progetti di legge che il governo, a sua discrezione, poteva sottoporgli senza essere tenuto a seguire le sue valutazioni. La sua durata era stabilita in cinque anni, ma poteva essere sciolta in qualunque momento dallo zar. I deputati, che dovevano giurare fedelt\u00e0 all'autocrazia, godevano della libert\u00e0 di parola, ma a loro rischio, perch\u00e9 non erano garantiti dall'immunit\u00e0 parlamentare, e le loro sedute non erano pubbliche, ma seguite da pochi giornalisti tenuti a pubblicare soltanto i resoconti ufficiali approvati dalla censura.\nIl manifesto del 19 agosto divise i liberali, una parte dei quali, rappresentata dalla rivista \u00abOsvobo\u017edenie\u00bb, pensava fosse utile partecipare alle elezioni per utilizzare la Duma, considerata comunque \u00abuna breccia nella fortezza dell'autocrazia\u00bb, quale tribuna delle proprie rivendicazioni, mentre l'Unione delle unioni si pronunci\u00f2 nettamente per il boicottaggio delle elezioni, giudicando tale Duma \u00abuna sfida spudorata a tutti i popoli della Russia\u00bb. Anche le varie forze socialiste, pur tutte critiche verso il progetto della Duma, manifestarono propositi diversi sulla questione della partecipazione alle elezioni. I socialisti-rivoluzionari si espressero per un boicottaggio attivo, invitando i contadini poveri, esclusi per censo dalle elezioni, a utilizzare le future riunioni elettorali come momento di lotta del movimento contadino contro il governo zarista, lanciando appelli all'esproprio delle terre signorili quali parole d'ordine della rivoluzione.\nI menscevichi, invece, non si espressero per il boicottaggio. L'\u00abIskra\u00bb pubblic\u00f2 un articolo di Parvus che proponeva accordi elettorali con i liberali allo scopo di presentare anche candidature socialiste alla Duma. Oltre a disporre la loro diretta partecipazione alle elezioni nella regione del Caucaso, dove prevedevano di ottenere ampi consensi tra i contadini e la piccola borghesia, nel resto della Russia i menscevichi erano intenzionati a costituire comitati di agitazione per propagandare nelle assemblee elettorali l'allargamento del corpo elettorale e la convocazione di un'assemblea costituente. La posizione dei menscevichi fu respinta da tutte le altre forze socialdemocratiche.\nPer i bolscevichi, favorevoli al boicottaggio attivo, il manifesto del 19 agosto dimostrava \u00abl'infamia, la barbarie asiatica, la violenza e lo sfruttamento\u00bb del sistema sociale e politico della Russia, e la Duma era una parodia di rappresentanza popolare. Occorreva prepararsi per la rivolta armata e organizzare l'agitazione con manifestazioni e scioperi politici aventi la parola d'ordine del rovesciamento del governo zarista e della costituzione di un governo provvisorio rivoluzionario che avrebbe convocato l'assemblea costituente.\nIn settembre fu ripristinata l'autonomia delle Universit\u00e0, soppressa ventun anni prima da Alessandro III. Sulla spinta studentesca, nelle universit\u00e0 di Mosca e Pietroburgo il Senato accademico fu costretto a sospendere in ottobre le lezioni per permettere che nelle aule si tenessero riunioni, aperte a tutti i cittadini, che fuori sarebbero state vietate. Vi si tennero liberi e accesi dibattiti, ma le elezioni per la \u00abDuma di Bulygin\u00bb, previste per il 23 gennaio 1906, non si svolsero mai, superate dagli avvenimenti che incalzavano in una Russia in crescente fermento.\nLo sciopero generale, i \"soviet\" e il \"Manifesto d'ottobre\".\nNella prima met\u00e0 di settembre, nella zona petrolifera di Baku riprese lo sciopero, contrastato dall'intervento di bande di centoneri che provocarono conflitti armati in tutta la regione. Favoriti dal crescente carovita, dalla fine di settembre iniziarono nuovi scioperi che investirono tutta la Russia. Dal 2 ottobre entrarono in sciopero i tipografi di Mosca, seguiti dai fornai, dagli operai delle manifatture dei tabacchi, dai tranvieri. Ci furono manifestazioni di strada, interventi dei cosacchi e sparatorie, particolarmente gravi nella giornata dell'8 ottobre.\nIl 19 ottobre entrarono in agitazione i macchinisti e gli operai delle officine della linea Mosca-Kazan', mentre l'Unione dei ferrovieri aveva organizzato un congresso a Pietroburgo. Quando si sparse la notizia, peraltro infondata, che alcuni delegati erano stati arrestati e il congresso vietato, il 20 ottobre l'Unione dichiar\u00f2 lo sciopero generale dei ferrovieri. In breve tutta la Russia si trov\u00f2 paralizzata: alla mancanza dei trasporti si aggiunse quella delle comunicazioni per lo sciopero dei telegrafi e dei telefoni, poi manc\u00f2 l'elettricit\u00e0 e scioperarono gli operai delle industrie e gli impiegati dei settori privati e pubblici, fino ai medici, agli avvocati e agli attori e ai ballerini dei teatri.\nIl 23 ottobre si alzarono barricate a Char'kov, il 24 a Ekaterinoslav', il 29 a Odessa, ma in nessuna citt\u00e0 ci fu una vera rivolta. Lo sciopero generale aveva assunto immediatamente un carattere politico, sostenuto da tutte le forze di opposizione al regime, dai socialisti al neonato Partito Democratico Costituzionale, detto Partito Cadetto (e \"cadetti\" i suoi aderenti), il cui congresso di fondazione si era aperto il 25 ottobre a Pietroburgo. Vi furono persino industriali che permisero agli operai di tenere assemblee di fabbrica e non licenziarono, come d'abitudine, gli scioperanti.\nFin dai primi giorni dello sciopero, in alcune industrie, tra le quali le grandi officine Putilov, gli operai di Pietroburgo avevano eletto comitati di sciopero. Per coordinare l'agitazione tra le varie fabbriche, su impulso dei menscevichi fu stabilita la creazione di un comitato operaio eletto da tutti i lavoratori delle fabbriche della citt\u00e0. Sulla base dell'esperienza della commissione \u0160idlovskij e sull'esempio di quanto gi\u00e0 avevano fatto i tipografi di Mosca, venne eletto un delegato ogni 500 operai e nella notte del 26 ottobre il primo Soviet dei deputati operai di Pietroburgo si riun\u00ec in una sala dell'Istituto Tecnologico.\nQuella notte erano ancora soltanto quaranta i delegati. Nei due giorni successivi i deputati eletti raggiunsero la cifra di 226, in rappresentanza di 96 fabbriche e officine, e pi\u00f9 tardi ancora saliranno fino a 560. Il 27 ottobre, nella terza sessione del soviet presieduta dall'indipendente Chrustal\u00ebv-Nosar' e presente anche Trockij, appena giunto dalla Finlandia, vi furono ammessi rappresentanti dei tre partiti socialisti - social-rivoluzionari, menscevichi e bolscevichi - in ragione di tre per ciascun partito: tra i menscevichi fu eletto Trockij, Avksent'ev tra i social-rivoluzionari e Sver\u010dkov tra i bolscevichi. Il 30 ottobre fu eletto un comitato esecutivo di 22 membri e fu decisa la pubblicazione del periodico \u00ab Izvestija \u00bb quale organo ufficiale del Soviet.\nDa comitato di sciopero, il soviet di Pietroburgo si trasform\u00f2 in breve in organo politico e rivoluzionario del proletariato cittadino. Il suo esempio fu rapidamente imitato e sorsero in tutta la Russia una cinquantina di soviet operai, oltre a qualche soviet di soldati e di contadini. Il pi\u00f9 importante, dopo quello di Pietroburgo, fu il soviet operaio di Mosca che, costituitosi alla fine di novembre su impulso di menscevichi e bolscevichi, assunse una decisa iniziativa in favore dell'insurrezione.\nMentre il governatore Trepov pensava di risolvere la crisi politica \u00abnon risparmiando le cartucce\u00bb, l'ex-ministro Witte, capo della diplomazia russa nei colloqui di pace di Portsmouth, veniva ricevuto il 22 ottobre da Nicola II, al quale rilasciava un memorandum. Facendogli balenare lo spettro della rivoluzione, Witte mostrava che la sopravvivenza della dinastia consisteva nel concedere \u00able libert\u00e0 di coscienza, di parola, di riunione, d'associazione e della persona\u00bb, e nel riformare l'amministrazione, dominata dallo spirito del dispotismo. Cercando di tranquillizzare l'autocrate Nicola, Witte precisava che non era detto che la Russia dovesse seguire l'esempio delle societ\u00e0 liberali europee: forse \u00abil pensiero creativo russo inventer\u00e0 una combinazione politica ancora sconosciuta nella storia, e la rappresentanza nazionale rivestir\u00e0 in Russia forme originali, differenti dalle costituzioni esistenti negli altri paesi\u00bb.\nNicola II coltiv\u00f2 l'idea di stabilire una dittatura militare, affidandone la responsabilit\u00e0 allo zio Nikolaj. Al rifiuto di questi, il 30 ottobre (17 ottobre vecchio stile) si rassegn\u00f2 a firmare il manifesto preparato da Witte. Il proclama conteneva tre promesse essenziali: 1. La concessione delle libert\u00e0 fondamentali, ossia l'inviolabilit\u00e0 della persona e le libert\u00e0 di coscienza, di parola, di riunione e di associazione; 2. La partecipazione alle elezioni della Duma delle \u00abclassi della popolazione attualmente private di ogni diritto elettorale\u00bb, in attesa di una prossima legge che stabilisse il principio del suffragio universale; 3. \u00abStabilire come regola immutabile che nessuna legge potr\u00e0 entrare in vigore senza l'approvazione della Duma di Stato\u00bb.\nNel manifesto, stampato la sera stessa dal \u00abPravitel'stvennyj vestnik\u00bb, non compariva la parola \u00abCostituzione\u00bb n\u00e9 si faceva cenno all'Assemblea costituente, come non si chiariva in che modo le libert\u00e0 promesse fossero compatibili con il regime autocratico, che non sembrava essere messo in discussione. Non era chiaro quale rapporto sarebbe intercorso tra il governo e la Duma, e le reali prerogative di quest'ultima e dei suoi deputati. Non si faceva cenno alla questione delle nazionalit\u00e0 n\u00e9 all'effettiva eguaglianza dei cittadini, essendo mantenuti i privilegi della nobilt\u00e0 rispetto agli altri ceti sociali. Non si parlava di amnistia n\u00e9 dell'abolizione dello stato d'assedio in vigore nella maggior parte delle province dell'Impero.\nCome scrisse un governatore, non si sapeva come armonizzare i benefici liberali promessi con la legislazione autocratica vigente, ma anche limitandosi a valutare il contenuto del manifesto, Tolstoj notava, riferendosi ai contadini, che non c'era \u00abnulla a favore del popolo\u00bb. Il comportamento di Witte, nominato presidente del Consiglio dei ministri, non contribuiva ad attenuare la diffidenza sulla sincerit\u00e0 delle sue promesse: non port\u00f2 alcun ministro liberaleggiante al governo e volle mantenere agli Interni il famigerato reazionario Durnovo, fu evasivo sulla concessione dell'amnistia e rifiut\u00f2 di abolire il controllo militare sulle citt\u00e0, dimostrando che la paura della rivoluzione condizionava i suoi atti.\nLe reazioni al Manifesto.\nCon tutto ci\u00f2, al suo apparire il manifesto provoc\u00f2 grande emozione. Dimostrazioni di giubilo si tennero nelle strade di Pietroburgo e di Mosca, dove i manifestanti credettero che fosse giunta in Russia l'era della libert\u00e0. Tale fu anche la sensazione dell'opinione pubblica europea, che giudic\u00f2 finita l'autocrazia. Nelle Borse di Londra e di Parigi i titoli russi corsero al rialzo e le banche francesi, creditrici dell'enorme debito pubblico russo aggravatosi con le spese di guerra, ripresero fiducia nella solvibilit\u00e0 dello Stato russo.\nDa Ginevra, Lenin salut\u00f2 il manifesto come \u00abuna grande vittoria della rivoluzione\u00bb, senza farsi illusioni sulle reali volont\u00e0 di Witte e dello zar. Come la rivoluzione non era ancora abbastanza forte per schiacciare lo zarismo, cos\u00ec nemmeno lo zarismo si sentiva abbastanza forte per schiacciare la rivoluzione e si era momentaneamente ritirato per evitare la resa e riprendere le forze. L'autocrazia esisteva ancora e il manifesto conteneva solo \u00abparole vuote e semplici promesse\u00bb. Il compito della socialdemocrazia consisteva nell'ampliare le basi della rivoluzione estendendola alle campagne, in modo da creare un movimento contadino che, insieme al proletariato urbano, avrebbe dato il colpo di grazia all'autocrazia.\nDivenuto il trascinatore del Soviet di Pietroburgo, Trockij, che il 31 ottobre aveva stracciato il manifesto parlando a una grande folla da un balcone dell'universit\u00e0, scrisse il 2 novembre sulle \"Izvestija\": \u00ab Abbiamo la libert\u00e0 di riunirci, ma le nostre riunioni sono circondate dalle truppe. Abbiamo la libert\u00e0 di esprimerci, ma la censura non \u00e8 cambiata. Abbiamo la libert\u00e0 d'istruirci, ma le universit\u00e0 sono occupate dai soldati. Le nostre persone sono inviolabili, ma le prigioni sono affollate. Abbiamo Witte, ma ci \u00e8 stato lasciato Trepov. Abbiamo una costituzione, ma l'autocrazia \u00e8 sempre l\u00e0. Abbiamo tutto... e non abbiamo niente\u00bb.\nIl manifesto contribu\u00ec a formalizzare la divisione del movimento liberale. I cadetti di Miljukov non videro nella Duma promessa un'autentica assemblea legislativa e mantennero un atteggiamento di opposizione, mentre l'ala destra del movimento, legata agli \"zemstva\", accett\u00f2 in pieno i contenuti del manifesto tanto da richiamarvisi esplicitamente costituendo, nel congresso tenuto dal 19 al 26 novembre, l'Unione del 17 ottobre. Gli \u00abottobristi\u00bb, come furono chiamati, videro nella collaborazione con lo zarismo la tutela degli interessi della grande borghesia industriale e finanziaria, e della nobilt\u00e0 terriera, che essi rappresentavano, e un argine al pericolo della rivoluzione sociale.\nI pogrom.\nIl manifesto non piacque, ma per motivi opposti, neanche all'estrema destra zarista, che reag\u00ec con violenza. A Rostov, il 31 ottobre, i pogromisti uccisero la giovane manifestante Clara Rejzman infilandole in gola l'asta della sua bandiera rossa, a Mosca fu ucciso a bastonate il bolscevico Bauman, a Ivanovo caddero i socialdemocratici F\u00ebdor Afanas'ev e Ol'ga Genkina, ad Armavir fu torturata a morte Praskov'ja Dugensova. A Tomsk, alla presenza del governatore e del vescovo, furono chiusi in un teatro e bruciati un migliaio di persone. Un pogrom devast\u00f2 Ekaterinoslav' dal 3 al 5 novembre, facendo 95 morti, 243 feriti gravi, e distruggendo centinaia di case e botteghe. A Odessa il pogrom fu favorito dal governatore Nejgardt e dal comandante del distretto militare Kaulbards, cos\u00ec come a Kiev il generale Bessonov istig\u00f2 al saccheggio.\nIl 9 novembre Nicola II salut\u00f2 con soddisfazione i pogrom scrivendo alla madre: \u00abIl popolo s'\u00e8 indignato dell'impudenza e dell'insolenza dei rivoluzionari e dei socialisti e, siccome i nove decimi di loro sono giudei, tutta la sua collera si \u00e8 abbattuta su di loro [...] Ma oltre ai giudei, gli agitatori russi hanno colpito anche ingegneri, avvocati e ogni sorta d'altra sporca gente\u00bb.\nIn tre settimane si contarono almeno 500 pogrom con pi\u00f9 di 5.000 vittime. Da questi ambienti sorse il 21 novembre, diretta da Aleksandr Dubrovin, l'Unione del popolo russo, la pi\u00f9 nota di altre simili organizzazioni monarchiche identificate col nome di Centurie nere o centoneri. Godeva di altissime protezioni - il 5 gennaio 1906 Nicola II ricevette i dirigenti dell'Unione e ne accett\u00f2 le insegne - e il suo programma prevedeva la difesa dell'\u00abunit\u00e0 della Chiesa, del trono e del popolo\u00bb e la lotta contro \u00abil nemico interno\u00bb.\nRivolte militari e contadine.\nTerminata l'annata agricola, nelle campagne ripresero i saccheggi e gli incendi. Nei moti contadini furono coinvolte l'Ucraina, la Russia centrale e la zona del Volga, e in breve tempo duemila tenute signorili furono distrutte, con un danno valutato complessivamente a 29 milioni di rubli. Per qualche tempo, a corte si temette il peggio e lo zar incaric\u00f2 Vitte di preparare un progetto di riforma agraria elaborato dal professor Migulin, che prevedeva la vendita coercitiva di terre signorili ai contadini. Nel febbraio del 1906 la legge, preparata dal ministro Kutler, fu presentata da Vitte al sovrano, ma i moti erano ormai cessati - ripresero peraltro in estate - e Nicola II fece dimettere Kutler senza pi\u00f9 prendere in considerazione il progetto.\nNella base navale di Kron\u0161tadt, che aveva tradizioni rivoluzionarie risalenti alla Narodnaja volja, una rivolta scoppi\u00f2 l'8 novembre, dopo che comizi e rivendicazioni avevano portato all'arresto di alcuni marinai. Questi furono liberati, armi in pugno, dai loro compagni e ci furono i primi scontri armati. La citt\u00e0 cadde nelle mani dei rivoltosi, circa tremila marinai, privi peraltro di una guida e senza un preciso piano d'azione, contro i quali il 9 novembre furono inviati da Pietroburgo i reggimenti della guardia Preobra\u017eenskij e Pavlovskij insieme con reparti di artiglieria. La rivolta fu domata dopo due giorni di combattimenti.\nIl 23 novembre si ammutinarono i marinai dell'incrociatore \"O\u010dakov\", ormeggiato al porto di Sebastopoli, che appoggiarono lo sciopero in corso nella citt\u00e0 e arrestarono i loro ufficiali. Altri marinai e la guarnigione di Sebastopoli si unirono all'insurrezione, alla cui testa si pose un ufficiale di marina della riserva, il tenente Schmidt. In citt\u00e0 fu formato un soviet dei deputati marinai, operai e soldati, che reclam\u00f2 l'assemblea costituente, la giornata lavorativa di otto ore, la soppressione della pena di morte e la liberazione dei detenuti politici.\nNel suo complesso il movimento aveva idee politiche piuttosto confuse. I marinai manifestavano sventolando bandiere rosse e cantando l'inno del regime \u00ab\"Dio salvi lo zar\"\u00bb. Lo stesso Schmidt invi\u00f2 un telegramma a Nicola II: \u00abLa gloriosa flotta del Mar Nero, fedele alle tradizioni e devota allo zar, le chiede, Maest\u00e0, l'immediata convocazione dell'Assemblea costituente e si rifiuta di obbedire d'ora in avanti ai suoi ministri\u00bb. Gli ammutinati non si organizzarono in previsione dell'inevitabile reazione delle autorit\u00e0, che il 27 novembre fecero sparare da truppe fedeli sulle navi ribelli e sulle caserme dei marinai: di trenta morti e settanta feriti fu il bilancio degli scontri. Schmidt e altri tre capi della rivolta furono fucilati.\nAltri disordini, di minore entit\u00e0, si verificarono a Grodno, Samara, Rostov, Kursk, Rembert\u00f3w, Riga, Vyborg, Vladivostok, Charbin, Irkutsk. In quest'ultima citt\u00e0 la guarnigione, riunita a congresso, chiese l'Assemblea costituente eletta a suffragio universale, l'abolizione della pena di morte e miglioramenti economici. Fermenti si registrarono tra i soldati della riserva, stanziati in Manciuria, che non comprendevano per quale motivo, a guerra finita, non li si rimandasse in Russia.\nLa fine del soviet di Pietroburgo e l'insurrezione di Mosca.\nIl 1\u00ba novembre il soviet di Pietroburgo decise la cessazione dello sciopero generale a partire dal 3 novembre, a causa della stanchezza provocata dal lungo sciopero e della mancanza di risorse di cui soffrivano gli operai. Il soviet avrebbe anche voluto celebrare la memoria dei lavoratori uccisi durante lo sciopero, ma di fronte alle minacce del governatore Trepov prefer\u00ec revocare la manifestazione. Il soviet rimase tuttavia in attivit\u00e0. Di fronte alla permanenza della censura, stabil\u00ec che gli operai delle tipografie non avrebbero stampato i libri e i giornali sottoposti a censura.\nIl 9 novembre gli operai delle officine metallurgiche decisero di propria iniziativa di ridurre la loro giornata lavorativa a otto ore. Il soviet ratific\u00f2 la decisione e l'11 novembre lanci\u00f2 la lotta per la giornata di otto ore in tutte le fabbriche di Pietroburgo. Dopo tre giorni questo sciopero fu sospeso per proclamarne un altro a favore dei seicento marinai protagonisti della rivolta di Kronstadt che il governo minacciava di far giudicare dal tribunale di guerra. Vitte acconsent\u00ec a far giudicare i marinai dal tribunale ordinario. A questo successo corrispose una sconfitta nella lotta per le otto ore. I datori di lavoro decisero la serrata delle fabbriche e licenziarono 70.000 scioperanti.\nL'ultima iniziativa di rilievo del soviet di Pietroburgo, presa il 5 dicembre, fu l'invito, rivolto agli operai e agli strati pi\u00f9 poveri della popolazione, a ritirare i loro depositi nelle casse di risparmio esigendone la restituzione in oro. L'invito non fu disatteso e il governo non prese alla leggera questa sfida alle finanze statali: l'8 dicembre il presidente del soviet Chrustal\u00ebv-Nosar' fu arrestato. Sostituito il suo presidente con Trockij, la risposta del Soviet fu il \u00abmanifesto finanziario\u00bb, redatto da Parvus e pubblicato il 15 dicembre, che chiamava allo sciopero fiscale.\nIl giorno dopo il governo, dopo aver fatto sequestrare i giornali che avevano pubblicato il manifesto, mand\u00f2 l'esercito a circondare il palazzo, sede della Societ\u00e0 di Economia libera, dove la riunione del soviet era in corso. I 267 delegati presenti, compreso Trockij e l'intero comitato esecutivo furono arrestati. Un nuovo soviet presieduto da Parvus, costretto a operare in clandestinit\u00e0, proclam\u00f2 il 19 dicembre uno sciopero generale che non ebbe il successo sperato e si esaur\u00ec alla fine del mese. Il 15 gennaio 1906 il comitato esecutivo di questo secondo soviet fu scoperto e arrestato in Finlandia.\nLa prima sessione del soviet di Mosca, alla quale parteciparono 180 deputati in rappresentanza di 80.000 operai, si era tenuta soltanto il 4 dicembre. Il 17 dicembre il soviet, ora composto di 204 deputati per 100.000 operai di 134 fabbriche, si riun\u00ec alla notizia dello scioglimento del soviet di Pietroburgo e si dichiar\u00f2 favorevole a indire uno sciopero generale, rinviando per\u00f2 la decisione al 19 dicembre, dopo aver svolto una serie di comizi nelle fabbriche. Il 19 dicembre la decisione fu presa e il 20 dicembre le \"Izvestija\" pubblicarono l'annuncio: \u00abIl soviet dei deputati operai di Mosca, il comitato e il gruppo del Partito operaio socialdemocratico di Russia e il comitato del Partito dei socialisti-rivoluzionari\u00bb avevano indetto per il 20 dicembre lo sciopero politico generale con il dichiarato intento di \u00abtrasformarlo in un'insurrezione armata\u00bb.\nLa direzione dello sciopero fu delegata dal comitato esecutivo del soviet a ciascun consiglio di quartiere. Il comitato esecutivo contava di ottenere l'appoggio di almeno una parte della guarnigione di Mosca. Il 15 dicembre, in effetti, il reggimento Rostovskij e un battaglione del genio si erano dichiarati pronti a insorgere e loro delegati si erano presentati al soviet, che per\u00f2, ancora impreparato, aveva dilazionato l'azione. Bench\u00e9 lo sciopero avesse avuto successo, non ci fu sufficiente determinazione a condurre l'offensiva insurrezionale, e il governatore Dubasov, che controllava ancora il centro della citt\u00e0, ebbe il tempo di consegnare nelle caserme e a disarmare i reparti infidi, mentre chiedeva a Pietroburgo l'invio di truppe fidate.\nDal 23 dicembre tutta la periferia di Mosca era ricoperta di barricate. Un migliaio di operai e studenti, organizzati in squadre di combattimento molto mobili ma male armate, operarono contro i soldati di Dubasov la tattica della guerriglia partigiana, sparando dagli angoli delle strade e dai tetti delle case, alla quale Dubasov replic\u00f2 con l'impiego dell'artiglieria. Dal 27 dicembre l'insurrezione cominci\u00f2 a declinare, sia a causa della scarsit\u00e0 delle munizioni, sia per la sfiducia provocata dalla mancata insurrezione nel resto della Russia, in particolare a Pietroburgo. Il 29 dicembre il soviet dichiar\u00f2 la fine dello sciopero a partire dal 1\u00ba gennaio 1906.\nNell'annuncio del soviet si rilevava la mancata insurrezione degli operai delle altre citt\u00e0 russe e, in secondo luogo, dei soldati, che non avevano \u00abancora raggiunto un grado di comprensione e di energia tale da passare di colpo dalla parte del popolo che si batte per la liberazione della Russia\u00bb. I combattimenti proseguirono ancora per qualche giorno: i cosacchi, il 16\u00ba reggimento Ladoga e il reggimento delle guardie Sem\u00ebnovskij, inviati da Pietroburgo, trovarono nel quartiere Presnja l'ultima resistenza, abbattuta il 31 dicembre a cannonate. Quasi un migliaio, tra caduti nei combattimenti, fucilati sommariamente e periti nei bombardamenti, furono le vittime tra la popolazione, settanta i militari morti e feriti. Lo zar era soddisfatto, poich\u00e9 \u00abal terrore occorre rispondere col terrore\u00bb, giudicando \u00abesaltante\u00bb la repressione di Mosca.\nIn realt\u00e0, quella di Mosca non fu l'unica rivolta popolare. A Charkiv, Homel', Kiev, Kaunas, Ni\u017enij Novgorod, Pinsk, Reval, Rostov, Saratov, Tbilisi, Tver' si verificarono scontri armati nelle strade. A Novorossijsk il soviet operaio proclam\u00f2 la repubblica e resistette due settimane all'offensiva dell'esercito. L'esempio fu imitato in Siberia, dove le stazioni della ferrovia transiberiana diventarono un centro di resistenza, e a Krasnojarsk e a \u010cita la \u00abrepubblica\u00bb tenne testa per un mese agli attacchi delle truppe zariste.\nLe conseguenze politiche delle rivolte popolari furono di lungo termine. Gli operai, considerati fino all'inizio dell'anno una massa politicamente amorfa, si erano posti alla testa della rivoluzione e avevano imparato a combattere con le armi. Pur avendo avanzato rivendicazioni democratiche\u00a0\u2013 dalla fine dell'autocrazia all'assemblea costituente e alla giornata lavorativa di otto ore\u00a0\u2013 si erano visti rifiutare l'appoggio di quelle forze liberali che pure condividevano a parole quei programmi. Insieme alla fine delle illusioni ancora nutrite sul paternalismo zarista, l'esperienza vissuta sanc\u00ec l'alleanza tra mondo operaio e socialdemocrazia, e la sua consapevolezza di essere l'avanguardia di ogni effettivo rinnovamento politico e sociale.\nIl governo Vitte e la prima Duma.\nLe migliaia d'arresti e di deportazioni di sospetti a dispetto dell'inviolabilit\u00e0 della persona, i sequestri di centinaia di giornali malgrado la libert\u00e0 di stampa, il divieto di riunione senza autorizzazione della polizia, i persistenti reati di propaganda antigovernativa, di sciopero e d'\u00abincitamento alla lotta di classe\u00bb malgrado la libert\u00e0 d'opinione, dimostrarono che le autorit\u00e0, e non solo l'opposizione radicale, consideravano il Manifesto d'ottobre solo un \u00abpezzo di carta\u00bb. Anche i cadetti denunciarono \u00abil disprezzo asiatico per la vita e la dignit\u00e0 della persona\u00bb manifestata dal governo, e \u00abl'idea di legalit\u00e0 trascinata nel fango\u00bb.\nPer evitare una ripresa della rivoluzione il governo ritenne necessario procedere almeno alla promessa creazione della Duma. Si trattava di escogitare una legge elettorale che assicurasse l'elezione di una maggioranza di elementi fedeli al regime e, per maggior sicurezza, di impedire che il futuro parlamento avesse un reale potere legislativo. Il 24 dicembre la legge elettorale, \u00abuna delle pi\u00f9 complicate e inestricabili che avessero mai regolato le elezioni di un paese\u00bb, fu approvata dal governo e dallo zar.\nIl voto non era universale, perch\u00e9 in generale era riservato ai maschi di et\u00e0 superiore ai 25 anni che non avessero precedenti penali di nessun genere n\u00e9 che avessero procedimenti giudiziari in corso. Non solo venivano cos\u00ec esclusi, in particolare, i pi\u00f9 attivi oppositori del regime, ma veniva altres\u00ec agitata la minaccia di aprire al momento opportuno un'inchiesta contro qualunque candidato indesiderato. Di tale opportunit\u00e0, infatti, il governo si servir\u00e0 pi\u00f9 volte. Erano previste altre esclusioni: oltre alle donne, erano privati del diritto di voto i soldati, gli impiegati statali e gli studenti.\nGli elettori venivano divisi in quattro gruppi socio-economici, le cosiddette \u00abcurie\u00bb: la curia dei proprietari terrieri che possedevano almeno 100 ettari di terra; la curia urbana, riservata agli abitanti delle citt\u00e0 purch\u00e9 proprietari di immobili, cos\u00ec che buona parte dei cittadini era privata del diritto di voto; la curia contadina, riservata agli agricoltori capifamiglia, che escludeva dal voto i braccianti; la curia degli operai che lavoravano in aziende con pi\u00f9 di 50 dipendenti maschi, una condizione che escludeva dal diritto di voto il 75% dei operai. Infine, il voto non era diretto. Gli aventi diritto votavano in pi\u00f9 fasi - da due a quattro a seconda della curia - i \u00abgrandi elettori\u00bb che in ultima istanza sceglievano i deputati. Il sistema era congegnato in modo che il voto di un solo proprietario terriero equivaleva a quello di 3.5 cittadini, di 15 contadini e di 45 operai.\nCreando una Duma con potere legislativo, il governo Vitte si preoccup\u00f2 al contempo di controllarne le iniziative. A questo scopo, il 5 marzo riform\u00f2 il Consiglio di Stato, attribuendogli il potere di esaminare ed eventualmente respingere le leggi approvate dalla Duma. Formato da 98 membri nominati dallo zar e da altrettanti eletti dalla nobilt\u00e0, dal clero, dalle universit\u00e0, dagli \"zemstva\" e dalle Camere del commercio e dell'industria, questa Camera di burocrati devoti al regime assolver\u00e0 al suo compito respingendo nei dieci anni della sua esistenza tutte le leggi proposte dalla Duma, tranne una.\nDel resto, lo zar manteneva il diritto di veto su tutte le leggi, cos\u00ec come il titolo di \u00abautocrate supremo\u00bb, al quale tutti dovevano obbedire \u00abcome Dio stesso comanda\u00bb. Emanando il 7 maggio 1906 le cosiddette Leggi fondamentali, Nicola II conservava intatte le sue prerogative di sovrano assoluto: unico responsabile degli affari esteri e militari, nominava e licenziava i ministri, poteva controllare il bilancio statale, emanare decreti di emergenza, proclamare lo stato d'assedio, sospendere l'applicazione delle leggi e delle libert\u00e0 pubbliche, decidere le date di apertura e chiusura delle sessioni della Duma, che poteva essere da lui sciolta in qualunque momento. Il ministro delle Finanze Kokovcov poteva esclamare: \u00abGrazie a Dio, non abbiamo parlamento in Russia\u00bb.\nDefinendo la Duma \u00abuna miserabile parodia di rappresentanza popolare\u00bb, i bolscevichi, come i social-rivoluzionari, il Bund e i socialisti polacchi e lettoni, decisero il boicottaggio delle elezioni, riservandosi di preparare una rivolta armata che portasse alla convocazione di un'assemblea costituente eletta da tutto il popolo. I menscevichi, pur dando analogo giudizio della Duma, decisero di partecipare alle elezioni, come tutte le altre forze politiche, dai liberali all'estrema destra zarista. Le elezioni, svoltesi dall'8 aprile al 3 maggio 1906, diedero la maggioranza relativa ai cadetti (38% con 183 deputati su 484), seguiti dai trudovichi (19.5% con 95 deputati). Diciassette furono i menscevichi eletti soprattutto nelle regioni del Caucaso, nessun seggio and\u00f2 all'estrema destra.\nVitte non era pi\u00f9 il capo del governo quando la Duma si riun\u00ec la prima volta il 10 maggio 1906. Ottenuto all'estero un prestito di 2.25 miliardi di rubli al tasso del 6% - l'equivalente delle spese sostenute dalla Russia durante la guerra col Giappone - si era dimesso il 27 aprile ed era stato sostituito da Ivan Goremykin, un anziano burocrate reazionario gi\u00e0 in pensione. Anche i ministri erano oscuri funzionari, con l'eccezione di Stolypin, messo agli Interni per essersi distinto l'anno prima nella repressione dei moti contadini quando era governatore di Samara.\nIl 18 maggio la Duma predispose un indirizzo allo zar contenente, tra l'altro, le richieste dell'abolizione della pena di morte e di un'amnistia generale, del suffragio universale, della soppressione del Consiglio di Stato, dell'attribuzione alla Duma stessa di una reale forza legislativa e del diritto di concedere o negare la fiducia al governo. Il presidente Muromcev, latore dell'indirizzo, si vide rifiutare udienza da Nicola II e, rinviato da Goremykin, si sent\u00ec rispondere di attenersi alle competenze gi\u00e0 fissate per la Duma. Questa reag\u00ec con una mozione di sfiducia che fu ignorata dal governo.\nNel frattempo i cadetti avevano intavolato trattative segrete per ottenere dal governo un ministero: una volta entrati nel governo, essi avrebbero chiesto lo scioglimento della Duma in modo da presentarsi nella nuova Duma con deputati pi\u00f9 conservatori che avrebbero garantito la loro collaborazione. Ma il conflitto sorto sulla proposta di riforma agraria rese vane le trattative. Il progetto della maggioranza della Duma prevedeva l'espropriazione forzata di terre signorili, dietro indennit\u00e0, a favore dei piccoli contadini, proposta respinta dal governo che era favorevole al solo conferimento delle terre comunali in propriet\u00e0 privata. A un manifesto del governo, pubblicato il 3 luglio, che annunciava che non vi sarebbe stata nessuna espropriazione, la Duma reag\u00ec con un appello, dichiarando che era sua intenzione distribuire ai contadini le terre demaniali, della corona, del clero e, in parte, dei grandi proprietari fondiari. Il 21 luglio un decreto dello zar sciolse la Duma.\nLa sera dopo 180 deputati cadetti, trudovichi e menscevichi, riuniti a Vyborg, firmarono un appello per lo sciopero fiscale e la disobbedienza civile, che per\u00f2 non ebbe seguito e cost\u00f2 ai firmatari l'ineleggibilit\u00e0 alle prossime elezioni, fissate a febbraio 1907. Insurrezioni di reparti militari si verificarono a Viapori, Kronstadt e Reval, rapidamente represse come avvenne per le rivolte contadine che sull'onda della mancata riforma agraria scoppiarono da maggio a luglio in molte province della Russia. Il 13 agosto Zinaida Konopljannikova uccise a Pietroburgo il generale Min, comandante del reggimento Sem\u00ebnovskij, uno dei responsabili del soffocamento della rivolta di Mosca, il 25 agosto un attentato dinamitardo dei socialrivoluzionari demol\u00ec la villa di Stolypin a Pietroburgo, ma il nuovo primo ministro rimase illeso.\nIl governo Stolypin e la seconda Duma: La fine della rivoluzione.\nStolypin reag\u00ec istituendo il 1\u00ba settembre corti marziali che, riunite a porte chiuse, emettevano rapide sentenze immediatamente esecutive. Lo zar appoggi\u00f2 l'iniziativa, dichiarando pubblicamente che non avrebbe accettato alcuna domanda di grazia e fino alla convocazione della II Duma furono eseguite un migliaio di condanne capitali. In violazione del manifesto d'ottobre, vennero soppressi 260 giornali e riviste, e chiusi i circoli dei cadetti e dei trudovichi, con l'intento di condizionare l'esito delle prossime elezioni. Nello stesso tempo, con una legge del 22 novembre, il governo intese risolvere a suo modo la questione agraria, autorizzando ogni contadino che all'interno dell'\"ob\u0161\u010dina\" coltivava un terreno, a reclamarlo in piena propriet\u00e0.\nAlle elezioni della seconda Duma, che si sarebbe riunita il 5 marzo 1907, intendevano partecipare anche i socialrivoluzionari e i bolscevichi. Senza rinunciare ad azioni rivoluzionarie dirette, che rimanevano ancora la loro principale forma di lotta, intendevano dimostrare dalla tribuna della Duma che la sua esistenza era inutile, mentre era essenziale un'assemblea costituente. Occorreva anche separare i trudovichi dai cadetti, e unire tutte le forze rivoluzionarie in vista di una possibile rivolta armata. Il risultato delle elezioni deluse le speranze del governo: con 65 deputati socialdemocratici, 37 socialrivoluzionari, 16 socialisti popolari e 104 trudovichi la sinistra otteneva la maggioranza relativa nella Duma, mentre i cadetti, con 98 eletti, perdevano quasi la met\u00e0 della loro rappresentanza e la destra degli ottobristi e dei monarchici si attestava a 54 deputati.\nTrattati con disprezzo da Stolypin, che ricord\u00f2 loro che la Duma sarebbe esistita finch\u00e9 non fosse entrata in conflitto col governo, i deputati rifiutarono di condannare il terrorismo rivoluzionario, reclamando invece un'amnistia e la fine delle misure eccezionali varate in settembre. Preceduto da una campagna di stampa condotta dai giornali di regime che invocavano la dissoluzione della Duma \u00abgiudo-terrorista\u00bb, il pretesto dello scioglimento venne costruito inventando un inesistente complotto militare per assassinare lo zar. Il 14 giugno Stolypin chiese l'espulsione di 55 deputati socialdemocratici e la revoca, per sedici di loro, dell'immunit\u00e0 parlamentare, e quando una commissione d'inchiesta presieduta dal professor Kizevetter dimostr\u00f2 la macchinazione poliziesca, il 16 giugno 1907 Nicola II sciolse la Duma.\nNel decreto dello zar era compreso anche l'annuncio di una nuova legge elettorale, in violazione delle stesse leggi fondamentali che prevedevano per la sua emanazione il preventivo accordo di Duma e Consiglio di Stato. Con questo \u00abcolpo di Stato\u00bb, come fu chiamato, veniva dato ancora pi\u00f9 potere all'elettorato delle classi alte: per eleggere un deputato, sarebbe bastato il voto di 230 latifondisti, a fronte dei 15.000 abitanti delle citt\u00e0, dei 60.000 contadini e dei 125.000 operai occorrenti per eleggere un loro rappresentante. In questo modo, l'uno per cento della popolazione, quella benestante, sceglieva quasi i due terzi dei grandi elettori della Duma.\nNon ci furono reazioni popolari: la rivoluzione era ormai finita, ma le nozioni e i modelli che essa aveva introdotto nell'opinione pubblica russa\u00a0\u2013 il suffragio universale, l'assemblea costituente, i \"soviet\" \u2013 non potevano pi\u00f9 essere dimenticate."}
{"id": "32332", "revid": "2229738", "url": "https://it.wikipedia.org/wiki?curid=32332", "title": "Bagni di Lucca", "text": "Bagni di Lucca \u00e8 un comune italiano di abitanti della provincia di Lucca in Toscana.\nStoria.\nLe pi\u00f9 antiche presenze umane nella valle, ricavate da alcune tracce rinvenute presso le grotte di Ponte Maggio, risalgono all'et\u00e0 del bronzo. Successive presenze, rinvenute in tombe liguri presso Montefegatesi, sono databili all'VIII secolo a.C. Il territorio era abitato da popolazioni autoctone che si sono in seguito fuse con gli Etruschi (nel fondovalle) e con i liguri (nelle parti montane).\nBench\u00e9 la presenza romana abbia lasciato pochi manufatti, \u00e8 databile fin dal III secolo a.C. e in modo pi\u00f9 stabile nel II secolo a.C., quando Lucca diventa un'importante colonia romana. La presenza dei coloni romani \u00e8 riscontrabile anche nella toponomastica dei luoghi: Brandeglio, Villa Terenziana, Vico Pancellorum, Lugliano, Palleggio, Vetteglia, Casabasciana, Benabbio, Ponte a Diana, Corsena (con la lapide del Centurione), ecc.\nPresso le terme, la leggenda narra dell'esistenza del culto di divinit\u00e0 celtiche protettrici delle acque, mentre la presenza in valle del culto di Diana \u00e8 testimoniata dal suo tempio, sopra il quale venne edificata la chiesa di San Cassiano di Controni.\nDopo la caduta dell'Impero Romano anche la valle sub\u00ec le invasioni barbariche, che causarono inenarrabili sofferenze per le popolazioni. Il dominio dei Longobardi fin dal 570 e la successiva unione della popolazione romana con i germani port\u00f2 alla ripopolazione di luoghi montani ritenuti pi\u00f9 salubri e difendibili.\nCon la conversione al cristianesimo nel 603 si avranno le divisioni ecclesiastiche del territorio tuttora vigenti (pieve dei Monti di Villa \"Villa Terenziana\", pieve di Controni, pieve di Vico Pancellorum, pieve di Casabasciana).\nLa divisione in domini di potenti consorterie di origine longobarda dominer\u00e0 fino all'avvento dei Franchi e la divisione in feudi rester\u00e0 inalterata fino alla penetrazione del Comune di Lucca nella valle.\nI Suffredinghi dominarono Fornoli e Lugliano, i Porcareschi governarono i Monti di Villa, Montefegatesi e Corsena fino a Lucchio, mentre la Controneria (cio\u00e8 \"luogo di contro\") fu amministrata dai Palleschi, un ramo dei Porcareschi. Infine i Lupari dominarono da Benabbio a Brandeglio, Casabasciana, Crasciana, Casoli, Cocciglia, Limano, e Vico Pancellorum.\nTracce documentarie, che risalgono dal VII fino al X secolo, concernenti tali localit\u00e0, sono presenti presso gli archivi sia di Stato che arcivescovili di Lucca.\nLa penetrazione di Lucca nella valle era praticamente totale gi\u00e0 dal 1215. Nello Statuto del Comune di Lucca del 1308 troviamo infatti tutta la valle riunita in una vicaria denominata Val di Lima, che seguir\u00e0 le vicende non sempre pacifiche dello stato di Lucca fino al 1847.\nLo stemma del comune.\nMolti comuni dell'ex Stato di Lucca (si vedano Repubblica di Lucca, Principato di Lucca e Piombino e Ducato di Lucca) riprendono nei loro stemmi gli antichi colori del comune medievale lucchese, ovvero il bianco e rosso (Lucca, Massarosa, Castiglione di Garfagnana, ecc.), ma solo Bagni di Lucca utilizza in modo esatto i simboli della Repubblica di Lucca. Lo stemma risulta dunque diviso in quattro quarti riportanti lo scudo azzurro con il motto Libertas (riproducente l'antica bandiera di stato e mercantile della Repubblica in uso fino al 1799) e la balzana bianco rossa (simbolo del comune medievale di Lucca). Molto probabilmente, con felice scelta, all'atto dell'unit\u00e0 italiana si volle riprodurre uno degli stemmi che campeggiavano sugli statuti della vicaria di Val di Lima, che a Bagni aveva il suo capoluogo.\nLe terme di Bagni di Lucca.\nLe prime notizie delle terme di Bagni di Lucca si datano al Primo Triumvirato nel 56 a.C., quando Cesare, Pompeo e Crasso si divisero il mondo e poi vennero a passare le acque a Bagni di Lucca. Questo narra la leggenda; \u00e8 comunque certo che all'epoca della Roma repubblicana le terme fossero gi\u00e0 conosciute.\nCon la caduta dell'Impero romano d'Occidente anche le terme decaddero e l'abbandono della popolazione del fondovalle per luoghi montani pi\u00f9 sicuri portarono ad un rapido abbandono delle fonti terapeutiche.\nI Longobardi riscoprirono le virt\u00f9 miracolose delle acque, ma solo durante il periodo della contessa Matilde ci sar\u00e0 un restauro e un nuovo sviluppo degli stabilimenti termali.\nLa vicinanza delle terme alla via Francigena, che coincideva con l'antica via Clodia Nuova che da Lucca conduceva in Emilia, portava una notevole massa di viandanti, pellegrini e mercanti che si recavano sia a Roma che in Francia.\nFin dai primi anni del XIII secolo Lucca si impadron\u00ec stabilmente della zona termale, ben consapevole del valore delle terme come luogo di soggiorno e cura, e con lo statuto del Comune di Lucca del 1308 ne regolament\u00f2 l'amministrazione sia pubblica che termale.\nNel nuovo statuto di Lucca del 1331 un intero capitolo \u00e8 dedicato alle terme. Ai vicari che vi soggiornano durante il periodo estivo o delle balneazioni (da maggio a ottobre), si raccomanda che le osterie e gli alberghi (i chiusi) siano ben forniti di cibi e bevande e di attendere all'igiene dei luoghi, affinch\u00e9 i \u201cforestieri\u201d siano ben accolti.\nLa fama curativa delle acque, divulgata da tutti quei frequentatori che per tutto il Medioevo giungevano o passavano per la nostra valle, fecero s\u00ec che dal XV secolo in poi le terme dei Bagni di Lucca fossero le pi\u00f9 famose e frequentate in Europa, anche da medici famosi come Gentile da Foligno e Ugolino da Montecatini, che nel suo trattato sulle acque del 1417 descrive dettagliatamente gli stabilimenti e l'efficacia delle cure.\nFin dal 1469 la direzione delle terme veniva infatti affidata a medici di indubbia fama, e tutti gli statuti della Repubblica di Lucca confermano le prescrizioni riguardo al buon funzionamento delle terme e dell'indotto, tanto che la diplomazia lucchese user\u00e0 moltissimo le propriet\u00e0 curative delle acque inviandone in dono a tutte le corti europee.\nQuesta tradizione di acquistare acqua sia da bibita o per cura dalle corti Europee durer\u00e0 fino alla prima guerra mondiale. (Lo zar voleva l'acqua dei Bagni e i \u201cproblemi\u201d della regina Vittoria venivano curati con l'acqua delle Docce Basse.)\nNel Rinascimento la nobilt\u00e0 lucchese cominci\u00f2 a costruire delle residenze estive presso le terme, che la Repubblica requisiva per gli ospiti illustri (sovrani, papi e cardinali).\nGrazie al nuovo clima politico e al lungo periodo di pace che la Repubblica garant\u00ec dal XVI secolo al 1799, da tutta l'Europa continu\u00f2 l'afflusso di ospiti illustri che trovavano un clima mite e un'accoglienza squisita. I Bagni di Lucca divennero cos\u00ec capitale estiva e fiore all'occhiello dello stato lucchese.\nLa localit\u00e0 fu descritta abbondantemente dal Montaigne che vi soggiorn\u00f2 pi\u00f9 volte, e decantata dai grandi Falloppio e Redi, i medici pi\u00f9 famosi del tempo, che la descrissero come un paradiso terrestre.\nIl grande sviluppo delle terme e la forma attuale del paesaggio sono stati plasmati dalla volont\u00e0 di Elisa Bonaparte Baciocchi che, divenuta principessa di Lucca e Piombino, durante il suo breve regno (1805-1814) determin\u00f2 una svolta internazionale dei Bagni di Lucca elevandola a capitale estiva, con un grandissimo afflusso di ospiti internazionali. A lei si deve la ristrutturazione degli stabilimenti termali, realizzati dai pi\u00f9 famosi architetti del tempo, il Marracci e il Sanbuchy per nominarne appena due.\nCon la ristrutturazione delle terme e l'ammodernamento delle cure sorgono una notevole quantit\u00e0 di alberghi, per ospitare ospiti sempre pi\u00f9 eterogenei, e alla fine dell'Ottocento si conteranno ben ottanta licenze tra alberghi pensioni o affittacamere.\nLa restaurazione con i Borbone, e soprattutto col ducato di Carlo Ludovico dal 1826 al 1847 proietter\u00e0 Bagni di Lucca a stazione turistico-termale di prima importanza in Europa.\nIl nuovo casin\u00f2 fu inaugurato nel 1839; seguirono la costruzione della , il cimitero inglese (1842), il Club des Anglais (1840, altra casa da gioco in funzione fino alla grande guerra, dove si giocava in moneta inglese o francese) portarono una nutritissima colonia Britannica che descriveva la Val di Lima come Svizzera della Toscana.\nLa costruzione a Bagni di Lucca di un Teatro Accademico (1790), di un Circolo dei Forestieri (Casa da gioco invernale e luogo di ritrovo del bel mondo), davano la possibilit\u00e0 di trascorrere spensieratamente i periodi di cura o villeggiatura.\nCon la cessione del Ducato di Lucca al Granduca nel 1847 inizia un lentissimo decadimento, accelerato con l'unit\u00e0 d'Italia e la perdita di tutti quei vantaggi derivanti dall'essere la capitale estiva di uno stato e non solamente un Comune capoluogo.\nBagni di Lucca \u00e8 stata la prima cittadina d'Italia ad avere illuminazione elettrica pubblica nel 1886.\nTra il giugno e il luglio del 1910 nacque a Bagni di Lucca la prima associazione scout sorta in Italia, i R.E.I. (Ragazzi Esploratori Italiani), fondati dal baronetto inglese Sir Francis Vane e dal Maestro Remo Molinari.\nL'attivit\u00e0 scout \u00e8 ripresa dopo un'interruzione di diversi decenni nel 2006, con la locale sezione del CNGEI. Il Reparto ha segnato una simbolica continuit\u00e0 col gruppo di 100 anni prima, stabilendo la sede nella stazione FS di Bagni di Lucca. Questa continuit\u00e0 si \u00e8 interrotta con la decisione da parte dell'Amministrazione Comunale di sfrattare gli scout dalla stazione, assunta con delibera dell'11 novembre 2014.\nIl periodo delle due guerre mondiali, la successiva chiusura del Casin\u00f2 nel 1953 , e ha mutato le condizioni economiche della zona, che ospita rinomate sorgenti termali.\nRecenti studi geochimico-isotopici hanno evidenziato: i) l'interazione dell'acqua con le rocce evaporitiche triassiche, ii) un possibile circuito sotterraneo fino a profondit\u00e0 pari a circa 3\u00a0km, iii) temperature e pressioni profonde pari rispettivamente a 70-75\u00a0\u00b0C e 200-300 bar.\nGli edifici termali.\n\"Stabilimento Jean Varraud\": unico in funzione con acqua a , grotte a vapore, fangoterapia, idromassaggio, inalazioni, e cure estetiche, sede della prima casa da gioco del mondo, ove la roulette ha girato per la prima volta in Europa.\n\"Stabilimento delle Docce Basse\": sorgenti da , ora in disuso, dove, nel tardo Medioevo, si curavano con docce le patologie, il che per l'epoca costituiva una novit\u00e0 assoluta. Qui Falloppio scopr\u00ec il funzionamento delle tube di Falloppio, e la leggenda narra che\u2026\"\u201cSe vuoi che la tua donna resti pregna mandala al Bagno e tu non ci venga\u201d\" e che la sorgente denominata \u201cDisperata\u201d curasse quelle patologie che altrimenti curava il becchino.\n\"Stabilimento dell'Ospedale Demidoff\": con acqua a , fu costruito dai Principi Demidoff nel 1828 come ospedale per i poveri. Oggi \u00e8 sede di un centro di medicina olistica.\n\"Stabilimento Bernab\u00f2\": con acqua a , straordinaria per la cura di tutti i problemi della pelle. Nel 1510 un tale Bernab\u00f2 da Pistoia, uomo ricco ma con una malattia orrenda alla pelle, si immerse in quella sorgente dove i paesani portavano gli animali malati a guarire e ne usc\u00ec guarito. Bernab\u00f2 edific\u00f2 a sue spese questo stabilimento che porta il suo nome. Certo \u00e8 che la nobilt\u00e0 europea veniva a togliersi i segni del vaiolo al Bernab\u00f2.\nRestaurato da Elisa nel 1812 su progetto del Sanbuchy era considerato lo stabilimento con il pi\u00f9 bel panorama d'Italia.\n\"Bagno S. Giovanni\": con sorgenti a , \u00e8 citato per la prima volta come edificio gi\u00e0 esistente nel 1307. Cos\u00ec chiamato per la tradizione popolare di andare a bagnarsi per la ricorrenza del Santo. La sorgente molto copiosa alimentava 6 vasche adibite alla cura di varie categorie di persone: i Cavalieri, i Cittadini, le Donne, gli Ebrei, e infine i servitori. Non dovevano essere molto capienti perch\u00e9 alcuni scrittori scrivono che si immergevano 50 persone per volta. Vi si beveva e imbottigliava l'acqua dal XIV secolo al dopoguerra. Qui Heine fu ispirato la sua famosa pagina dei Reisebilder.\n\"Bagno alla Villa\": con acque a , restaurato ad opera della Repubblica nel 1376. Bertini (direttore dei Bagni), dopo un successivo restauro, nel 1471 volle far apporre in facciata una lapide di marmo dove indicava tutte le cure fatte all'interno dello stabilimento, la prima descrizione pubblicitaria delle terme al mondo. Frequentato dal Montaigne che vi cur\u00f2 la sua calcolosi renale orinando 36 calcoli della dimensione di una piccola oliva. Tra i frequentatori illustri vi fu anche Letizia Ramolino, madre di Napoleone, ricordata per la sua tirchieria (voleva che il fornaio ritirasse il pane secco e lo sostituisse con quello fresco).\n\"Bagno Cardinali\": con acqua a detta sorgente alla Cova (citata per la prima volta solo nel 1775), usata anche oggi come soluzione a tutti quei problemi di digestione, indicata a far \"digerire anche i sassi\", come dicono i paesani. Prima era denominato Bagno Gualoppino (citato gi\u00e0 nel 1292) perch\u00e9 vi si portavano ad abbeverare e curare i cavalli.\nCostruito come nuovo stabilimento da un certo Cardinali nel 1858 nei pressi del Regio Casin\u00f2, unico stabilimento privato in funzione fino al 1921, \u00e8 stato poi adibito ad abitazione privata.\nI frequentatori delle terme.\nTra i vari poeti che hanno frequentato Bagni di Lucca vi \u00e8 Dante, che pass\u00f2 per Montefegatesi per fuggire ai sicari fiorentini e, attraversando l'Orrido di Botri, si ispir\u00f2 all'inferno.\nRichard Church nel 1958 scrisse la lirica \"Bagni di Lucca\", ispirato alle bellezze naturali e all'efficacia delle sorgenti termali:\nTra gli avvenimenti curiosi avvenuti ai Bagni di Lucca, bisogna notare il Passaggio di Annibale, che si recava a combattere Roma protetto dai Liguri, il quale, nel fermarsi alla confluenza tra Lima e Serchio, decise che vi fossero edificati dei forni tanto per panificare che per costruire armi. (leggenda della fondazione di Fornoli).\nSia il Boccaccio che il novellista Sercambi ambientano una novella alle terme dei Bagni di Lucca.\nTra il cinquecento e il periodo Napoleonico \u00e8 un continuo arrivo di ospiti \"stranieri\" compresi vari sovrani.\nQui la Granduchessa Della Rovere venne a curare la sua sterilit\u00e0, accompagnata da Falloppio, guarendo totalmente dai suoi problemi.\nCon l'arrivo dei francesi, e la corte a Bagni di Lucca, inizia la tradizione dei carri carnevaleschi tra Villa e Ponte, e il teatro di Bagni di Lucca accoglie le \"prime\" delle opere che vengono recitate in Italia, tradizione poi mantenuta pi\u00f9 in piccolo, fino al dopoguerra. Famose tra queste le commedie recitate da Tot\u00f2.\nMetternich, dopo il congresso di Vienna, venne a passare le acque in compagnia di sette sovrani tedeschi (chiamati dagli anziani del luogo \"i 7 re\").\nLe Terme sono state inoltre luogo di ispirazione sia per poeti come Byron, Shelley, Heine, Lamartine, Quida, Giacosa, Tosti, Carducci, Montale o compositori come: Rossini, Verdi, Puccini, Mascagni, solo per citarne alcuni.\nGeografia antropica.\nFrazioni.\nIl territorio comunale comprende, oltre al capoluogo comunale Bagni di Lucca-Villa, altre ventiquattro frazioni.\nAltre localit\u00e0 del territorio.\nAltre localit\u00e0 notevoli situate nel territorio comunale di Bagni di Lucca sono i centri abitati di Cevoli, Colle, Corsena, Giardinetto, Gombereto, Granaiola di Val Fegana, Guzzano, Longoio, Lugnano, Mobbiano, Pian dei Berci, Pian di Ospedaletto, Pian Grande, Ponte Maggio, Riolo, Sala, Scesta, Vettaglia e Zato.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nBagni di Lucca \u00e8 attraversata della strada regionale 445 della Garfagnana, dalla strada statale 12 dell'Abetone e del Brennero e da alcune strade provinciali sulle quali sono svolte autocorse in servizio pubblico a cura di CTT Nord.\n\u00c8 inoltre presente una stazione ferroviaria, servita dalle corse effettuate da Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 728 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:"}
{"id": "32333", "revid": "125886364", "url": "https://it.wikipedia.org/wiki?curid=32333", "title": "Barga", "text": "Barga \u00e8 un comune italiano di abitanti della provincia di Lucca in Toscana.\nCostituisce il centro pi\u00f9 popoloso della Media Valle del Serchio e per la sua importanza storica, artistica, civica e demografica, Barga si fregia del titolo di Citt\u00e0 dal 1933. \u00c8 stata riconosciuta tra i \"borghi pi\u00f9 belli d'Italia\", bandiera arancione del Touring Club Italiano e \"Cittaslow\", marchi di qualit\u00e0 turistica di prestigio.\nGeografia fisica.\nTerritorio.\nBarga \u00e8 situata a 410 metri sul livello del mare, sul Colle Remeggio nel cuore della Media Valle del Serchio, territorio collinare situato tra la piana della citt\u00e0 di Lucca e le montagne della valle della Garfagnana.\nStoria.\nReperti archeologici documentano che il territorio \u00e8 stato abitato fin dalla preistoria; in et\u00e0 preistorica vi era un piccolo insediamento dei Liguri, i quali furono assoggettati poi dai Romani nel II secolo a.C. durante la loro espansione verso nord. Di Barga sappiamo che nel X secolo era feudo dei Longobardi e successivamente, attraverso i marchesi di Toscana, fu soggetta all'Impero, conservando per\u00f2 ampia indipendenza.\nNel periodo comunale il territorio sub\u00ec continui assedi da parte dei lucchesi e dei pisani, finch\u00e9 nel 1341 Barga prefer\u00ec sottomettersi a Firenze. Questo rappresenta il periodo di maggiore splendore: i Medici ebbero grande interesse per questa zona da cui traevano importanti materie prime e concessero privilegi ed esenzioni fiscali che consentirono lo sviluppo di fiorenti attivit\u00e0 e commerci. La ricchezza conseguita permise, durante il XV, XVI e XVII secolo, la costruzioni di palazzi di stile rinascimentale, fra cui Palazzo Pancrazi, sede comunale, Palazzo Balduini e Palazzo Bertacchi, che ospiter\u00e0 in tempi diversi i granduchi di Toscana. Nell'organizzazione amministrativa del Granducato di Toscana Barga fece parte del Distretto fiorentino per passare poi, dopo la restaurazione, alla provincia pisana. Nel 1849, a seguito dell'annessione del Ducato di Lucca alla Toscana, fu creato il Compartimento di Lucca. Tale struttura territoriale fu formata dai territori dell'ex Ducato di Lucca meno quelli ceduti a Modena (Montignoso, Gallicano, le tre terre in comune di Fosciandora, Castiglione di Garfagnana e Minucciano), da Barga, dal capitanato di Pietrasanta e dalla Valdinievole. \nCon l'annessione al Regno d'Italia il Compartimento Lucchese fu trasformato in provincia di Lucca e Barga - sino al 1927 exclave della Provincia di Firenze - ne divenne il comune pi\u00f9 settentrionale al confine con la provincia di Massa e Carrara (che, al tempo, comprendeva l'intera Garfagnana). Con l'annessione al neocostituito Regno inizi\u00f2 un lento declino economico che port\u00f2 una considerevole parte della popolazione ad emigrare verso il Regno Unito e gli Stati Uniti d'America. Non si tratt\u00f2 un'emigrazione definitiva per molti di loro, poich\u00e9, alla fine del XIX secolo, cominciarono a ritornare a Barga, investendo i loro risparmi in terreni e nella costruzione di ville nell'allora immediata periferia cittadina.\nDurante la seconda guerra mondiale, Barga si trov\u00f2 sulla Linea Gotica, e visse direttamente l'esperienza del fronte.\nNegli ultimi anni il territorio si \u00e8 industrializzato a valle favorendo un'economia mista, mentre sono diminuiti gli insediamenti pi\u00f9 alti che non offrivano concrete possibilit\u00e0 di sviluppo. Di recente si sono sviluppate le attivit\u00e0 turistiche favorite dalla particolare posizione di Barga, che si trova al centro di una zona di interesse naturalistico e geologico.\nMonumenti e luoghi d'interesse.\nArchitetture religiose.\nDuomo di San Cristoforo.\nLa chiesa di San Cristoforo, l'edificio religioso pi\u00f9 importante di Barga, \u00e8 stata costruita in tempi diversi. La primitiva costruzione risale a prima dell'anno 1000. Negli ampliamenti successivi si evidenziano elementi architettonici e decorativi di suggestiva bellezza che vanno dal romanico al gotico. Con la realizzazione delle due cappelle laterali e del coro si completa la costruzione della chiesa. Al suo interno si distinguono un pulpito marmoreo di scuola comacina del XIII secolo, la statua lignea di origine medioevale, raffigurante San Cristoforo, pregevoli terrecotte robbiane, ed un crocifisso ligneo del XV secolo di scuola bolognese. Questo contesto \u00e8 sovrastato dalla torre campanaria con le antiche campane, fra le quali la piccola \u00e8 datata 1580; i rintocchi di queste campane ispirarono al poeta Giovanni Pascoli la poesia \"L'ora di Barga\".\nArchitetture civili.\nArringo e palazzo del podest\u00e0.\nL'arringo \u00e8 il vasto prato fra il duomo e il palazzo pretorio, dove il popolo si riuniva a parlamento. Da ogni lato del piazzale, si pu\u00f2 osservare il magnifico panorama che circonda Barga, costituito dai monti delle Pizzorne, dalle Alpi Apuane e dagli Appennini. La loggia del podest\u00e0 \u00e8 un edificio civile del XIV secolo residenza dei commissari e podest\u00e0 inviati a Barga dalla Signoria di Firenze. Nell'interno si trovano la sala delle udienze e al di sotto le vecchie prigioni; sul muro esterno sono visibili le unit\u00e0 di misura di quei tempi: lo staio, il mezzo staio, il braccio barghigiano. \u00c8 sede del museo civico e vi sono conservati reperti di notevole importanza che permettono di ricostruire la storia del territorio barghigiano.\nCasa Pascoli.\nCasa Pascoli, sita sul Colle di Caprona nella frazione di Castelvecchio Pascoli, fu costruita intorno alla met\u00e0 del Settecento dalla famiglia Cardosi Carrara come villa di campagna. Fu abitazione di Giovanni Pascoli dal 1895 al 1912. L'edificio conserva la struttura, gli arredi, la disposizione degli spazi che aveva al momento della morte del poeta; vi sono conservati i suoi libri e i suoi manoscritti. Annessa alla villa sorge la cappella dove Pascoli \u00e8 sepolto.\nCi sono conservate anche alcune foto del soggiorno del poeta a Messina del periodo immediatamente precedente il terremoto del 1908.\nTeatro dei Differenti.\nIl 23 aprile 1688 si costitu\u00ec a Barga un'accademia che prese il nome di Accademia dei Differenti. Per poter svolgere l'attivit\u00e0 recitativa, alcuni accademici decisero di edificare un teatro, che successivamente venne ampliato e ristrutturato: l'inaugurazione avvenne il 25 luglio 1795. Nel corso degli anni vi furono rappresentate varie opere e operette, ed \u00e8 qui che, nel pomeriggio del 26 novembre 1911, Giovanni Pascoli pronunci\u00f2 l'orazione \"La grande proletaria s'\u00e8 mossa\", a sostegno della guerra di Libia.\nArchitetture militari.\nLe porte di entrata al Castello erano tre: Porta Manciana (o mancianella), Porta di Borgo e Porta Macchiaia. Porta Mancianella venne successivamente denominata Porta Reale, in omaggio al Granduca di Toscana Leopoldo di Lorena che nel 1787 fece visita a Barga. Porta di Borgo, che delimitava l'accesso a via di Borgo, fu demolita nel 1833. La terza porta denominata Macchiaia o Latria \u00e8 posta a nord-est della citt\u00e0 storica, verso le macchie appenniniche.\nAltro.\nPiazzale del Fosso.\nII piazzale portava il nome di re Vittorio Emanuele II. Dal secondo dopoguerra, \u00e8 stato ripristinato il nome antico \"del Fosso\" in ricordo del fossato che scorreva lungo le mura esterne, ricoperto nel 1834. Sull'antico bastione si trova un monumento in bronzo dedicato ad Antonio Mordini, opera dello scultore Raffaello Romanelli, inaugurato il 28 agosto 1905.\nCave medicee di Diaspro.\nDurante la dominazione fiorentina, a Barga venne praticata l\u2019estrazione del Diaspro: una pietra dura composta da quarzo di color rosso sanguigno e trame bianche, utilizzata a scopo ornamentale.\nIl Diaspro di Barga \u00e8 stato utilizzato per decorare le Cappelle Gentilizie Medicee della Basilica di San Lorenzo a Firenze. Fu Cosimo I de\u2019 Medici a voler realizzare la struttura che doveva preservare la memoria della dinastia dei Medici. Osservando le pareti della cappella funebre, si pu\u00f2 notare ancora oggi il tipico colore rosso del Diaspro di Barga.\nSociet\u00e0.\nEtnie.\nSecondo i dati ISTAT al 31 dicembre 2010 la popolazione straniera residente era di 864 persone.\nLe nazionalit\u00e0 maggiormente rappresentate in base alla loro percentuale sulla popolazione totale residente erano:\nLingue e dialetti.\nIl dialetto barghigiano, in virt\u00f9 delle vicende storiche della citt\u00e0, presenta differenze peculiari rispetto al resto dei dialetti della Valle del Serchio. Il barghigiano fa, infatti, parte del gruppo fiorentino pur avendo inevitabilmente sub\u00ecto influssi dal dialetto lucchese e dalle parlate basso garfagnine-versiliesi. Numerose sono, quindi, le espressioni di chiara derivazione fiorentina: ad esempio l'ingresso di un palazzo, noto come \"loggia\" in lucchesia, a Barga \u00e8 definito \"\u00e0ndito\", in fiorentino; analogamente, a Barga ci si riferisce alle ore 13.00 come al \"tocco\", proprio come a Firenze ed analogamente a Barga si sente dire \" in du \nvai bischero \" proprio come a Firenze. Diversi segni portano, inoltre, a pensare che le varianti montane del barghigiano (parlate a Renaio, Sommocolonia, Tiglio e nella montagna del comune di Coreglia Antelminelli) fossero, in origine, parlate di tipo basso garfagnino-alto versiliese poi, in parte, toscanizzatesi.\nCultura.\nCucina.\nLa cucina barghigiana \u00e8 principalmente basata sulla cucina fiorentina, con adattamenti che si sono resi inevitabili sulla base delle caratteristiche e dei prodotti tipici del territorio. Tra le specialit\u00e0 di origine fiorentina che \u00e8 possibile trovare con facilit\u00e0 a Barga (a differenza del resto della Provincia di Lucca) vi sono: pane sciocco (senza sale o \"toscano\"), crostini di fegatini, ribollita, baccal\u00e0 alla fiorentina, peposo alla fornacina, fagioli all'uccelletto, farinata, castagnaccio (\"torta di necci\" nel resto della lucchesia), cenci, frittelle di necci, schiacciata toscana (\"focaccia\" nel resto della lucchesia), zuccotto. Numerose sono state, nel corso dei secoli, le influenze della cucina lucchese, garfagnina e pisana, riscontrabili nei seguenti piatti: crostini con salse vegetali, zuppa frantoiana, zuppa di farro, pappardelle al cinghiale, trota di fiume alla griglia, manafatoli, salumi suini di origine locale, formaggi pecorini e caprini di origine locale, fritto misto di verdure di bosco, buccellato con uvetta.\nEventi.\nBarga ospit\u00f2 nel 1974 una puntata di \"Giochi senza frontiere\".\nA Barga si svolge durante la seconda met\u00e0 di luglio \"Live in Barga\" (meglio conosciuta come \"Festa del Centro Storico\" aka \"Festa delle Piazzette\"), vero e proprio festival della musica dal vivo (nell'ultima edizione 2013 si sono tenuti pi\u00f9 di 50 concerti in 11 serate). Organizzato dalla locale Associazione Pro Loco in collaborazione con l'amministrazione comunale e con la direzione artistica del Barga Jazz Club.\nNella seconda met\u00e0 di agosto si tiene il famoso concorso internazionale Barga Jazz Festival che richiama ogni anno appassionati di musica jazz da tutta Italia ed oltre.\nGeografia antropica.\nSuddivisioni storiche.\nLe contrade della citt\u00e0 sono: Ponte di Catagnana, Arsenale, Catagnana, San Quirico.\nFrazioni.\nIl territorio comunale di Barga \u00e8 composto, oltre che dal capoluogo, da altri undici centri abitati con status di frazione.\nLa frazione principale del comune \u00e8 Fornaci di Barga, che sorge a 165\u00a0m s.l.m. sulla riva sinistra del fiume Serchio e costituisce il centro nevralgico e commerciale del territorio comunale e dell'intera Media Valle del Serchio grazie alla presenza di numerose attivit\u00e0 commerciali e industriali.\nLe altre frazioni del comune di Barga vengono convenzionalmente suddivise in urbane e montane: Albiano, Castelvecchio Pascoli, Loppia, Mologno, Ponte all'Ania e San Pietro in Campo sono considerate frazioni urbane, mentre Renaio, Sommocolonia e Tiglio sono frazioni montane.\nLoppia, situata tra Barga e Fornaci di Barga, \u00e8 sede di una pieve romanica; in localit\u00e0 Filecchio nel mese di settembre si svolge invece la sagra della Polenta e degli Uccelli. Castelvecchio Pascoli \u00e8 nota per il fatto che vi si stabil\u00ec, nel 1895, il poeta Giovanni Pascoli: la casa, rimasta cos\u00ec com'era alla sua morte per volont\u00e0 della sorella Maria, \u00e8 ancora pervasa dall'atmosfera creata dal poeta. Mologno sorge lungo la Strada regionale 445, attorno alla stazione ferroviaria di Barga-Gallicano. La frazione, mero agglomerato di caseggiati fino a pochi anni or sono (onde la denominazione alternativa di \"Barga Stazione\"), ha conosciuto un importante sviluppo edilizio a partire dagli anni novanta. Nell'ex magazzino merci ferroviario \u00e8 stata realizzata una chiesa, dedicata ai SS. Angeli Custodi, e nel paese sono state impiantate alcune attivit\u00e0 commerciali. San Pietro in Campo sorge a circa 1,5\u00a0km a sud di Barga lungo l'omonima via che prende origine da Largo Roma e prosegue con il Viale dei Barghigiani nel Mondo, dedicato al fenomeno dell'emigrazione che caratterizz\u00f2 Barga e il suo versante appenninico nel Novecento. San Pietro in Campo ha acquisito, nel corso degli anni ottanta, una vocazione agro-artigianale. Da segnalare \u00e8 la chiesa di San Pietro Apostolo, sita nell'omonima via, restaurata nei primi anni 2000. Tipica \u00e8, ogni fine agosto, la Sagra del maiale nella quale si possono assaggiare le prelibatezze della cucina barghigiana che mantiene i caratteri tipici della cucina fiorentina. Il comitato del quartiere (patrocinato dall'amministrazione comunale) organizza periodicamente tornei e feste. Da ricordare una lirica di Giovanni Pascoli, barghigiano d'adozione: \"Il soldato di San Pietro in Campo\".\nLa montagna barghigiana \u00e8 costituita dalle frazioni di Renaio, Sommocolonia e Tiglio. In tale contesto \u00e8 particolarmente apprezzato il piccolo borgo di Sommocolonia, dominato da una Rocca da cui \u00e8 visibile un ampio panorama sulla Media Valle del Serchio.\nInfrastrutture e trasporti.\nStrade.\nBarga \u00e8 servita dalla Strada Regionale 445 che \u00e8 ben interconnessa con la viabilit\u00e0 cittadina e la viabilit\u00e0 nazionale.\nFerrovie.\nLa stazione ferroviaria principale sorge, lungo la Ferrovia Lucca-Aulla, in piazza Aldo Moro a Fornaci di Barga . Da tale stazione ferroviaria part\u00ec il poeta Giovanni Pascoli, gravemente malato, per Bologna e sempre in questo scalo ne ritorn\u00f2 la salma, il 10 aprile 1912, con treno speciale, per trovare sepoltura nella sua casa di Castelvecchio Pascoli.\nAltre stazioni site lungo la medesima linea sono Barga-Gallicano (nel quartiere Mologno) e Castelvecchio Pascoli.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nCalcio.\nHanno sede nel comune le societ\u00e0 di calcio: A.S.D. Barga 1924, U.S.D. Fornaci, A.S.D. Sacro Cuore, Filecchio Fratres, che hanno disputato campionati dilettantistici regionali.\nCiclismo.\nDal 30 settembre ed il 6 ottobre 1991 ha ospitato presso il comprensorio turistico denominato \"Il Ciocco\", in localit\u00e0 Castelvecchio Pascoli, i Campionati del mondo di mountain bike 1991, seconda edizione della rassegna.\nSi \u00e8 conclusa a Barga l'11\u00aa tappa del Giro d'Italia 1995, vinta da Enrico Zaina."}
{"id": "32334", "revid": "2", "url": "https://it.wikipedia.org/wiki?curid=32334", "title": "Costante di Hubble", "text": ""}
{"id": "32335", "revid": "1543377", "url": "https://it.wikipedia.org/wiki?curid=32335", "title": "Borgo a Mozzano", "text": "Borgo a Mozzano \u00e8 un comune italiano di abitanti della provincia di Lucca (Media Valle del Serchio), in Toscana. \u00c8 situato ad un'altitudine di 97 metri sul livello del mare, attraversato dal fiume Serchio ed \u00e8 posto poco dopo la confluenza con il torrente Lima.\nGeografia fisica.\nTerritorio.\nIl comune di Borgo a Mozzano situato nella Valle del Serchio \u00e8 un territorio che si estende per 72\u00a0km\u00b2 a circa venti Km dalla citt\u00e0 di Lucca e circa trenta da Castelnuovo di Garfagnana.\nIl suo territorio interessa sia le propaggini finali delle Alpi Apuane sia il massiccio delle Pizzorne un altopiano di 1000 metri di altitudine che divide il comune dalla pianura lucchese.\nL'altitudine sul livello del mare va dai 65 metri della frazione di Valle di Ottavo sino ai 961 metri di Cima Carici.\nMonte Bargiglio.\nIl monte Bargiglio \u00e8 situato nel comune di Borgo a Mozzano nella frazione di Cune. Con i suoi 874 metri non \u00e8 la vetta pi\u00f9 alta ma sicuramente la pi\u00f9 importante.\nPosto in posizione panoramica a cavallo della Valle del Serchio \u00e8 una delle vette secondarie della catena delle Alpi Apuane.\nSulla cima del monte si trovano i resti di un'antica torre di segnalazione che veniva chiamata \"L'occhio di Lucca\" poich\u00e9 la sua posizione geografica consentiva di controllare Castiglione di Garfagnana, Bagni di Lucca, Brancoli e Lucca.\nLa cima \u00e8 raggiungibile da un comodo sentiero in circa 10 minuti.\nIl Paese.\nIl paese di Borgo a Mozzano si estende per circa un chilometro, dalla chiesa della Madonna dei Ferri al Ponte della Maddalena, su tre vie principali, via Roma, via Umberto I e via della Repubblica, coronato da case, orti e giardini.\nIl territorio \u00e8 costituito da una pianura, da piccole colline e da monti che lo circondano e lo difendono dai venti.\nCi sono numerosi torrenti che sfociano nel fiume Serchio.\nSono presenti poi numerose strade, mulattiere e sentieri che collegano il paese alle piccole frazioni vicine.\nClima.\nIl clima \u00e8 temperato per la favorevole posizione del comune nella Valle del Serchio, parallela al mare e protetta ad ovest dalla catena delle Alpi Apuane ed a est dall'Appennino.\nLa temperatura media annua \u00e8 14\u00a0\u00b0C.\nIl mese pi\u00f9 freddo \u00e8 gennaio (2\u00a0\u00b0C di media) ed i pi\u00f9 caldi luglio e agosto (29\u00a0\u00b0C).\nDal punto di vista legislativo il comune di Borgo a Mozzano ricade nella fascia climatica D in quanto i gradi giorno sono 2020, dunque il limite massimo consentito per l'accensione dei riscaldamenti \u00e8 di 12 ore giornaliere dal 1\u00ba novembre al 15 aprile.\nOrigini del nome.\nL'appellativo \"Mozanus\" compare per la prima volta in un documento dell'879: \"\u00abIn loco Mozzano prope Decimo\u00bb\".\nL'appellativo faceva riferimento oltre al Borgo anche ai paesi vicini ma la determinazione \"Prope Decimo\" sembra far riferimento propriamente al Borgo (Diecimo \u00e8 un paese distante da Borgo a Mozzano circa 2 chilometri).\nStoria.\nMedioevo.\nUn antichissimo ricordo di Borgo a Mozzano \u00e8 legato ai Suffredinghi, comparsi nel 925, che furono per molti anni signori di molte terre del comune.\nNel 1272 la Repubblica di Lucca fece il Borgo sede di una podesteria.\nLegata a Borgo a Mozzano \u00e8 anche la signoria dei Castracani cessata nel 1369.\nCinquecento e Seicento.\nBorgo a Mozzano, nei primi anni del sedicesimo secolo, stabilisce che si debbano conservare tutte le scritture relative ad esso; quindi si hanno le prime deliberazioni, l'Estimo del 1531 e lo Statuto nel 1539.\nNel 1562 il Borgo divent\u00f2 capoluogo di Vicaria e in seguito, con l'incorporazione di Cerreto inferiore, inizi\u00f2 il processo di formazione del comune e della parrocchia.\nFra il 1615 e il 1616 avvenne la definitiva fondazione del comune.\nNel giro di pochi anni venne eretto un ospedale, presente in tutti i comuni dell'epoca, venne formata definitivamente la Parrocchia con la relativa consacrazione della chiesa e formato un piccolo esercito a difesa del comune.\nI documenti locali dell'epoca registrano il passaggio di personaggi illustri quali la regina Cristina di Svezia, la Granduchessa Vittoria di Firenze e il cardinale Orazio Spada.\nDalla fine della Repubblica di Lucca al Novecento.\nNel 1799 le truppe francesi occuparono Lucca sancendo la fine della Repubblica e Borgo a Mozzano ne segu\u00ec il destino.\nIn seguito furono abolite le Vicarie e il territorio lucchese venne diviso in tre cantoni: quello del Serchio con capitale Lucca, quello del litorale con capitale Viareggio e quello degli Appennini con capitale Borgo a Mozzano.\nNel 1808 furono per\u00f2 aboliti i cantoni per lasciare spazio alle prefetture e alle municipalit\u00e0.\nSeguirono i Borboni nel 1817, il Granducato di Toscana nel 1847 ed infine nel 1860 ci fu l'annessione al Regno d'Italia.\nIl 13 luglio 1865 Borgo a Mozzano ebbe quindi il suo primo sindaco del Regno d'Italia.\nAlla fine del secolo furono costruiti il Ponte Umberto e la ferrovia, due eventi importanti per le comunicazioni dell'intera vallata.\nIl Novecento.\nNei territori del comune, durante la Seconda guerra mondiale, furono svolti imponenti lavori per la costruzione di uno sbarramento difensivo tedesco, la Linea Gotica.\nDopo la Liberazione nel 1945 inizi\u00f2 il periodo della ricostruzione dei ponti (tranne il Ponte della Maddalena che fu fortunatamente risparmiato), delle case e la costruzione dello sbarramento idroelettrico sul Serchio e della centrale idroelettrica in Vinchiana.\nBorgo a Mozzano \u00e8 stata sede di importanti uffici amministrativi quali l'ufficio delle imposte, del registro, la pretura e le carceri fino agli anni settanta quando, per una nuova riforma amministrativa, sono stati soppressi.\nSimboli.\nLo stemma del Comune di Borgo a Mozzano \u00e8 stato concesso con il decreto del presidente della Repubblica dell'11 maggio 2004 e raffigura una torre merlata di color argento posta su una verde collina su uno sfondo azzurro.\nLa torre ha due finestre e una porta da cui fuoriesce un fiume sinuoso, probabilmente il Serchio. La torre richiama la rocca innalzata dai Suffredinghi, signori della Rocca e di Anchiano intorno all'anno Mille.\nViabilit\u00e0 antica.\nL'antico sistema viario della valle del Serchio si basava sulla romana Nuova Clodia o Pseudo Clodia (da non confondersi con la Via Clodia) e costitu\u00ec nel Medioevo un'importante variante al percorso della Via Francigena, nella parte settentrionale della Toscana.\nLa via Clodia era una strada di origine romana potenziata poi nel periodo longobardo che risaliva il fiume Serchio, entrando nel territorio dell'attuale comune di Borgo a Mozzano, attraversava la Garfagnana e collegava Lucca a Luni e a Parma.\nIl tracciato della Clodia, prima di Borgo a Mozzano, oltrepassato Valdottavo, toccava il paese di Diecimo che era un importante nodo viario in quanto si congiungeva alla Via Francigena nel tratto Camaiore-Lucca.\nDopo aver toccato Borgo a Mozzano la Clodia saliva sino alla Pieve di Cerreto proseguendo, in alta quota, verso la Rocca.\nL'antica strada presentava poi delle varianti specialmente per i viandanti diretti dalla Garfagnana verso Lucca.\nInfatti, da Cerreto, una mulattiera scendeva al Ponte di Chifenti, oggi detto del Diavolo, e attraversandolo questa proseguiva sulla riva sinistra del Serchio per poi risalire a Corsagna.\nLa Via Clodia doveva anche collegarsi con il ponte di Calavorno, importante punto di confluenza del sentiero che portava alla Foce a Giovo ed in Emilia.\nBorgo a Mozzano \u00e8 sulla Via del Volto Santo.\nMonumenti e luoghi d'interesse.\nArchitetture religiose.\nChiesa di San Rocco.\nLa chiesa di San Rocco a Borgo a Mozzano si trova nel luogo in cui sorgeva l'oratorio di San Sebastiano.\nNel 1527 l'oratorio venne intitolato a San Rocco e San Sebastiano dagli abitanti di Cerreto che si erano trasferiti a fondo valle.\nTra il 1606 e il 1627 furono fatti prima degli ampliamenti e poi una ricostruzione con l'arricchimento del Coro.\nNel 1760 venne costruita la nuova chiesa insieme all'oratorio e nel 1791 fu ingrandito il Coro ed eseguita l'attuale facciata di stile classico, sobria ed elegante.\nSu di essa, posizionato sopra il portone di ingresso alla chiesa, c'\u00e8 un bassorilievo circolare in marmo raffigurante San Rocco.\nLa costruzione dell'attuale piazza, posta di fronte alla chiesa, comport\u00f2 la demolizione di alcune case.\nLa costruzione del campanile invece a causa della sua altezza elevata compromise la stabilit\u00e0 della chiesa, che fu rinforzata con catene.\nL'interno, di stile barocco e a croce latina, ospita sei altari di cui i primi quattro, che precedono la crociera, sono a stucco e furono eseguiti da Giovan Battista Lazzari, da Sebastiano Lippi e da Giovan Maria Michelacci.\nEntrando a destra si trova il primo altare dedicato a Sant'Anna, fondato da Ippolito Santini; segue l'altare del Crocifisso.\nNella crociera di destra \u00e8 posto l'altare della Madonna Addolorata e nel braccio di sinistra \u00e8 situato l'altare con la statua della \"Madonna di Lourdes\".\nGli ultimi due altari sono quello di San Gregorio, di fronte all'altare del Crocifisso, e quello del Santissimo Rosario.\nInoltre in questa chiesa esistono diverse opere di Luigi Ademollo, artista che ha lavorato molto in lucchesia intorno alla prima met\u00e0 del 1800.\nDi tale pittore si possono ammirare tre grandi affreschi posti ai lati dell'altare maggiore: il \"Centurione\", il \"Redentore e Battista\" e la \"Distribuzione dei Pani\".\nRecentemente \u00e8 stato fatto un lavoro di restauro sugli affreschi della chiesa.\nChiesa di San Jacopo.\nL'edificio, a tre navate, sorse tra l'XI e il XII secolo e conserva pregevoli opere d'arte.\nChiesa del Santissimo Crocifisso.\nQuesto edificio religioso sorge nel centro del paese e vi \u00e8 conservata un'immagine di Ges\u00f9 Crocifisso del XVI sec. che secondo la tradizione salv\u00f2 la popolazione dalla peste del 1630.\nConvento di San Francesco.\nIl convento di San Francesco venne costruito nel 1523 da alcuni Minori Osservanti di San Francesco su di un colle sovrastante il paese di Borgo a Mozzano.\nGli Osservanti stessi, tra il 1596 e il 1597, lo cedettero ai Riformati dello stesso ordine.\nIl convento gode di una vista stupenda sul paese sottostante, di un orto ampio con un antico pergolato e con un bosco ombroso di lecci.\nEntrando ci si trova all'interno di un antico chiostro, ampio cortile porticato con spaziose arcate, dipinto da Domenico Manfredi di Camaiore.\nNegli affreschi viene raffigurato San Francesco d'Assisi.\nAl centro del cortile \u00e8 situata una cisterna d'acqua fatta costruire da Raffaello di Controni nel 1551.\nNella chiesa del convento sono presenti due altari in legno di noce.\nIl primo, situato a destra dell'entrata principale, fu intagliato da Francesco Santini, mentre l'altro dai maestri Bartolomeo e Alessandro in sostituzione di quello precedente costruito in legno di pioppo.\nAbitato fino agli anni ottanta dai frati minori francescani, dal 1983 \u00e8 passato in comodato alla Fraternita di Misericordia di Borgo a Mozzano che vi ha realizzato il centro accoglienza anziani.\nMadonna delle Grazie detta \"Dei Ferri\".\nAntonio Lunardi, durante il sedicesimo secolo, aveva costruito un piccolo tempio alla Madonna delle Grazie, dipinta sul muro del tempio stesso.\nL'immagine aveva riscosso un forte pellegrinaggio di tutta la popolazione di Borgo a Mozzano e dei paesi limitrofi.\nIn seguito, quindi, per la stessa immagine fu costruito un Oratorio pi\u00f9 decoroso e in un luogo pi\u00f9 centrale, dove si trova attualmente oggi.\nI lavori, sotto la direzione di Pellegrino Lunardi, figlio di Antonio, terminarono l'8 aprile del 1597.\nL'immagine della Madonna delle Grazie, secondo la tradizione, rappresenterebbe la Madonna nell'atto di spostare il Santo Bambino dalla mano destra a quella sinistra.\nEssa, mancante di prospettiva ed eseguita probabilmente da un pittore poco esperto, \u00e8 rovinata dal tempo e dai restauri.\nL'oratorio, anticamente detto \"del solco\", prese il nome \"dei ferri\" da una ringhiera che vi fu posta davanti.\nLa Madonna delle Grazie \u00e8 la patrona del comune di Borgo a Mozzano e ogni tre anni in suo onore si tiene una solenne festa detta \"triennale\".\nArchitetture storiche.\nLinea Gotica.\nLa Linea Gotica era una linea difensiva tedesca nella Seconda guerra mondiale che si estendeva per oltre 320 chilometri tagliando la penisola italiana dalla valle del fiume Magra a Pesaro con l'obbiettivo di rallentare l'avanzata degli alleati.\nNella Valle del Serchio la fortificazione interessava tutto il territorio che va dal morianese fino a Borgo a Mozzano.\nQuest'ultimo oggi \u00e8 l'unico sito in grado di mostrare una visione completa di come era strutturata la Linea Gotica.\nLo stato di conservazione infatti \u00e8 eccellente e la Linea Gotica in questo punto \u00e8 pressoch\u00e9 intatta.\nFurono inoltre numerose le fortificazioni, i bunker, le gallerie, valli anticarro e campi minati, tutte opere scavate nella roccia che mantengono ancora oggi il loro aspetto originario.\nL'intera opera fu portata a compimento dall'Organizzazione Todt che utilizz\u00f2 circa 15.000 operai, alcuni reclutati sul posto come volontari ed altri coatti, catturati durante la guerra.\nIl piccolo paese di Anchiano, poco distante dal Borgo, fu utilizzato pure come campo di concentramento da cui transitavano i deportati per la Germania.\nUn apposito comitato organizza visite guidate presso le piazzole, i bunker e le gallerie. Esiste anche un Museo della memoria.\nPonte del Diavolo.\nIl Ponte della Maddalena, comunemente detto \"Ponte del Diavolo\", \u00e8 un'opera risalente al XII-XIII secolo.\nUn'opera architettonica imponente, che attraversa il fiume Serchio con tre arcate asimmetriche.\nIl ponte fu fatto costruire dalla contessa Matilde di Canossa e fatto restaurare da Castruccio Castracani.\nNei primi anni del Novecento, sulla parte destra del ponte, fu eretto un nuovo arco per consentire la costruzione della ferrovia.\nIl ponte \u00e8 detto \"del Diavolo\" per un'antica leggenda popolare.\nIl costruttore, non riuscendo ad innalzare l'arco maggiore portando cos\u00ec a compimento l'opera, implor\u00f2 l'aiuto del Diavolo.\nQuesti, concesse la sua collaborazione, in cambio della prima anima che avesse attraversato il ponte.\nGrazie al Diavolo cos\u00ec il ponte fu costruito in una sola notte.\nFurbescamente il costruttore per\u00f2 mand\u00f2 un cane a correre su per il ponte.\nIl diavolo ormai ingannato scomparve nelle acque del fiume Serchio accontentandosi dell'anima di una bestia.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nBiblioteca.\nLa Biblioteca Comunale di Borgo a Mozzano \"F.lli Pellegrini\" \u00e8 un'istituzione importante per la vita culturale del comune.\nEssa ha un patrimonio di circa 13000 volumi, disponibili per il prestito e tutti catalogati.\nOffre la possibilit\u00e0 di lettura e consultazione in sede, un abbonamento a 25 riviste scientifiche e ai maggiori quotidiani nazionali e una postazione internet per gli utenti.\nAttualmente la Biblioteca \u00e8 costituita da due sale e da un ufficio.\nLa prima sala \u00e8 destinata alla sezione ragazzi, ai prestiti, alle riviste e alla postazione internet.\nLa seconda sala \u00e8 utilizzata come sala lettura e sala riunioni.\nIn programma c'\u00e8 la costruzione di una nuova sede che consentir\u00e0 alla Biblioteca di ampliare lo spazio ed il patrimonio documentario.\nLa Biblioteca di Borgo a Mozzano \u00e8 la principale nel Sistema Bibliotecario intercomunale dei Comuni della Media Valle del Serchio.\nMusei.\nIl museo civico di Borgo a Mozzano ha sede in piazza Marconi ed \u00e8 un settore del MUSEO DELLA MEMORIA. Tutto il territorio di Borgo a Mozzano \u00e8 ricco di reperti archeologici.\nSono emersi dal 1965 ad oggi molti oggetti antichi ornamentali, strumenti litici, monete e vasellame, manufatti di epoca preistorica, etrusca, romana e ligure.\nIl museo ha lo scopo di presentare ed ampliare la conoscenza del territorio a livello culturale e storico.\nMuseo della memoria.\nIstituito nel 2005 per raccogliere i reperti bellici e i documenti relativi alla costruzione della Linea Gotica nella Valle del Serchio nel territorio di Borgo a Mozzano. Il comitato per il recupero e valorizzazione delle fortificazioni organizza visite guidate ai manufatti sparsi sul territorio che rappresentano un unicum di ingegneria militare.\nOsservatorio astronomico.\nL'osservatorio astronomico di Monte Agliale \u00e8 una struttura pubblica che sorge presso il paese della Cune nel comune di Borgo a Mozzano.\nPi\u00f9 precisamente l'infrastruttura \u00e8 stata realizzata su una collina (Monte Agliale) a circa 750 metri di altezza nella frazione della Cune.\nL'edificio telescopico consiste in un tetto scorrevole con la relativa stanza alloggiata con la strumentazione.\nAccanto a questo sorge un secondo immobile destinato a sala conferenze e riunioni.\nLe attrezzature appartengono al GRA (Gruppo Ricerche Astronomiche) mentre la gestione della struttura \u00e8 affidata ad un comitato costituito da rappresentanti del comune di Borgo a Mozzano.\nDall'osservatorio sono state effettuate diverse scoperte di asteroidi e supernovae oltre che l'analisi e l'osservazione di comete.\nScuola civica di musica.\nNei primi anni ottanta a Borgo a Mozzano esisteva un'Associazione Scuola di Musica che oper\u00f2 per 16 anni.\nNel 1999, per iniziativa dell'amministrazione comunale e del presidente di quest'ultima Ivana Salotti, \u00e8 stata costituita la Scuola Civica di Musica \"Marco Salotti\" di Borgo a Mozzano.\nAttualmente la Scuola offre 17 classi strumentali: 5 di pianoforte, 4 di teoria e solfeggio e una di chitarra, saxofono, batteria, violino, flauto e canto moderno e lirico.\nLe lezioni si svolgono settimanalmente, collettivamente per teoria e solfeggio ed individualmente per lo strumento.\nA fine anno si svolgono le audizioni ed i saggi di classe.\nLa Scuola Civica di Musica \u00e8 una realt\u00e0 fra le pi\u00f9 significative della Valle del Serchio e vanta circa 140 allievi.\nEventi.\nFesta di Halloween.\nLa festa di Halloween ha preso spazio ed importanza anche a Borgo a Mozzano.\nOrmai da 17 anni si celebra tale festa riscuotendo un notevole successo soprattutto grazie alla sua ambientazione paesana.\nL'evento si svolge all'interno del paese tra le vie del centro storico.\nMolteplici sono le leggende, le storie, le fantasticherie ed i misteri che costellano il territorio della Lucchesia e il successo della festa deriva anche da questo.\nPrima fra tutte la leggenda della nobildonna Lucida Mansi che in cambio di trent'anni di bellezza patteggi\u00f2 la sua anima con il Diavolo.\nOgni anno viene riproposta la leggenda con il passaggio di entrambi attraverso il centro storico in un corteo di demoni e sputafuoco.\nAlla fine del corteo, in una tetra rappresentazione, l'anima di Lucida viene fatta cadere dall'arcata maggiore del Ponte del Diavolo fino a sprofondare nel fiume sottostante rappresentante gli inferi.\nAttrazione della serata \u00e8 anche il \"Passaggio del Terrore\", un percorso horror-thriller costituito da pi\u00f9 di 10 scenografie dove attori di tutte le et\u00e0 interpretano strani personaggi.\nOltre al \"Passaggio del Terrore\" si trovano in tutto il paese altri spettacoli di vario genere.\nLa festa fa registrare circa 40.000 visitatori ogni anno.\nLa Baldoria.\nLa Baldoria \u00e8 un'antica festa che si tiene nel piccolo paese di Cerreto sovrastante Borgo a Mozzano per festeggiare l'inizio della primavera e la fine dell'inverno con un grande fal\u00f2 costruito intorno alla torre campanaria. Come da tradizione, ogni anno gli abitanti del paese portano fascine di ulivo, rami di scopa ecc. nella piazza della chiesa, dove vengono ammassate e poi bruciate nella serata della Baldoria. Dopo l'accensione, si crea una suggestiva colonna di fuoco che circonda il campanile e lambisce le case.\nLa tradizionale accensione della \"Baldoria\" avviene ogni anno 15 giorni dopo la domenica di Pasqua.\nOgni due anni invece avviene la festa biennale con una bellissima illuminazione del paese attraverso lumini appesi lungo tutta la collina circostante.\nFesta dell'Azalea.\nIn aprile si svolge la Mostra Mercato Azalea comunemente detta \"Festa dell'Azalea\".\nLa nascita di questo evento risale al 1970 quando fu organizzata la prima mostra dal Centro Studi Agricoli dell'allora Shell Italiana, in collaborazione con il comune di Borgo a Mozzano.\nIntorno agli anni sessanta il Centro Studi Agricoli aveva notato, dopo un'indagine fatta nel territorio di Borgo a Mozzano, che in ogni casa ed in ogni cortile vi erano numerose piante di Azalea che si sviluppava e si riproduceva spontaneamente e con grande facilit\u00e0 in tutto il territorio.\nLa prima festa ebbe circa 282 piante di azalea in mostra con la collaborazione di 72 coltivatori amatoriali.\nIl Centro Studi Agricoli in seguito aiut\u00f2 coloro che erano disponibili ad intraprendere l'attivit\u00e0 di floricoltura di tale pianta, fornendo loro assistenza tecnica per avviarne la coltivazione e la relativa commercializzazione.\nDa allora ogni anno nel mese di maggio venne celebrata la festa fino al 1975 quando divenne una \"biennale\".\nNel 2006 la manifestazione \u00e8 tornata ad essere un appuntamento annuale.\nLa \"Festa dell'Azalea\" \u00e8 ormai diventata l'emblema di Borgo a Mozzano ed \u00e8 conosciuta in tutto il territorio nazionale.\nFestival della Birra.\nIl \"Festival della Birra\", ora divenuto \"Festival\" di Borgo a Mozzano, \u00e8 una rassegna enogastronomica che si svolge ogni anno nel mese di luglio presso il Campo Sportivo di Borgo a Mozzano.\nIl festival offre oltre alla gastronomia italiana anche quella tedesca, pizzeria, ristorante e paninoteca.\nTutti i giorni inoltre \u00e8 garantita musica con un'area liscio e una dedicata all'intrattenimento rock e la birra con oltre trenta tipologie differenti sparse nei vari stand.\nGeografia antropica.\nValdottavo.\nValdottavo, fondata nel 752 d.C., \u00e8 il paese pi\u00f9 antico del comune di Borgo a Mozzano.\nIl suo nome ha origine in epoca romana e significa \"distante otto miglia da Lucca.\"\nIl paese \u00e8 caratterizzato da edifici \"Liberty\" come il Teatro Colombo, costruito intorno al 1920.\nLa chiesa parrocchiale intitolata a San Pietro e Paolo mantiene integra ancora oggi la facciata originaria.\nValdottavo si snoda lungo il piccolo torrente Celetra e dista dal capoluogo circa 7 chilometri.\nDiecimo.\nL'antico paese di Diecimo si snoda a pochi chilometri dal capoluogo di Borgo a Mozzano lungo la provinciale Lodovica.\nSi estende per circa un chilometro da sud-ovest a nord-est sulla destra del fiume Serchio.\nAll'inizio della vallata di Diecimo sorge la struttura architettonica pi\u00f9 importante del paese, la Pieve di Santa Maria. La chiesa \u00e8 a tre navate e risale al VI secolo.\nL'abside \u00e8 ornato da sculture medievali e l'architrave del portale fu eseguito dallo sculture Biduino.\nLa chiesa conserva ancora oggi parte dell'antico corredo presbiteriale, una colonna e due capitelli di origine longobarda.\nNel centro del paese si trova anche la chiesa del Carmine, la casa natale di San Giovanni Leonardi, oggi un museo, e la Piazza con la Torre di Castruccio.\nCerreto.\nIl paese di Cerreto si sviluppa longitudinalmente sul dorso di un colle a circa 144 metri sul livello del mare, poco al di sopra di Borgo a Mozzano.\nCerreto conserva il suo antico aspetto ancora oggi, con la strada in ciottolato che si sviluppa lungo il centro del paese arrivando alla chiesa di San Giovanni Battista.\nQuesta, costruita intorno al 1660, conserva al suo interno un simulacro in legno della Madonna con Bambino del XV secolo.\nPoco distante dalla chiesa si trova l'oratorio di San Rocchino, restaurato nel 1939. Inoltre, \u00e8 tutt'oggi visibile la casa estiva di Santa Gemma Galgani, situata nel centro del piccolo borgo di Cerreto e riconoscibile da una targa sulla facciata. Cerreto \u00e8 caratterizzato anche dalla presenza di diverse stradine e mulattiere che lo collegano al vicino capoluogo e alle colline circostanti.\nRisalendo la collina si pu\u00f2 ammirare l'antica Pieve di Cerreto intitolata a San Giovanni.\nOggi si pu\u00f2 raggiungere il paese di Cerreto grazie a una strada asfaltata, mentre un tempo solo grazie a una ripida mulattiera, presente tuttora ed in perfetto stato.\nIl nome Cerreto sembra derivare dai folti boschi di cerri che circondano le colline, oggi sostituiti in parte dagli ulivi.\nRocca.\nIl paese della Rocca sorge a 314 metri sul livello del mare, costruito su di un ripido pendio di una collina.\nNato come fortezza nel Medioevo, domina la valle del Serchio e della Lima.\nGrazie alla sua posizione strategica fu feudo dei Suffredinghi.\nIl paese mantiene le caratteristiche dell'antico borgo medievale con le case accavallate le une sulle altre, arcate in pietra e con strade strette in ciottolato.\nIn cima alla collina del paese sono presenti i ruderi della vecchia fortezza e della vecchia torre circolare.\nLa chiesa del paese fu costruita tra l'XI e il XII secolo e da essa si pu\u00f2 accedere direttamente alla spaziosa canonica, un tempo sede dei Suffredinghi e degli Antelminelli.\nAll'inizio del paese si trova la chiesetta degli Alpini, al cui interno, sulle pareti, sono scritti i nomi dei caduti e dei dispersi in guerra del Comune di Borgo a Mozzano.\nOneta.\nIl paese di Oneta dista pochi Km da Borgo a Mozzano ed \u00e8 situato tra le montagne. Esso gode di una posizione panoramica eccezionale e fu in epoca antica feudo di Francesco Castracani e dei Suffredinghi.\nLa chiesa, intitolata a San Ilario, si trova al centro del paese e nel suo interno \u00e8 conservata una statua lignea di Santa Cristina ed un crocifisso ligneo di pregevole fattura.\nNel paese sorgono anche due oratori recentemente ristrutturati ed un lavatoio in pietra coperto.\nCune.\nIl paese della Cune \u00e8 poco distante da quello di Oneta e sorge alle pendici del monte Bargiglio a circa 650 metri sul livello del mare.\nIl paese originariamente era costruito pi\u00f9 in alto, dove oggi sorge il Romitorio di San Bartolomeo.\nAnch'esso come Oneta gode di una posizione panoramica invidiabile e mantiene caratteristiche urbanistiche seicentesche.\nLa chiesa del paese \u00e8 intitolata a San Bartolomeo e al suo interno sono conservate tele della Scuola dei Marracci, una statua lignea di San Bartolomeo, una croce in argento e un dipinto su tavola del XV secolo.\nSotto la Cune, in localit\u00e0 Catureglio, sorge l'antica Villa Mansi, oggi residenza privata, un tempo residenza estiva della famiglia Mansi.\nAnchiano.\nIl paese di Anchiano si trova alle pendici del monte Gallione a circa tre Km da Borgo a Mozzano.\nAnch'esso, come la Rocca ed Oneta, fu roccaforte dei Suffredinghi nel Medioevo e fu caposaldo della Linea Gotica nella Seconda guerra mondiale.\nAncora oggi esistono intatte le fortificazioni, composte da diverse stanze in ottimo stato di conservazione.\nNella parte pi\u00f9 elevata del paese sorge la chiesa parrocchiale intitolata a San Pietro.\nL'interno, a crociera, presenta sulla cupola decorazioni attribuite a Fazzi e Lamberti.\nAnchiano urbanisticamente mantiene la sua struttura medievale con arcate, strade strette, aie e corti.\nChifenti.\nIl paese di Chifenti si trova a circa un Km da Borgo a Mozzano. Il monumento che ha reso celebre questa frazione del comune \u00e8 il famoso Ponte delle Catene progettato dall'architetto Lorenzo Nottolini. Il ponte fu costruito per collegare Chifenti con il paese di Fornoli e fu iniziato nel 1839 e portato a compimento nel 1860. L'opera si basava sull'innovativo uso del ferro, tramite la sospesione con le catene, e su un complesso meccanismo sotterraneo che teneva in tensione le catene stesse. Tuttavia l'opera rispondeva ai criteri estetici del classicismo allora dominante.\nI due archi che si trovano alle estremit\u00e0 del ponte hanno la funzione di tenere in tensione le catene stesse. Il ponte fu gravemente danneggiato durante la Seconda guerra mondiale e fu ricostruito secondo il disegno originario nel dopoguerra.\nLa parte pi\u00f9 antica di Chifenti con vie in ciottolato, archi e volte si sviluppa per\u00f2 intorno alla chiesa di San Frediano. Essa conserva opere d'arte pregevoli della scuola di Giotto e del Civitali e una tela del pittore lucchese Paolo Biancucci.\nCorsagna.\nCorsagna \u00e8 una delle frazioni pi\u00f9 popolose del comune di Borgo a Mozzano ed \u00e8 situata a circa 400 metri d'altitudine alle pendici dell'altopiano delle Pizzorne. Il borgo \u00e8 caratterizzato dalla presenza di numerosi corti ed \u00e8 suddiviso in vari rioni: \"Pozzo\", \"Verace\", \"Postabbio\", \"Fucina\", \"Piazza\", \"Cantone\", \"Fabbriche\" e \"Lama\".\nIl punto pi\u00f9 in alto del paese \u00e8 dominato da una possente torre che domina la Media Valle del Serchio, oggi un campanile della chiesa parrocchiale a tre navate intitolata a San Michele Arcangelo.\nInfrastrutture e trasporti.\nInfrastrutture viarie.\nBorgo a Mozzano \u00e8 attraversato dalla provinciale Lodovica che congiunge la piana di Lucca con la Garfagnana e dalla Strada statale 12 dell'Abetone e del Brennero che congiunge la piana di Lucca con la provincia di Pistoia. Sulla stessa sono effettuate autocorse in servizio pubblico a cura di CTT Nord.\nFerrovie.\nLa fermata ferroviaria di Borgo a Mozzano \u00e8 situata a circa 200 metri da una delle entrate principali al paese ed \u00e8 situata lungo la ferrovia Lucca-Aulla, che permette il collegamento tra la piana di Lucca e la Garfagnana. La stessa \u00e8 servita dalle corse Trenitalia effettuate nell'ambito del contratto di servizio con la Regione Toscana.\nMobilit\u00e0 urbana.\nOltre al trasporto ferroviario \u00e8 garantito un trasporto autobus di linea che collega il paese di Borgo a Mozzano sia alla Garfagnana che alla piana di Lucca.\nInoltre sono presenti piccoli autobus che permettono di collegare il Borgo a tutte le frazioni vicine.\nSport e associazioni.\nDalla primavera all'autunno, ma anche in inverno, il territorio di Borgo a Mozzano offre una vasta scelta di attivit\u00e0 all'aria aperta.\nCalcio.\nNel comune di Borgo a Mozzano sono presenti moltissime squadre professionistiche ed amatoriali. La pi\u00f9 importante \u00e8 la compagine del Ghivizzano Borgo a Mozzano, militante in Serie D (girone E) e abbreviata in 'Ghiviborgo', nata nella stagione 2012-13 dalla fusione tra il GS Borgo a Mozzano 1961 e il Ghivizzano Calcio. Altra rappresentativa locale \u00e8 l'ASD Valle di Ottavo, che milita in terza categoria e che dispone di un rinomato settore giovanile. A livello amatoriale si distinguono tra tutti: il \"Partizan\", fondato nel 2006 e formato dai ragazzi del capoluogo, caratterizzato da un tifo e un entusiasmo mai visto nelle categorie amatoriali. Infine un appunto spetta alla \"Dinamo Dezza 1981\" che nel 2011 \u00e8 stata premiata presso il Palazzo Ducale dalla Provincia di Lucca per la sua longeva storia calcistica con un oscar alla carriera. La Dinamo \u00e8 anche l'unica squadra che dalla data della sua fondazione ha militato in tutti i campionati amatoriali dal 1981 ad oggi. Ha vinto numerosi campionati e ha inoltre partecipato al campionato regionale del 1996, classificandosi al 4\u00ba posto.\nPallavolo.\nLa squadra del comune di Borgo a Mozzano \u00e8 la Pallavolo Val di Serchio che disputa il campionato serie D femminile ed i campionati provinciali under 13, under 16 e under 18.\nTrekking.\nNei dintorni di Borgo a Mozzano numerose aziende offrono la possibilit\u00e0 di fare passeggiate lungo il fiume, di fare escursioni a cavallo e di ammirare le numerose mulattiere.\nGli stessi percorsi possono essere utilizzati anche dagli appassionati di mountain bike.\nVolo.\nPer gli appassionati dell'aria e del volo, la scuola Fly-Ten di volo libero organizza corsi di parapendio tutto l'anno con brevetto finale riconosciuto all'Aeroclub italiano.\nSport acquatici.\nGli appassionati della canoa e del rafting a Borgo a Mozzano possono scendere in acqua e passeggiare sotto lo scenario del Ponte del Diavolo, spesso sede di manifestazioni sportive competitive di canottaggio a livello anche nazionale.\nPer i pi\u00f9 esperti e preparati il torrente La Lima, che scende dalla montagna pistoiese, offre la possibilit\u00e0 di un'emozionante discesa in gommone.\nImpianti sportivi.\nA Borgo a Mozzano sono presenti una palestra comunale dove si svolgono le competizioni di pallavolo, un campo sportivo comunale destinato alle competizioni calcistiche e una piscina comunale.\nGruppo Scout.\nNel comune di Borgo a Mozzano dal 2006 \u00e8 presente il gruppo scout laico associato al CNGEI (Corpo Nazionale Giovani Esploratori e Esploratrici Italiani) con sede a Chifenti in via delle Chiesa,8. Il gruppo \u00e8 aperto a tutti i ragazzi e ragazze dagli 8 anni in su appartenenti a qualsiasi religione."}
{"id": "32336", "revid": "1718925", "url": "https://it.wikipedia.org/wiki?curid=32336", "title": "Camaiore", "text": "Camaiore, scritto Camajore nel XIX e inizio del XX secolo, (dal latino Latino \"Campus Maior\", cio\u00e8 Campo Maggiore) \u00e8 un comune italiano di abitanti della provincia di Lucca in Toscana. \u00c8 situato a sud-ovest delle Alpi Apuane.\nGeografia fisica.\nNel suo territorio si trovano molteplici ambienti caratteristici. Si va infatti dalla spiaggia di Lido di Camaiore alle vette delle Alpi Apuane come il monte Prana, il monte Matanna, il monte Gabberi, passando attraverso colline pi\u00f9 o meno elevate. Importante \u00e8 anche la piana del capezzanese nota per la coltivazione dei fiori o il vivaismo in genere, oltre al lungomare lidese e alle frazioni collinari con piccole coltivazioni di vite e olivo. Dal punto di vista idrografico, Camaiore \u00e8 ricchissimo di acqua presente soprattutto in grandi falde sotterranee dalle quali viene continuamente estratta sia per uso privato, florovivaistico sia da alcuni comuni contigui per il rifornimento degli acquedotti locali.\nI timori si concretizzano ancora di pi\u00f9 se si ripensa al fenomeno delle voragini che, a met\u00e0 degli anni novanta, provoc\u00f2 ingenti danni in seguito al crollo di alcune case. Lungo tutto il territorio corrono modesti corsi d'acqua, alimentati dallo scolo delle acque montane; tra i pi\u00f9 grandi il fiume Lombricese che corre ai piedi del Monte Gabberi, tocca il vicino paese Lombrici e si unisce con un altro corso, il Lucese, che scendendo invece dall'omonimo passo giunge a valle attraversando Nocchi, Marignana e la parte inferiore di Pieve di Camaiore fino ad arrivare a Camaiore. Da qui in poi si unir\u00e0 con il Lombricese per formare il fiume Camaiore che alla sua foce viene anche chiamato \"Fosso dell'Abate\".\nLungo tutto il territorio sono presenti anche piccoli bacini o laghi di dimensione modesta alimentati dalle varie sorgenti. Con l'entrata in vigore della legge regionale n. 66/2011 gran parte del territorio di Capezzano Pianore e Lido di Camaiore ricade in zona P.I.M.E (pericolosit\u00e0 idraulica molto elevata). Tutta la costa di Lido di Camaiore \u00e8 bagnata dal mar Ligure, che dalla costa della Liguria si estende fino al promontorio di Piombino, e non dal mar Tirreno come erroneamente creduto, la cui denominazione ha sostituito nel linguaggio comune quella storica di \"Mare Toscano\".\nStoria.\nNella preistoria il territorio di Camaiore fu attraversato da uomini neanderthaliani, come attestano i ritrovamenti di Grotta all'Onda (Casoli) e della Buca del Tasso (Metato). Soprattutto in quest'ultima fu rinvenuto un femore appartenente a un bambino neanderthaliano risalente a circa 40 000 anni fa. Numerose le testimonianze relative all'et\u00e0 del rame, per la maggior parte costituite da sepolture in cavit\u00e0 naturali quali le Grotte del Tambugione, del Tanaccio, delle Pianacce, di Penna Buia e della Buca del Corno (scoperta dal locale Gruppo Archeologico Camaiore nel 1978 e scavata dal Museo archeologico di Camaiore nel 1986 e 1987), la quale ha riportato alla luce interessanti reperti tra cui due pregevoli pugnali in rame. Nel 1983, furono rinvenute dal Gruppo Archeologico Camaiore, frammenti di vasi dell'et\u00e0 del Bronzo lungo la sponda destra del torrente Lombricese in localit\u00e0 Candalla, e dai successivi scavi \u00e8 emerso che qui si trovava un villaggio di pastori transumanti.\nNell'et\u00e0 preromana si insediarono nel territorio di Camaiore prima gli Etruschi e poi i Liguri, come attestano i ritrovamenti archeologici etruschi di Villa Mansi, l'Acquarella, Marignana che coprono un periodo che va dal VII al IV secolo a.C. I Liguri si posizionarono soprattutto sulle alture camaioresi e tracce dei loro insediamenti sono state ritrovate a Campallorzo a 1 000 metri di altitudine e al Passo del Lucese. Una necropoli dei Liguri Apuani venne invece alla luce a ridosso del monte Gabberi in localit\u00e0 Vado (La Serra). I Liguri Apuani furono poi sgominati dall'esercito romano nel 180 a.C., e dopo la loro nota deportazione nel Sannio, vi fu una decisa colonizzazione di Camaiore da parte dei Romani, come dimostra anche la toponomastica di moltissime localit\u00e0 per la presenza della forma predializzata in -anum (Albianum = di Albius). Di questo periodo si ha un'importantissima testimonianza rappresentata dalla fattoria dell'Acquarella (segnalata dal Gruppo Archeologico Camaiore) e scavata dalla Soprintendenza Archeologica della Toscana con la fattiva collaborazione del Museo Archeologico di Camaiore. Anche il nome di Camaiore trae origine dal latino Campus maior = Campo maggiore, poi trasformatosi in Campomaiore e quindi nell'attuale Camaiore.\nNel Medioevo la citt\u00e0 crebbe notevolmente, grazie all'antica Via Francigena, che da Lucca dirigeva a nord ovest, verso la Lunigiana e il Passo della Cisa, e transitava per il Campo Maggiore, dove gi\u00e0 dall'anno 761 esisteva il monastero di San Pietro, oggi detta la badia di San Pietro di Camaiore. \n&lt;br&gt;Nell'itinerario di Sigerico, la citt\u00e0 rappresentava la XXVII tappa, ed era definita \"Campmaior\" dall'arcivescovo di Canterbury. La prima citazione del villaggio di Campmaior risale all'anno 984 allorch\u00e9 era compreso nel piviere della vicina pieve di Santo Stefano.\n&lt;br&gt;Dall'XI al XIII secolo furono eretti sulle alture pi\u00f9 strategiche del territorio di Camaiore, da ricchi proprietari fondiari di origine longobarda, i castelli o villaggi fortificati di Gombitelli (1029), Pedona e Montemagno (1099), Fibbialla (1123), Montecastrese (sec. XII), Peralla (sec. XIII), Greppolungo (anno 1219), Monteggiori (1224), Montebello (1129), Albiano e Orbicciano (1183), Rotaio (1223), Monte Penna (sec. XIII). Su queste fortificazioni esercitarono i loro poteri le signorie feudali dei nobili di Montemagno e Pedona, i vicecomites di Corvaia e Vallecchia, i nobili di Bozzano e la Jura dei Canonici di San Martino di Lucca.\nIntorno al 1225, o 1226, il Comune di Lucca, con lo scopo preciso di conquistarsi un accesso sicuro al porto di Motrone, sferr\u00f2 un deciso attacco ai castelli camaioresi, in gran parte alleati dei pisani, che ostacolavano questo obiettivo conquistandoli e occupandoli con la forza. Lucca provvide poi a organizzare il territorio di Camaiore in una vasta Vicaria e ad ampliare con un progetto a schema preordinato (terranuova), e contemporaneamente a Pietrasanta (costruita ex novo), il primitivo borgo di Camaiore che divenne il centro di questa estesa giurisdizione.\nNel 1374, il centro camaiorese, sempre per volont\u00e0 della citt\u00e0 madre Lucca, fu fortificato con una possente cinta muraria merlata alta circa 9 metri e dotata di 13 torrette sporgenti. Si poteva accedere al nuovo castello da quattro diversi ingressi: Porta S. Pietro o Lombricese, Porta Genovese, Porta Lucchese e Porta Pedonese. Sul lato orientale, verso Lucca, fu costruita un'alta torre racchiusa da un procinto murario. Le mura castellane rimasero in piedi per circa cinque secoli, poich\u00e9 a incominciare dalla seconda met\u00e0 dell'Ottocento ne fu decretato dal consiglio comunale l'abbattimento. Oggi resta soltanto un tratto del muro di cinta sul versante settentrionale di circa 200 metri di lunghezza, notevolmente sbassato, e si scorgono ancora i resti del procinto murario della rocca.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nTradizioni e folclore.\n \nNell'anno in cui cade questa tradizione, le famiglie, durante la vigilia, tirano fuori dai ripostigli i telai in legno e le armature (nome dei telai) che serviranno a sostenere i bicchieri per l'illuminazione. Il corpo del lumino \u00e8 formato dal cincindello, un telaietto di fil di ferro che, mantenuto a galla da piccoli sugheri, sostiene la bambagia accesa sopra il livello dell'olio; il tutto \u00e8 contenuto in un bicchiere di vetro. Per l'occasione, nella centrale via Vittorio Emanuele, chiamata Via di Mezzo, viene innalzato un arco che rappresenta Gerusalemme. La processione si snoda lungo le vie cittadine illuminate dai lumini accesi che creano un suggestivo scenario.\nIstituzioni, enti e associazioni.\nLa prima confraternita fu istituita a Camaiore nel XIV secolo. Ogni chiesa del paese aveva la propria confraternita a cui era assegnato un determinato compito. Attualmente sono presenti e ancora attive a Camaiore cinque Confraternite: SS. Trinit\u00e0, Maria Santissima Addolorata, San Vincenzo Confessore, SS. Corpo di Cristo e San Vincenzo martire. L'arciconfraternita della Misericordia, con sede nella chiesa del Suffragio, si occupa dei trasporti funebri anche dei non iscritti, della gestione della chiesa dei Dolori e dell'organizzazione della solenne triennale del venerd\u00ec Santo.\nCultura.\nMedia.\nL'emittente pi\u00f9 vecchia del comune \u00e8 \"Tele Camaiore Nuovi Orizzonti\", nata nel 1979 per merito di Ansano Lombardi assieme all'associazione Amici delle Montagna di Camaiore ed in seguito rilevata dalla locale Confraternita di Misericordia, cui tuttora appartiene. L'emittente si basa esclusivamente sul volontariato e trasmette regolarmente filmati di Camaiore e di tutte le manifestazioni versiliesi.\nGeografia antropica.\nFrazioni.\nIl comune di Camaiore possiede ventiquattro frazioni all'interno del proprio territorio: Capezzano Pianore, Casoli, Fibbialla, Fibbiano Montanino, Gombitelli, Greppolungo, La Culla, Lido di Camaiore, Lombrici, Marignana, Metato, Migliano, Montebello, Monteggiori, Montemagno, Nocchi, Orbicciano, Pedona, Pieve di Camaiore, Pontemazzori, Santa Lucia, Santa Maria Albiano, Torcigliano, Valpromaro.\nInfrastrutture e trasporti.\nFerrovie.\nLa fermata Camaiore Lido-Capezzano, posta sulla linea Genova-Pisa, \u00e8 servita dalle relazioni regionali Trenitalia svolte nell'ambito dei contratti di servizio stipulati con la Regione Toscana denominate anche \"Memorario\".\nMobilit\u00e0 urbana.\nIl trasporto pubblico locale \u00e8 garantito dalle autocorse gestite dalla societ\u00e0 CTT Nord.\nL'8 agosto 1900 fu inaugurata la tranvia a vapore che, voluta dal Comune di Camaiore, costituiva il collegamento diretto con Viareggio. L'impianto si attestava sul binari pi\u00f9 a nord all'interno del piazzale dell'allora stazione ferroviaria di Viareggio, oggi un impianto dismesso denominato Viareggio Scalo. Nel 1938, in conseguenza dell'apertura della nuova stazione ferroviaria avvenuta due anni prima, la tranvia fu sostituita da un autoservizio.\nDal 1914, inoltre, il Lido di Camaiore era collegato direttamente con Forte dei Marmi, Pietrasanta e Viareggio tramite la tranvia litoranea, un'allora moderna infrastruttura, elettrificata a 600 V, che contribu\u00ec in maniera significativa allo sviluppo economico e turistico della fascia costiera. Vittima di gravi danneggiamenti subiti nel 1944, durante la seconda guerra mondiale, l'impianto non fu pi\u00f9 ripristinato.\nSport.\nCamaiore \u00e8 un importante centro per l'arrampicata sportiva e nei suoi dintorni si contano numerosi settori d'arrampicata con pi\u00f9 di 800 itinerari che presentano svariati stili di scalata. Grazie al suo clima e alle varie esposizioni delle sue pareti \u00e8 possibile arrampicare a Camaiore durante tutto l'arco dell'anno.\nA Camaiore, prima in estate poi tra fine febbraio e inizio marzo, si svolgeva il Gran Premio Citt\u00e0 di Camaiore, corsa ciclistica riservata ai professionisti. La prima edizione risale al 1949. L'ultima edizione del Gran Premio Citt\u00e0 di Camaiore si \u00e8 tenuta il 6 marzo 2014: a vincerlo Diego Ulissi. Dal 2015 Camaiore ospita la partenza della Tirreno - Adriatico. L'accordo siglato tra l'Amministrazione Comunale e Rcs Sport prevede il via da Camaiore fino al 2020.\nLa frazione Lido di Camaiore, nota meta turistica, \u00e8 stata pi\u00f9 volte arrivo di tappa del Giro d'Italia:\nLa maggiore squadra di calcio della citt\u00e0 \u00e8 l'A.S.D. Camaiore che ha giocato nel campionato di Serie D, \u00e8 attualmente milita nel girone A dell'Eccellenza Toscana.\nLa Pallavolo Camaiore (pallavolo maschile) milita nel campionato nazionale di Serie B2. Altro sport praticato dalla popolazione camaiorese \u00e8 il \"tiro alla fune\", gioco tipo tradizionale riconosciuto dalla FIGeST con tanto di campionato italiano, dove la citt\u00e0 di Camaiore vede il primato nella categoria femminile, prima vinto nel 2018 dall'associazione \"cerberi\" e successivamente vinto dalle detentrici dello scudetto \"Black bull girls\"."}
{"id": "32339", "revid": "322321", "url": "https://it.wikipedia.org/wiki?curid=32339", "title": "Camporgiano", "text": "Camporgiano \u00e8 un comune italiano di abitanti della provincia di Lucca in Garfagnana.\nCamporgiano \u00e8 sulla Via del Volto Santo.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 107 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nInfrastrutture e trasporti.\nCamporgiano \u00e8 attraversata della strada regionale 445 della Garfagnana, sulla quale sono svolte autocorse in servizio pubblico a cura di CTT Nord.\n\u00c8 inoltre presente una fermata ferroviaria, servita dalle corse di Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32340", "revid": "1543377", "url": "https://it.wikipedia.org/wiki?curid=32340", "title": "Capannori", "text": "Capannori (pronuncia ) \u00e8 un comune italiano di abitanti della provincia di Lucca in Toscana. Si tratta del terzo comune della provincia per estensione e per numero di residenti.\nGeografia fisica.\nIl territorio comunale, tra i pi\u00f9 vasti della provincia, si estende per 156,60\u00a0km\u00b2 e attraversa la Piana di Lucca da nord a sud, toccando a nord l'Altopiano delle Pizzorne, a sud il territorio del Compitese e il Monte Pisano.\nIl territorio comunale \u00e8 stato ridotto nel 1913 con l'erezione a comune autonomo della frazione di Porcari e nel 1926 con la cessione al comune di Altopascio della frazione di Badia Pozzeveri.\nIn una delle sue frazioni, si trova un tratto della Via etrusca del ferro.\nOrigine del nome.\nCome la non lontana Capannoli, il toponimo \"Capannori\" \u00e8 un derivato di \"capanna\" (\"capannule\"); il passaggio da /l/ a /r/ in questo caso \u00e8 tipico del lucchese.\nStoria.\nLe prime notizie storiche riguardo Capannori ci giungono a partire dall'anno 745, quando un monaco stabilitosi nel suo territorio decise di edificare una cappella in onore di San Quirico e intorno a essa si cominciarono costruire numerose abitazioni. Ben presto divent\u00f2 un centro agricolo di notevole importanza per l'economia della vicina Lucca. \nDurante il basso medioevo i continui attacchi sferrati dai pisani e dai fiorentini, costrinsero la Repubblica di Lucca a realizzare un'importante opera di fortificazione del borgo. Nel 1313 l'esercito pisano invase Capannori, ma il condottiero lucchese Castruccio Castracani fu presto in grado di liberare il paese dal dominio del nemico. Pochi anni dopo fu proprio lo stesso Castracani a conquistare per conto della sua citt\u00e0, un vasto territorio comprendente Luni, Pisa, Pistoia e Volterra.\n&lt;br&gt;In quel periodo Capannori vide accrescere il proprio prestigio in virt\u00f9 della sua posizione centrale tra i territori annessi da Lucca. \nAltro evento di notevole importanza si ebbe nel 1673, quando Capannori fu proclamata sede del \"Commissariato delle Sei Miglia\" che univa i comprensori di Capannori, Massarosa, Pescaglia e Borgo a Mozzano. Tale ruolo venne esercitato sino alla conquista di Napoleone Bonaparte, quando il commissariato venne trasferito a Lucca. \nIn seguito al Congresso di Vienna la cittadina fece parte del Ducato di Lucca fino al 1847, anno in cui lo stato lucchese fu annesso al Granducato di Toscana. \nOggi il suo territorio esercita una discreta importanza per via delle attivit\u00e0 agricole e soprattutto industriali che vi si praticano. In particolar modo \u00e8 molto sviluppato il comparto relativo alla produzione della carta, infatti Capannori \u00e8 uno dei siti principali del distretto cartario di Lucca.\nMonumenti e luoghi d'interesse.\nAree naturali.\nNel 1997 il Comune di Capannori ha istituito sul suo territorio una piccola area naturale protetta di interesse locale (ANPIL) nella frazione di Castelvecchio, al confine con la Provincia di Pisa.\nL'area, denominata \"Bosco del Bottaccio della Visona\" ha il compito di preservare una delle poche aree umide rimaste nella Toscana nord-occidentale. Il progetto si ripropone di tutelare la flora e la fauna delle aree umide, con particolare riguardo alle specie di uccelli migratori, come le cicogne e le garzette. Nell'oasi sono stati avvistati anche esemplari di tritoni e altri anfibi, che trovano nel chiaro lacustre formato dal Rio Visona un luogo adatto al loro ciclo vitale.\nDal punto di vista botanico il Bosco del Bottaccio \u00e8 caratterizzato da un bosco igrofilo a ontano nero (\"Alnus glutinosa\"), e a fitocenosi mesofile dominate dalla farnia, \"Quercus robur\". Nel chiaro sono frequenti specie idrofile ormai molto rare, come il giaggiolo, il morso di rana (\"Hydrocharis morsus-ranae\"), l'erba vescica (\"Utricularia australis\") e alcune felci di elevato pregio botanico. I delicati equilibri di quest'area sono minacciati dalla presenza di alcune specie alloctone, quali la nutria (\"Myocastor coypus\"), il gambero rosso della Louisiana \"Procambarus clarkii\", l'acero negundo (\"Acer negundo\"), la robinia (\"Robinia pseudoacacia\") e la \"Amorpha fruticosa\".\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nGeografia antropica.\nFrazioni e circoscrizioni.\nCapannori \u00e8 costituito da quaranta centri abitati, i due pi\u00f9 popolosi dei quali sono le frazioni Marlia e Lammari, che hanno circa cinquemila abitanti ciascuna. Il capoluogo comunale, \"Capannori centro\", ha circa quattromila abitanti. I due centri pi\u00f9 piccoli sono le frazioni collinari di Petrognano e San Pietro a Marcigliano, con circa cento abitanti ciascuna.\nIl territorio del comune di Capannori \u00e8 stato storicamente diviso in quattro circoscrizioni, adesso abolite per legge dello Stato per i comuni sotto i abitanti: Nord-ovest (Circoscrizione 1, comprendente le frazioni di Marlia, Lammari e Matraia), Nord-est (Circoscrizione 2), Centro (Circoscrizione 3) e Sud (Circoscrizione 4).\nL'elenco completo delle frazioni \u00e8 il seguente: Badia di Cantignano, Camigliano, Carraia, Castelvecchio di C\u00f2mpito, Colle di C\u00f3mpito, Colognora di C\u00f3mpito, Coselli, Gragnano, Guamo, L\u00e0mmari, Lappato, Lunata, Marlia, Massa Macinaia, Matraia, Paganico, Parezzana, Petrognano, Pieve di C\u00f3mpito, Pieve San Paolo, Ruota, San Colombano, San Gennaro, San Ginese di Compito, San Giusto di C\u00f3mpito, San Leonardo in Treponzio, San Martino in Colle, San Pietro a Marcigliano, Santa Margherita, Sant'Andrea di C\u00f3mpito, Sant'Andrea in Caprile, Segromigno in Monte, Segromigno in Piano, Tassignano, Tofori, Toringo, Valgiano, Verciano, Vorno.\nAgl'inizi del Novecento, Capannori era il secondo comune rurale pi\u00f9 popoloso d'Italia, dopo Roma, e occupava il 5\u00ba posto assoluto tra i comuni non capoluogo di provincia. Probabilmente questo fatto, distorto nel corso degli anni, ha dato vita a una convinzione errata molto diffusa localmente e riportata anche in siti e pubblicazioni ufficiali, che ritiene Capannori il comune pi\u00f9 grande d'Italia per estensione, o uno dei pi\u00f9 grandi. In realt\u00e0, per quanto di grandi dimensioni, esso occupa soltanto il 3\u00ba posto in provincia di Lucca, superato dal capoluogo e da Bagni di Lucca, il 32\u00ba posto in Toscana e il 256\u00b0 in Italia.\nInfrastrutture e trasporti.\nIl 25 luglio 2008 venne inaugurato in localit\u00e0 \"Frizzone\", tra le frazioni di Tassignano, Colognora di Compito e Paganico, il nuovo casello dell'Autostrada A11 (Firenze-Mare). Precedentemente il casello era situato in localit\u00e0 Carraia. Nella stessa localit\u00e0 venne poi inaugurato il 15 aprile 2015 un nuovo scalo merci, di diramazione dalla stazione di Porcari e a servizio delle industrie della zona (principalmente del settore della carta).\nLa frazione di Tassignano ospita il piccolo Aeroporto di Lucca-Tassignano; nella stessa frazione \u00e8 ospitata la stazione ferroviaria di Tassignano-Capannori, sulla linea Firenze-Lucca e la biblioteca comunale.\nLa localit\u00e0 Lunata \u00e8 collegata a Lucca mediante autocorse CTT Nord che transitano sulla ex strada statale 435 Lucchese. Fino al 1957 tale frazione era attraversata dalla tranvia Lucca-Monsummano, che svolgeva servizio passeggeri e merci.\nAmministrazione.\nSindaci.\nIl Comune di Capannori per molto tempo ha avuto il proprio palazzo comunale fuori dal suo territorio. Questo in base a un decreto del Ducato di Lucca, che obbligava la comunit\u00e0 di Capannori ad aver sede nella citt\u00e0 capitale. Fino al 1978 infatti, anno d'inaugurazione della nuova sede, il Municipio di Capannori era nel centro storico di Lucca (omonimo comune e capoluogo di provincia) in Piazza del Suffragio, nel palazzo oggi sede dell'Istituto Musicale \"Luigi Boccherini\". Nel 2008 il trentennale dell'inaugurazione del municipio \u00e8 stato celebrato con una serie di iniziative culturali inserite all'interno del progetto \"Capannori 30 anni\".\nRaccolta differenziata.\nIl Comune di Capannori, in collaborazione con l'azienda ASCIT Servizi Ambientali SpA, ha istituito un sistema di raccolta differenziata porta a porta su tutto il territorio comunale, ed \u00e8 il primo comune in Italia ad aver aderito alla \"Strategia internazionale Rifiuti Zero\". Nel 2012 la raccolta differenziata ha superato la percentuale del 90%; i cassonetti non esistono."}
{"id": "32342", "revid": "322321", "url": "https://it.wikipedia.org/wiki?curid=32342", "title": "Careggine", "text": "Careggine (]) \u00e8 un comune italiano di 508 abitanti, il meno popolato della provincia di Lucca, situato sul versante orientale delle Alpi Apuane.\nGeografia fisica.\nCareggine si trova in Garfagnana, territorio tra le Alpi Apuane e l'Appennino Tosco-Emiliano, e di questo territorio \u00e8 uno dei comuni siti in posizione pi\u00f9 elevata, con la casa comunale a 882 m s.l.m., e un'altitudine che varia da un minimo di 384 a un massimo di 1575. Il centro abitato di Careggine si trova su una montagna scilicoclastica (MOS), avente morfologie di versanti rettilinei, ripidi e aggradati e aree con versanti meno ripidi e complessi; i litotipi presenti sono Flysch arenacei delle Unit\u00e0 Toscane e, subordinariamente, delle Unit\u00e0 Liguri e pseudo-madigno del basamento paleozoico; nei suoli, tipicamente profondi, sabbiosi e acidi, si trova regolite profondo e grossolano, anche su versanti ripidi.\nAltre porzioni del territorio comunale si trovano in sistemi di Montagna Calcarea (MOC) e di Dorsale Carbonatica (DOC). Il territorio comunale al confine settentrionale con Roggio e Puglianella, frazioni rispettivamente di Vagli Sopra e Camporgiano, \u00e8 attraversato dal torrente Edron, a partire dalla sua origine dal lago di Vagli, il quale in Careggine ha un suo ramo. La zona meridionale, al confine con aree montuose dei comuni di Stazzema e Molazzana \u00e8 invece attraversata dal T\u00f9rrite Secca, che si allarga nel lago artificiale di Isola Santa.\nClima.\nDati:https://www.sir.toscana.it/\nOrigini del nome.\nL'origine del toponimo \u00e8 incerta: per alcuni \u00e8 derivante da \"Caricinum\", o \"Cariginae\", e starebbe a significare \"casa\" o \"campo della regina\" o, se riferito ad un accampamento militare romano, \"campo a capo di altri castra\"; un'altra ipotesi vorrebbe il nome derivato da \"Pagus Caricius\", in riferimento ad una pieve edificata secondo la tradizione paleocristiana sui \"pagi\", villaggi rurali, e in questo specifico caso, in un luogo ricco di \"carices\", ovvero giunchi.\nNei pressi del campo sportivo del centro comunale, sono state ritrovate tracce di insediamenti di cacciatori nomadi risalenti al neolitico. Un primo popolo che si insedi\u00f2 nel territorio furono i Liguri Apuani, che lo difesero contro i romani fino al 180 a.C., quando la regione intera divent\u00f2 territorio di Roma, i suoi abitanti furono deportati nel Sannio e i toponimi romanizzati.\nStoria.\nDai primi insediamenti all'Alto Medioevo.\nLe prime notizie sul paese risalgono all'inizio dell'VIII secolo, quando intorno al 720 fu costruita da un nobile lucchese, tale Pertualdo, padre di Peredeo futuro vescovo di Lucca, la cappella di San Pietro, in stile romanico, che nel XII secolo diventa pieve, una delle pi\u00f9 antiche della Garfagnana, e gestisce lo Spedale di Isola Santa, adibito all'assistenza dei viaggiatori tra la Versilia e la Garfagnana, forse fondato insieme alla vicina chiesa di San Jacopo da Matilde di Canossa.\nNel periodo longobardo Careggine appartenne a una nobile famiglia ivi residente, discendente dalla consorteria dei Corvaresi di Corvaia, la cui presenza \u00e8 documentata da una pergamena del 910. Questi nobili, che in un documento del 988 vengono citati come \"Nobiles de Caricino\", ricoprirono un ruolo importante in Garfagnana poich\u00e9 con i signori di Bacciano controllarono la viabilit\u00e0 della Valle del Serchio per secoli, riuscendo ad ottenere agevolazioni e dall'imperatore, e dal pontefice, schierandosi secondo la convenienza.\nLa contesa della Garfagnana tra i comuni toscani.\nQuando Lucca inizi\u00f2 ad espandere il suo territorio, i nobili di Careggine, alleandosi con gli altri della Garfagnana (detti \"Cattanei\"), cercarono di contrastare le milizie lucchesi, schierandosi con il papato e Pisa, sua alleata, e aiutandoli in molte azioni di guerra, compreso l'assedio della Rocca Fiamminga in Versilia del 1169 e nel 1227. Giurarono poi fedelt\u00e0 al Pontefice davanti al nunzio apostolico Cinzio, nella chiesa di Pugnano in Pisa, anche se non serv\u00ec a fermare i lucchesi, che pi\u00f9 tardi grazie all'aiuto di Federico II, riuscirono ugualmente a conquistare l'intera Garfagnana. Si trova una traccia amministrativa di \"Caretine\" nello Statuto lucchese del 1308, come parte della Vicaria di Camporgiano, che per un certo periodo fu amministrata dallo stesso vicario della Vicaria di Castiglione.\nSegu\u00ec un periodo turbolento per Careggine, poich\u00e9 Arrigo VII, dopo che fu incoronato imperatore, si alle\u00f2 con Pisa (all'epoca ghibellina), e invase dei territori di Lucca (all'epoca guelfa), conquistando Versilia e Alta Garfagnana; Careggine, insieme con l'intera Vicaria di Camporgiano, furono donate dallo stesso imperatore a Spinetta Malaspina (19 marzo 1313); poco dopo Castruccio Castracani degli Antelminelli scacci\u00f2 i Malaspina, ma alla sua morte ancora Spinetta Malaspina riconquist\u00f2 il territorio, che vendette poi ai fiorentini nel 1341, mantenendone l'amministrazione; segu\u00ec un lungo scontro tra gli eserciti di Pisa e di Firenze, terminato con la vittoria pisana e la presa dell'area garfagnina nel 1355. Nel 1369, grazie all'Imperatore Carlo IV, Careggine torn\u00f2 ad essere parte dei territori di Lucca; segu\u00ec un breve periodo di quiete con la presa del potere a Lucca di Paolo Guinigi, ma alla sua deposizione la maggior parte della Garfagnana, compreso Careggine, chiese protezione a Niccol\u00f2 d'Este.\nAllora Lucca cerc\u00f2 di ricomprare il territorio, non riuscendo per\u00f2 a reperire la cifra necessaria in tempo, mentre invece Firenze, occupata la Vicaria di Camporgiano, non l'abbandon\u00f2 finch\u00e9 una rivolta popolare, nel 1446, riusc\u00ec a scacciare i fiorentini. Dal 27 febbraio dello stesso anno, quasi tutta la Garfagnana pass\u00f2 sotto il controllo del marchese Leonello d'Este, ad eccezione delle terre di Minucciano e Castiglione, che rimasero fedeli a Lucca; fu istituita la Provincia Estense della Garfagnana, con capoluogo Castelnuovo Garfagnana, e nella nuova suddivisione territoriale, Careggine rimase sotto la giurisdizione della Vicaria (Estense) di Camporgiano. Il borgo fu poi coinvolto solo marginalmente nel conflitto all'inizio del XVII secolo fra lucchesi ed estensi.\nDall'Ottocento a oggi.\nNei primi decenni dell'Ottocento, il casale di Fabbriche era annesso alla comunit\u00e0 di Careggine, cos\u00ec come quello di \"Iapoli\", oggi Iapori, parte per\u00f2 della parrocchia di sant'Antonio a Capricchia, la quale all'epoca, con questo e gli altri casali di Coste, Mezzana, Porreta e Specchio, raggiungeva i 600 abitanti. Le attivit\u00e0 economiche principali erano pastorizia e agricoltura, con produzione di viti, gelsi, canapa, patate e castagne. Il terremoto del 1920 provoc\u00f2 danni al paese, danneggiando anche la chiesa di San Pietro. Nel 1859, all'istituzione della provincia di Modena in previsione dell'unit\u00e0 italiana, Careggine entr\u00f2 amministrativamente a far parte del neonato circondario di Castelnuovo di Garfagnana, nel mandamento I di Camporgiano. Successivamente il circondario venne spostato alla provincia di Massa Carrara e con il Regio Decreto n. 2490 del 9 novembre 1923 fu aggregato a quella di Lucca, fino al 1926, quando venne soppresso e il comune di Careggine pass\u00f2 al circondario di Lucca, che nel 1927 fu soppresso. Al termine del 1944, dei gruppi partigiani stabilirono, nella localit\u00e0 Volsci, la sede della divisione Garibaldi Lunense; il paese fu poi liberato il 25 aprile 1945\nMonumenti e luoghi d'interesse.\nCastello.\nFu probabilmente edificato dai nobili di Careggine (forse intorno al X secolo) sui resti di antiche fortificazioni romane e probabilmente la struttura si svilupp\u00f2 attorno alla torre campanaria della chiesa. Le prime notizie del \"Castrum Caretinii\" risalgono nel 1356, nella Bolla d'Oro redatta dall'Imperatore Carlo IV. Il castello, sopravvissuto alle guerre medievali e rinascimentali in Toscana, era formato da una rocca (il Mastio) racchiusa in una cinta muraria, oggi scomparsa o inglobata in altri edifici del borgo, e disponeva di due porte d'accesso, di cui una \u00e8 tutt'oggi intatta, costituita da un arco a tutto sesto in pietra arenaria. Alcuni storici esaminandone la struttura e comparandola con porte di altri castelli lucchesi la farebbero risalire al XII secolo. (La fortificazione viene citata anche nell'elenco delle fortificazioni che Paolo Guinigi riteneva essenziali per la difesa dei territori di Lucca.)\nPieve di San Pietro.\nRisalente al Trecento, fu una pieve minore probabilmente a causa della posizione montana; da essa dipendevano le chiese di San Jacopo e di Santa Maria di Rogiana (poi di San Biagio) presso il Poggio di San Terenzio. Da un documento di fine Trecento sembra venisse esercitato un diritto di elezione popolare sulla pievania. Ospita un dipinto risalente al XVII secolo, non firmato e attribuito poi a Banduccio Trenta, raffigurante l'ultima cena. Ospita anche una statua di sant'Antonio Abate del 1563, commissionata dalla popolazione di Careggine e attribuibile a Vincenzo Civitali di Nicolao, e una scultura lignea si san Pietro del XV secolo, nella nicchia centrale di un trittico. \nLa chiesa ha subito diversi rifacimenti nel corso dei secoli: nel tardo cinquecento fu rimontato completamente il paramento e fu invertito l'orientamento, ha poi un porticato settecentesco e su una parete del campanile conserva un'incisione di un uomo con una lancia e una donna con una spada, entrambi con evidenziati i genitali, lapide probabilmente di valore apotropaico e appartenente ad un sarcofago ritrovato nella ristrutturazione della chiesa negli anni 1920. Il campanile ospita inoltre, dai primi anni venti, una lapide in onore ai caduti della prima guerra mondiale: nella parte inferiore, in marmo bianco, sono incisi i nomi dei caduti, mentre nella parte superiore c'\u00e8 il bassorilievo in bronzo di un fante morente, nudo e con un elmetto, sorretto dalla Vittoria alata.\nSociet\u00e0.\nEvoluzione demografica.\nLa popolazione straniera residente a Careggine \u00e8 di 12 persone, pari al 2,07% degli abitanti del comune.\nCultura.\nScuole.\nNel paese \u00e8 presente solo una scuola elementare, facente parte dell'Istituto Comprensivo di Camporgiano.\nEventi.\nIl 29 giugno c'\u00e8 la processione per la festa del santo patrono. Nel mese di agosto, nell'ambito dell'evento \"Alpi Apuane in festa\", si svolgono ogni anno il \"Palio Tiro della Forma\" nel capoluogo comunale e la gara podistica \"Trofeo Comune di Careggine\", nei pressi di Isola Santa. Nel mese di ottobre invece, la Festa della Castagna dei vari comuni garfagnini fa tappa a Careggine, cos\u00ec come nel periodo estivo il festival \"Il Serchio delle muse\", itinerante tra i comuni della zona, ha uno dei suoi eventi musicali a Careggine.\nGeografia antropica.\nFrazioni.\nCapanne di Careggine.\nSi trova nella valle della Turrite Secca; \u00e8 costituita da un gruppo di case raccolte attorno alla chiesa di San Giacomo (840 m s.l.m.) La frazione \u00e8 il punto di partenza del sentiero 145, che permette di ascendere al monte Sumbra. In passato i pastori della frazione usavano un alpeggio nella zona di Coste del Giovo di cui oggi restano dei ruderi (a circa 1100 m s.l.m.), quella che era appunto Capannelli di Careggine, ora attraversata dal sentiero 145.\nCapricchia.\nIl centro ebbe il suo sviluppo economico e sociale grazie alla posizione di Capricchia (\"Capriculum\"), il centro religioso, e Mezzana, quello commerciale, lungo una via di comunicazione che da Isola Santa, attraverso la Foce, arrivava a Castelnuovo in Garfagnana. Venne a formarsi con una certa autonomia nel 1610, quando vi fu fondata una chiesa dedicata a sant'Antonio, concessione che diede modo anche alle altre piccole comunit\u00e0 di Capori, Colli, Coste, Iapori, Mezzana, Porreta e Vianova di rendersi autonome dalla pieve di san Pietro, che allora risultava relativamente lontana. Queste borgate, collegate tra loro da vie minori, raggiunsero questo obiettivo dopo una lunga lotta, il cui maggior successo \u00e8 stata la prerogativa parrocchiale della chiesa.\nIsola Santa.\n\u00c8 un piccolo centro sito a 550 m s.l.m. che si \u00e8 sviluppato attorno all\"'hospitale\" annesso alla pieve di San Jacopo (esistente gi\u00e0 nell'VIII secolo), dedito all'assistenza dei pellegrini lungo una mulattiera che collegava la Versilia all'Appennino. Secondo notizie del XVIII secolo, probabilmente fu un borgo fortificato come posto di guardia sul fondovalle. Oggi si affaccia su un lago artificiale formato dallo sbarramento avvenuto negli anni cinquanta della T\u00f9rrite Secca, in seguito al quale problemi strutturali alle case causarono uno spopolamento. negli anni '50 che provoc\u00f2 gravi problemi strutturali alle abitazioni, poi risolti, ma questo determin\u00f2 lo spopolamento del paese. Parte del borgo \u00e8 stata restaurata ed \u00e8 abitata e alcune case ristrutturate vengono sfruttate per scopi turistici; le coperture in ardesia dei tetti sono peculiari. Vi passa il sentiero escursionistico 9, costituito dall'antica mulattiera per Mosceta, e vi inizia il sentiero 145 per Capanne di Careggine ed il monte Sumbra.\nAltre localit\u00e0 del territorio.\nAltre localit\u00e0 notevoli nel territorio comunale di Careggine sono quelle di Colli di Capricchia, Ferriera, Iapori, La Foce, Le Coste, Mezzana, Porreta, Vergaia e Vianova.\nEconomia.\nAgricoltura.\nNella zona si \u00e8 evoluto nei secoli un sistema agro-silvo-pastorale, adattato alle peculiarit\u00e0 del territorio aspro, che si \u00e8 mantenuto fino all'et\u00e0 industriale, grazie agli usi collettivi di beni comunali come boschi, pascoli e terreni agrari; usi pubblici che svolgono anche una importante funzione socializzante. Careggine, insieme ai comuni del versante apuano (Minucciano, Vagli di Sotto, Vergemoli, Molazzana e Castelnuovo Garfagnana) ha mantenuto propri i beni comunali (oltre 6700 ha nei vari comuni elencati) quando, nel 1935, circa 9000 ha dei beni dei comuni garfagnini venivano ceduti allo Stato.\nIl territorio di Careggine, con quello dell'intera Garfagnana, fa parte delle aree di produzione della farina di neccio della Garfagnana DOP e del farro della Garfagnana IGP.\nTurismo.\nIntorno alla frazione Vianova (1093 m s.l.m.) si \u00e8 sviluppato un comprensorio sciistico, dotato di impianti di innevamento artificiale, con sei piste, per 5\u00a0km di tracciato di discesa, 5 di fondo e tre impianti di risalita (impianti di propriet\u00e0 della Societ\u00e0 per la Valorizzazione dell'Altopiano di Careggine, a capitale misto e partecipata anche dal comune). Le due piste principali discendono dal Monte Porreta. La rilevanza come stazione sciistica \u00e8 locale, in quanto il bacino d'utenza del comprensorio \u00e8 proveniente dalla Garfagnana stessa, dalle zone costiere delle province di Massa-Carrara, Lucca, Pisa e Livorno, e dalle zone interne delle province di Pisa e Lucca.\nInfrastrutture e trasporti.\nIl centro abitato di Careggine \u00e8 servito dalla strada provinciale 49, che la collega a valle alla sua stazione ferroviaria, nei pressi della quale si innesta poi sulla ex Strada Statale 445 (ora Strada Regionale 445), che unisce Media Valle del Serchio e Lunigiana; alla stessa 445 \u00e8 unita la zona meridionale del territorio comunale, con le zone di Capanne e Isola Santa, tramite la strada provinciale 13. Sulla SP 49 e la SR 445 sono svolte autocorse in servizio pubblico a cura di CTT Nord-VaiBus, con una linea che (a fine 2014) collega Vagli di Sopra a Castelnuovo di Garfagnana, passando per Careggine.\nIn localit\u00e0 Poggio del comune di Camporgiano \u00e8 presente la fermata ferroviaria Poggio-Careggine-Vagli, situata sulla ferrovia Lucca-Aulla e servita dalle corse di Trenitalia nell'ambito del contratto di servizio con la Regione Toscana. I treni servono il traffico pendolare locale, con la presenza di corse dirette dall'Alta Garfagnana verso Lucca e Pisa in mattinata e corse di ritorno la sera.\nAmministrazione.\nAltre informazioni amministrative.\nCareggine fa parte dell'Unione Comuni Garfagnana e della Comunit\u00e0 montana Garfagnana.\nSport.\nImpianti sportivi.\nIl comune \u00e8 dotato di un campo sportivo polivalente in materiale sintetico prossimo all'abitato di Careggine. Inoltre poco distante dal centro si trova il complesso sportivo con campo di calcio convenzionale (con piccola tribuna), campo da tennis e relativi servizi (spogliatoi, docce, servizi igienici e altri locali di servizio)."}
{"id": "32343", "revid": "198277", "url": "https://it.wikipedia.org/wiki?curid=32343", "title": "Castelnuovo di Garfagnana", "text": "Castelnuovo di Garfagnana \u00e8 un comune italiano di abitanti della provincia di Lucca in Toscana; \u00e8 il capoluogo della Garfagnana.\nGeografia fisica.\nTerritorio.\nSorge alla confluenza del fiume Serchio con il torrente T\u00f9rrite Secca. A Castelnuovo \u00e8 stato scoperto un particolare minerale, la dinite, che prende il nome da Olinto Dini (1802-1866), professore di fisica all'Universit\u00e0 di Pisa, omonimo del celebre poeta, che la scopr\u00ec in un locale deposito di lignite nel 1852.\nStoria.\nNella zona dell'attuale confine col comune di Pieve Fosciana sono state rinvenute tracce della presenza etrusca e romana.\nLe prime notizie storicamente documentate del centro abitato risalgono tuttavia al 740, in epoca longobarda.\nScarse sono le informazioni al riguardo dell'Alto Medioevo, e dei primi secoli del Basso: sono stati rinvenuti solo documenti che rilevano la presenza della chiesa di S. Pietro relativamente agli anni 773, 839, 940, 986, 1045.\nSi ha un documento datato 26 luglio 1234 che attesta la rassegnazione, da parte dei Lucchesi, del castello di Castelnuovo alla corte di Roma, a titolo di pegno.\nNel Trecento Castelnuovo si era affermato come importante centro di transito, vera e propria \"porta meridionale\" della valle della Garfagnana.\nDal terzo decennio del secolo la Repubblica di Lucca divenne una signoria alla cui guida fu Castruccio Castracani; questo grande politico e militare fece ammodernare molte fortezze e a Castelnuovo ordin\u00f2 (1324) la costruzione del ponte, per collegare l'esistente castello all'antico borgo di \"Cellabarotti\", l'attuale rione di \"Santa Lucia\". La signoria di Castruccio dur\u00f2 fino al 1327, anno della sua morte. In seguito Castelnuovo continu\u00f2 a far parte dello stato di Lucca durante il periodo di dominio pisano e poi dopo la restaurazione della libert\u00e0 repubblicana (1369).\nNel 1429, vista l'offensiva di Firenze che stava penetrando in Garfagnana, ed aveva posto sotto assedio la stessa Lucca, Castelnuovo si sottomise volontariamente a Niccol\u00f2 d'Este di Ferrara, sfuggendo cos\u00ec dal dominio lucchese ed evitando la conquista fiorentina. Gli Estensi fecero di Castelnuovo il capoluogo della neonata provincia della Garfagnana, e ricompensarono gli abitanti con diversi privilegi. Il vecchio capoluogo infatti era Castiglione di Garfagnana, centro che sarebbe sempre rimasto fedele a Lucca costituendo una enclave fortificata circondata dalla provincia estense.\nCastelnuovo sotto gli Estensi conobbe il suo periodo di maggior splendore, ma anche il periodo pi\u00f9 drammatico della sua storia quando nel 1512, durante la guerra della lega di Cambrai, sub\u00ec l'invasione delle truppe di papa Giulio II e dei suoi alleati in guerra con gli Estensi. Nel 1512 entr\u00f2 in Castelnuovo Francesco della Rovere, duca di Urbino, ma fu subito allontanato dal ritorno dei Lucchesi; nel 1521 furono infine i Fiorentini ad impadronirsi della citt\u00e0, sostenuti da papa Leone X (nel frattempo succeduto a Giulio II). Si tratt\u00f2 di un periodo di continue invasioni e scontri armati fra i due schieramenti, che sottoposero la popolazione a violenze e saccheggi.\nAlla morte del pontefice, i castelnuovesi insorsero, aiutati dai briganti che in quel periodo infestavano le montagne e le campagne, penetrarono nel castello e scacciarono il commissario pontificio, il fiorentino Giulio de' Medici, reclamando il ritorno della protezione degli Estensi. \n&lt;br&gt;L'allora duca Alfonso I d'Este invi\u00f2 in Garfagnana come Commissario ducale il poeta Ludovico Ariosto che and\u00f2 a insediarsi all'interno della rocca (chiamata oggi in suo onore \u201cRocca Ariostesca\u201d), facendo del borgo il centro amministrativo ed economico dell'intera provincia Estense della Garfagnana.\nIl duca Alfonso II d'Este fece poi costruire a difesa della citt\u00e0 la possente fortezza di Mont'Alfonso, sopra un colle (a lui intitolato come riconoscimento dai castelnuovesi), sovrastante la nascente cittadina, che rappresent\u00f2 negli anni successivi un rifugio sicuro per l'intera popolazione.\nNel XVII secolo la situazione in valle del Serchio era la seguente:\nIn pratica la Valle era divisa tra i tre stati del Centro-Nord Italia pi\u00f9 forti e ricchi in quel periodo.\nCastelnuovo rimase estense sino all'avvento delle truppe francesi di Napoleone, che lo aggreg\u00f2 dapprima alla Repubblica Cispadana (quando la valle fu sconvolta da una sommossa antifrancese duramente repressa ed in seguito alla Repubblica Cisalpina, per poi annetterlo, nel 1805, al principato di Lucca e Piombino, retto dalla sorella del Bonaparte Elisa Baciocchi.\nNel 1814, nel clima della Restaurazione, tornarono gli Estensi, con l'acclamazione popolare di Francesco IV, che ressero la citt\u00e0 e la valle fino all'Unit\u00e0 d'Italia, a parte un breve periodo di dominio dei granduchi di Toscana tra il maggio 1848 e l'aprile 1849. In un regolamento redatto a Modena nel 1852, sono riportate le unit\u00e0 di misura di Castelnuovo di Garfagnana, allora in uso in gran parte della provincia estense garfagnina: il \"barile di Castelnuovo\", il \"sacco\", il \"braccio\", la \"libra\", la \"pertica\" e il \"mezzino\".\nSi tenne nel 1860 il plebiscito che sanc\u00ec l'annessione di Castelnuovo e degli altri centri garfagnini al nascente Regno d'Italia, inglobati alla provincia di Massa Carrara, nata dalla fusione della Lunigiana e della Garfagnana appunto: tale provincia fu in un primo tempo assegnata alla regione Emilia, per essere poi ricondotta alla sua collocazione toscana nel 1871.\nFu nel 1923 che Castelnuovo con il suo circondario fu definitivamente aggregato alla provincia di Lucca, chiudendo un cerchio lungo sette secoli.\nOnorificenze.\nIl 7 gennaio 2010 gli \u00e8 stato conferito il titolo di citt\u00e0. Il comune \u00e8 inoltre depositario della Medaglia d'oro al merito civile che il presidente della Repubblica Giorgio Napolitano ha consegnato ai sedici comuni della Garfagnana il 25 aprile 2010.\nMonumenti e luoghi d'interesse.\nDuomo dei Santi Pietro e Paolo.\nEretto nel XVI secolo sui resti di una preesistente chiesa romanica risalente all'XI secolo, in et\u00e0 barocca l'interno fu oggetto di profondi cambiamenti, con l'aggiunta di nove altari, con lo sfarzo decorativo tipico dell'epoca. La facciata rinascimentale, presenta tre portali ed \u00e8 scompartita da quattro lesene sorreggenti un semplice frontone.\nDurante la seconda guerra mondiale sub\u00ec il crollo del tetto e di alcuni muri esterni e il successivo restauro ne riscopr\u00ec la fase pi\u00f9 antiche.\nConserva una splendida pala d'altare in terracotta robbiana raffigurante \"\"san Giuseppe\", attribuita al Verrocchio, una cornice marmorea della bottega del Civitali, una tela di Michele di Ridolfo del Ghirlandaio raffigurante la \"Madonna con Santi\"\".\nIl cosiddetto \"Cristo Nero\", scultura del XV secolo, scampato all'incendio che colp\u00ec la sacrestia nel 1977, \u00e8 oggi conservato nella cappella di San Giuseppe (che un tempo ospitava la terracotta attribuita al Verrocchio), al lato dell'abside.\nRocca Ariostesca.\nLa Rocca Ariostesca, simbolo della citt\u00e0 che domina la centrale piazza Umberto I, deve il suo nome all'aver ospitato dal 1522 al 1525, in qualit\u00e0 di governatore della provincia estense di Garfagnana, il poeta Ludovico Ariosto, cui succeder\u00e0 nel secolo successivo Fulvio Testi (1640-1642).\nFortezza di Mont'Alfonso.\nLa Fortezza di Mont'Alfonso fu ideata, alla fine del Cinquecento, come estremo presidio difensivo del Ducato di Ferrara a difesa del confine con la Repubblica di Lucca.\nTeatro Comunale Vittorio Alfieri.\nIl Teatro comunale Vittorio Alfieri \u00e8, con i suoi 510 posti a sedere, il secondo teatro della provincia, dopo il Teatro del Giglio di Lucca. Fu inaugurato la sera del 22 agosto 1860, con \"La straniera\" di Vincenzo Bellini.\nIl teatro era stato voluto da un gruppo di maggiorenti locali, fra cui il conte Giovanni Carli e Antonio Vittoni: il conte Carli stesso progett\u00f2 la struttura ispirandosi probabilmente ad elementi decorativi presenti nel teatro del Giglio di Lucca. L'edificio presenta un ampio atrio, la platea a ferro di cavallo, tre ordini di 17 palchi pi\u00f9 il loggione. Le opere pittoriche furono realizzate dal castelnovese Davide Franchi.\nIntatto dopo la Seconda guerra mondiale, venne trasformato in sala cinematografica, fino alla sua chiusura nel 1990. Il 9 settembre 2006, con un concerto sinfonico dell'Orchestra regionale toscana, il teatro \u00e8 stato nuovamente inaugurato dopo i restauri.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 409 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nScuole.\nSono presenti a Castelnuovo due Istituti Superiori, che in coordinamento con il polo scolastico di Barga assicurano agli studenti della Valle del Serchio un'ampia possibilit\u00e0 di scelta.\nEssi riuniscono al loro interno:\nHa inoltre sede a Castelnuovo la Scuola edile Lucchese: essa si occupa della formazione, della qualificazione e della specializzazione di operai, amministratori e tecnici nella sua specifica area di interesse.\nIstituzioni, enti e associazioni.\nTra le associazioni, particolare importanza riveste la Confraternita di Misericordia di Castelnuovo di Garfagnana, fondata nel 1451, : nata con il nome di Compagnia di Santa Croce, ha assunto nel 1993 con atto ufficiale la denominazione attuale di Confraternita di Misericordia.\nL'Accademia degli Alpestri fu fondata a Castelnuovo nel 1629, sotto la protezione del principe Francesco d'Este, figlio del duca Alfonso III, che ne ufficializz\u00f2 l'istituzione in una lettera del 9 giugno dello stesso anno, che cos\u00ec iniziava: \u00abIndizio di animo virtuoso \u00e8 la nuova Accademia, che havete introdotto cost\u00ec; e segnale di volont\u00e0 amorevole \u00e8 il desiderio di aprirla sotto la mia protezione\u00bb. Alla stessa lettera se ne accompagnava un'altra, firmata da Fulvio Testi, allora segretario del principe, che anni dopo sarebbe venuto governatore della provincia garfagnina, che cos\u00ec commentava: \u00abBisogna confessare il vero: i Garfagnini hanno una straordinaria abilit\u00e0 in tutte le arti virtuose, e gl'intelletti loro sono elevati, spiritosi, capaci d'ogni migliore disciplina. Ora che alla loro naturale idoneit\u00e0 si aggiunge l'esercizio, che non deve sperarsene? Piacemi il nome d'Alpestri, perch\u00e9 scherza col genio del luogo; e lo ricevo per augurio felice, e fausta osservazione. Parnaso che \u00e8 la stanza d'Apolline e delle Muse \u00e8 un colle ben discosceso, e le glorie di Roma cominciarono a fiorire tra l'asprezza de' monti, e la sterilit\u00e0 de' boschi\u00bb.\nGeografia antropica.\nSuddivisioni storiche.\nCastelnuovo presenta un tessuto urbano all'interno del quale sono individuabili pi\u00f9 zone distinte, dette \"rioni\": i pi\u00f9 antichi si raccolgono intorno alle mura castellane, mentre i pi\u00f9 moderni hanno mantenuto il toponimo arcaico della zona dove sono sorti.\nTra i rioni \"storici\" si annoverano:\nIn epoca moderna si sono aggiunti a questi:\nAncora comprese nel vero e proprio tessuto urbano, si possono identificare un'estesa zona industriale, un'area detta \"alle Piscine\" comprendente la gran parte degli impianti sportivi nonch\u00e9 una zona residenziale e commerciale di recente sviluppo, e, lungo la statale che conduce a Camporgiano, la borgata di Debbia a carattere residenziale. Questi tre circondari, insieme ad altri non menzionati (ad esempio \"Carbonaia\", \"ai Cerri\"), non hanno comunque mai assunto, nel corso degli anni, lo \"status\" di veri e propri rioni, ma sono stati sempre considerati parte di quelli gi\u00e0 ricordati.\nFrazioni.\nIl territorio di Castelnuovo di Garfagnana comprende, oltre al capoluogo comunale, altre sette frazioni:\nAltre localit\u00e0 del territorio.\nAltre localit\u00e0 notevoli sono quelle di Capannelle, Metello, Monteperpoli, Monticello-Casetta e Volcascio.\nInfrastrutture e trasporti.\nCastelnuovo di Garfagnana \u00e8 attraversata della strada regionale 445 della Garfagnana e da alcune strade provinciali sulle quali sono svolte autocorse in servizio pubblico a cura di CTT Nord.\n\u00c8 inoltre presente una stazione ferroviaria, servita dalle corse effettuate da Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\n\u00c8 presente una squadra di calcio, l'U.S. Castelnuovo, che attualmente milita in Eccellenza Toscana ma ha partecipato per molti anni alla Serie C2, attuale Lega Pro.\nIl dieci volte campione italiano di rally Paolo Andreucci \u00e8 nativo di Castelnuovo\nLo sport pi\u00f9 praticato \u00e8 il calcio, ma vengono praticati anche Motocross e Downhill, prevalentemente a livello amatoriale, grazie al fatto che nella zona sono presenti una moltitudine di sentieri sterrati.\nEsiste l'auto moto club Garfagnana (AMC GARFAGNANA) che si occupa anche dell'organizzazione della cronoscalata Sillano-Ospedaletto\nSono presenti 21 squadre di calcio amatoriale che ogni anno si sfidano nel campionato UISP.\n\u00c8 presente una squadra di pallacanestro, il Cefa basket che vanta una partecipazione al campionato di serie B femminile (sezione poi soppressa) e la squadra maschile che milita in Promozione Regionale, la societ\u00e0 \u00e8 molto attiva anche a livello giovanile con squadre under 14 , under 16 , aquilotti e pulcini.\nSempre a Castelnuovo di Garfagnana si tiene tra Aprile e Maggio il Torneo Internazionale di Basket categoria aquilotti.\nLa cittadina ha dato inoltre i natali al calciatore Giovanni Di Lorenzo.\nLa tennista Jasmine Paolini, attualmente numero 63 al mondo, \u00e8 nativa di Castelnuovo."}
{"id": "32344", "revid": "322321", "url": "https://it.wikipedia.org/wiki?curid=32344", "title": "Castiglione di Garfagnana", "text": "Castiglione di Garfagnana \u00e8 un comune italiano di abitanti della provincia di Lucca in Toscana. \u00c8 attraversato dal torrente Esarulo.\nGeografia fisica.\nCastiglione rientra nella regione della Garfagnana in provincia di Lucca, ed \u00e8 uno dei sedici comuni che la costituiscono. Il paese \u00e8 posto su un contrafforte appenninico in riva sinistra del fiume Serchio ad una quota di 545\u00a0m s.l.m., ma il territorio comunale ha un'altimetria che oscilla dai 350\u00a0m s.l.m. fino ai 1700\u00a0m s.l.m. delle cime appenniniche sommitali che lo separano dal territorio del Frignano (Modena).\nDista circa 6\u00a0km da Castelnuovo di Garfagnana, sede della Unione dei Comuni della Garfagnana e si trova lungo la strada provinciale del Passo delle Radici. Il territorio si presenta ricco di castagni, conifere e faggi ed \u00e8 percorso da numerosi sentieri molto interessanti da un punto di vista turistico-ambientale.\nStoria.\nFondazione.\nRisale al periodo della dominazione romana la costruzione di castra, cio\u00e8 terre munite di fortificazioni, tra queste Castrum Leonis (Castello del Leone). Al tempo fu tenuto in gran conto per la sua posizione di controllo sulla via che conduceva al passo di San Pellegrino, uno dei pi\u00f9 facili passaggi dell'Appennino. A causa della sua posizione strategica, il Castello del Leone ebbe un passato molto tormentato e spesso fu costretto a difendersi dai numerosi assedi. Il primo, da parte dei lucchesi, nel 1170 provoc\u00f2 molti danni. La resa impegn\u00f2 Lucca alla ricostruzione ed alla elevazione a sede di Vicaria, ma Castiglione si fece promotore di una lega di comuni garfagnini contro la stessa repubblica.\nAll'inizio del 1200 l'Imperatore Ottone pose nuovamente Lucca alle dipendenze dell'Impero, sciogliendo i Comuni della lucchesia dal giuramento di fedelt\u00e0 fatto alcuni anni prima alla citt\u00e0. Il castello, distrutto nel 1226, fu ricostruito nel 1230. Lucca ottenne dall'Imperatore Federico II l'Investitura imperiale sulla Garfagnana, per amministrare la quale la suddivise in Vicarie e Castiglione Garfagnana divent\u00f2 la pi\u00f9 importante Vicaria della Valle del Serchio.\nIntorno al 1310 Arrigo IV di Lussemburgo insedi\u00f2 a Lucca Spinetta il Grande e alcune terre della Vicaria di Castiglione furono inserite nella Vicaria di Camporgiano (data in feudo allo Spinetta). Dopo essere passata sotto dominio pisano, l'8 aprile 1369 Lucca, dopo aver pagato centomila fiorini d'oro a Carlo IV, riconquist\u00f2 la sua libert\u00e0 e le sue terre. Il 10 marzo 1371 nel castello di Castiglione fu firmata la pace fra Lucca e gli Antelminelli e altri nobili garfagnini, e Lucca, rientrata in possesso di Castiglione nel 1371, la fortific\u00f2 con una cinta muraria pi\u00f9 robusta e con una serie di torrioni.\nNel XV secolo Lucca guidata da Paolo Guinigi, si ritrov\u00f2 a guerreggiar nuovamente con Firenze, i fiorentini stabilitisi ormai a Barga cercarono nuovamente di impadronirsi della Garfagnana, ma questa volta molte terre garfagnine per sfuggire ai continui saccheggi e scontri armati fra le due fazioni, chiesero protezione al Marchese di Ferrara Niccol\u00f2 III d'Este, i fiorentini in Castiglione (restato fedele a Lucca) videro una facile preda e nel 1429 con un'armata di 150 cavalieri e altrettanti pedoni lo posero sotto assedio, i castiglionesi per nulla intimoriti opposero una forte resistenza e i fiorentini accortesi dell'impossibilit\u00e0 di entrare nel castello furono costretti a inviare dei rinforzi, corse in loro aiuto Bernardino Ubaldino della Carda, padre del Duca d'Urbino che con 2000 pedoni e 800 cavalieri giunse sotto le mura di Castiglione, ma per un gioco del destino quando tutto era pronto per la battaglia, a Lucca una congiura ordita da Pietro Cenami e Lorenzo Buonvisi, pose fine alla Signoria di Paolo Guinigi, ai castiglionesi saputo dell'accaduto per evitare il peggio, non rimase altro che arrendersi e giurar fedelt\u00e0 ai nuovi padroni.\nNel XV secolo Castiglione fu dominata per un breve periodo dai fiorentini, ma a seguito della pace stipulata tra Milano (alleata di Lucca) e Venezia (alleata di Firenze), nel 1433 ritorn\u00f2 sotto il controllo lucchese.\nDal XVI secolo.\nTra il XV e il XVIII secolo l'importanza strategica di Castiglione si accrebbe notevolmente. La Garfagnana e la vicina Lunigiana infatti si trovarono divise tra vari stati con la presenza di enclaves e confini sinuosi e frastagliati. Castiglione rimase un territorio della Repubblica di Lucca completamente circondato dal Ducato di Ferrara (poi Ducato di Modena). Per spiegare la maggiore importanza di Castiglione rispetto ad altre pur notabili terre lucchesi in Garfagnana e Lunigiana (Montignoso, Minucciano, Gallicano) basti ricordare come Castiglione controllasse la pi\u00f9 importante strada attraverso la quale gli Estensi avrebbero potuto inviare truppe e rifornimenti in Val di Serchio; il mantenimento di Castiglione fu dunque fondamentale per la Repubblica, la quale invest\u00ec ingenti somme nel potenziamento delle fortificazioni. Castiglione, inoltre, controllava anche il valico di San Pellegrino in Alpe, sito importante anche sotto il profilo religioso e conteso per secoli tra lucchesi, modenesi e reggiani.\nEconomia.\nTurismo.\nI luoghi da visitare a Castiglione di Garfagnana sono:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 85 persone (46 maschi e 39 femmine).\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nMolto famosa e rinomata in tutta la provincia di Lucca \u00e8 la Filarmonica Alpina di Castiglione di Garfagnana fondata nel 1858 con il nome di fanfara popolare attualmente guidata dal Maestro Silvano Marcalli. Nel 2008 sono stati festeggiati i 150 anni di attivit\u00e0 della filarmonica con un raduno dei vecchi ed attuali membri della banda.\nDal mese di luglio 2011 \u00e8 stato riconosciuto, per la grande tradizione musicale, \"Paese della Musica\".\nPersonaggi meritevoli di citazione sono il pittore Giovan Battista Santini (1882 - 1956) e il cartografo Domenico Cecchi (1678 - 1745).\nGeografia antropica.\nFrazioni.\nOltre al capoluogo, anche le frazioni sono interessanti da un punto di vista turistico e meritano una visita da parte di chi vuole recarsi in queste zone. Le frazioni pi\u00f9 importanti sono:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nGemellaggi.\nCastiglione di Garfagnana \u00e8 gemellata dal 1\u00ba maggio 2010 con il comune francese di Isola, localit\u00e0 molto nota in quanto sede del maggior comprensorio sciistico delle Alpi Marittime Francesi e del Mercantour (Isola 2000).\nAltre informazioni amministrative.\nCastiglione fa parte dell'\"Associazione nazionale Citt\u00e0 del Castagno\" (ottobre 2009) e dei I borghi pi\u00f9 belli d'Italia (luglio 2011)"}
{"id": "32345", "revid": "322321", "url": "https://it.wikipedia.org/wiki?curid=32345", "title": "Coreglia Antelminelli", "text": "Coreglia Antelminelli \u00e8 un comune italiano di abitanti della provincia di Lucca in Toscana.\nOrigini del nome.\nCoreglia significa \"terra di scorrimento, luogo da cui si passa\" e deriva dal latino \"Corrilia\". Antelminelli fu aggiunto nel 1862 quando, con la nascita dello Stato Italiano e l'insorgere di omonimie, nacque la necessit\u00e0 di distinguere il comune da quello che oggi \u00e8 Coreglia Ligure. Il nome Antelminelli \u00e8 quello di una nota famiglia nobiliare della Lucchesia.\nStoria.\nLe prime testimonianze dell'esistenza di Coreglia Antelminelli si trovano in un documento dell'Archivio Arcivescovile di Lucca del 1048 che ne attesta la propriet\u00e0 da parte dei Rolandinghi, signori longobardi delle Pieve di Loppia.\nIl castello del tempo era pi\u00f9 piccolo rispetto a quello attuale, composto da una fortezza ed una piccola cinta muraria che racchiudeva altre due torri. A ovest il paese era protetto da un dirupo, mentre la difesa a nord era garantita dalla fortezza e dalla torre principale. Il lato a sud-est era tenuto sicuro da un castello vicino, sempre dei Rolandinghi, nella zona pi\u00f9 a valle (Ansuco).\nNei due secoli successivi, i conflitti dei feudatari della zona con la citt\u00e0 di Lucca costrinsero i Rolandinghi a ritirarsi. Le terre furono ereditate prima dai Bizzarri e poi dagli Antelminelli che attuarono delle modifiche alla struttura interna del paese. La fortezza fu sostituita con la chiesa di San Michele e la torre addossata a essa convertita in campanile mentre venne eretta una nuova rocca a scopi difensivi. Inoltre, per permettere spostamenti rapidi e nascosti all'occhio nemico in caso di attacco, furono costruite delle gallerie sotterranee.\nCon la divisione del territorio della Garfagnana e della Valle del Serchio fatta dai lucchesi, nel 1272 nacque la Vicaria di Coreglia. Poco dopo, i guelfi al comando di Ranieri di Monte Garullo si impossessarono della roccaforte. Castruccio Castracani, nel 1316, prese d'assedio il paese e lo riconquist\u00f2. Alla sua morte, il castello rimase a Sante Antelminelli, ma sotto insistenza dei lucchesi nel 1333 Carlo IV lo sostitu\u00ec con Francesco Castracani. Fu un periodo di grande splendore per la Vicaria e, successivamente, Francesco Castracani venne nominato conte dall'Imperatore. La contea era molto vasta, come testimonia uno scritto di Carlo IV:\n\"\u00ab\u2026Vicariam insuper Corellie de Garfagnana, Diocesis Lucane, cum fortiliciis, castris, villis et locis ad eamdem pertinentibus, videlicet Corilia, Gromignana, Roccha Pictorita, Licignana, Ghivizanum, Colle Berthinghi, Bori, Terulium, Viciana, Calavorna, Villa Terrenzana, Lugnanum, Bulglanum, Granarolum, Fornele, Chifenti, Corsagna, Perta, Putiocianum, Anchianum, Burgomozzani, Cereto, Roccamozzani, Oneta, Cuna, Vergilio, Mottone, Spolizano, Ceretulo, Gioviano, Terzone, Deza, Volimiana, Vetriano, Colognora, Villa Roggia, Castella Roggia, Anzana, Gello, Piegaio, Pescalia et Convalli\u2026\u00bb\".\nNel Quattrocento i territori della Garfagnana, fino a quel momento sotto il dominio lucchese, iniziarono a fare atto di dedizione agli Estensi. Lucca, a quel tempo alleata del Ducato di Milano contro l'espansione di Firenze e Venezia, chiese aiuto agli Sforza per mantenere l'ordine. Il territorio coreglino si trov\u00f2 in mezzo alle contese tra l'esercito degli Estensi e quello di Francesco Sforza quando questi scese per attuare la riconquista della Garfagnana, ma non sub\u00ec danni.\nNel 1438 Lucca, tentando di mantenere la propria indipendenza da Pisa e Firenze, firm\u00f2 una tregua di tre anni concedendo loro la Vicaria di Coreglia. Dopo il Cinquecento, finite le guerre per la conquista della Garfagnana, il castello di Coreglia Antelminelli perse di importanza.\nCon l'annessione napoleonica nel 1801, Coreglia divenne parte della \"Provincia delle Montagne\". L'odierno comune di Coreglia Antelminelli nasce con il Regno d\u2019Italia nel 1861.\nDurante la Seconda guerra mondiale il comune fu conquistato dalle truppe tedesche e, data la sua vicinanza alla \"Linea gotica\", tra il 26 e il 28 aprile del 1944 venne coinvolto nell\"Operazione Wintergewitter\".\nSimboli.\nLo stemma del comune richiama quello di Lucca per suddivisione e colori dello sfondo: bianco quello superiore e rosso quello inferiore.\nIl primo contiene tre elementi: un cuore che rimanda al nome del comune (\"Core\"-glia) e due stelle dorate a otto punte poste ai suoi lati che simboleggiano la suddivisione del territorio: il Piano, a valle, e il borgo di Coreglia.\nLe tre montagne sullo sfondo rosso richiamano il monte delle Tre Potenze, facente parte dell'Appennino Tosco-Emiliano e del territorio del comune.\nLa corona posta sulla cima indica il legame di Coreglia con Francesco Antelminelli Castracani, nominato conte del posto da Carlo IV di Lussemburgo.\nMonumenti e luoghi d'interesse.\nArchitetture religiose.\nL'Eremo di Sant'Ansano \u00e8 situato su un colle vicino a Lucignana, in mezzo a un bosco di lecci, e le prime notizie della sua esistenza risalgono all'anno 1000. In un primo periodo lo si trova con il nome di \u201cLexie\u201d, \"lecci\", molto presenti in quel luogo, poi mutato in \u201cRocca Pettorita\u201d perch\u00e9 nella zona era presente una rocca di segnalazione, abbandonata in epoca medievale.\nLa chiesa romanica venne trasformata in oratorio intorno al 1400 e le fu aggiunto anche un portico. Nel XVI secolo, la canonica divenne un romitorio in cui viveva un frate addetto al controllo della chiesa e di tutto il territorio annesso.\nIl luogo \u00e8 rimasto abbandonato per anni, ma gli abitanti di Lucignana ne hanno restaurata una parte: la chiesa e la parte del romitorio. In quest'ultimo \u00e8 stato ripristinato l'ambiente in cui viveva l'eremita: al piano terra c'\u00e8 la cucina, con tanto di utensili, e in quello superiore si trova la camera da letto con gli abiti e il giaciglio del frate. Intatto \u00e8 anche il campanile, funzionante.\nArchitetture militari.\nLa torre di Castruccio Castracani, cos\u00ec chiamata perch\u00e9 ristrutturata e fortificata per volere di Castruccio nei primi anni del Trecento, \u00e8 alta circa 25 metri e veniva usata per l'avvistamento dei nemici e come difesa. Era dotata di otto merli, ma quelli centrali sono scomparsi. Il piano terra era adibito a magazzino e perci\u00f2 non comunicava dall'interno con quelli superiori; il primo e il secondo piano erano rispettivamente la zona giorno e la zona notte. L'uso abitativo, per\u00f2, si avr\u00e0 solo dopo la fine delle guerre in Toscana.\nIl ritrovamento di una pavimentazione a tre metri di profondit\u00e0 rispetto al piano terra fa ipotizzare che la torre esistesse da prima del 1100.\nAltro.\nLe prime notizie su questo luogo risalgono agli inizi del Novecento, quando alcuni esploratori del posto scoprirono l'ingresso della grotta vicino al torrente Segone (Gromignana). \nDopo l'ingresso si trova una discesa di circa dieci metri che diventa un percorso piano su cui si snodano numerose gallerie. Nell'apertura terminale \u00e8 stata posta una Madonnina fosforescente, come protezione per i visitatori.\nIl nome deriva dall'usanza di attribuire a fate e folletti la creazione inspiegabile, nel passato, di certi luoghi.\nWww.labucadellefate.it\nGli affreschi dell'abside della chiesa dei Santi Lorenzo e Lazzaro a Piano di Coreglia risalgono al 2001 e sono opera del pittore Paolo Maiani: sono due scene, \"La Resurrezione\" e \"Ges\u00f9 che cammina sulle acque\", rispettivamente sulla parte superiore e su quella inferiore.\n\"La Resurrezione\" vede protagonista il Cristo che rinasce e la forza sprigionata da quell'atto: un terremoto con pietre volanti, alberi piegati e un vento forte che spazza via tutto, ma che a malapena sfiora il Figlio di Dio. Gli uomini spaventati guardano la scena da dietro la pietra che chiude il sepolcro. L'artista si \u00e8 ispirato alle parole del Vangelo di Matteo (28,2):\n\u201cEd ecco vi fu un grande terremoto; un angelo del Signore, sceso dal cielo, si accost\u00f2, rotol\u00f2 la pietra e si pose a sedere su essa.\u201d\nIl \"Ges\u00f9 che cammina sulle acque\" rappresenta tre situazioni contemporanee: a sinistra, un gruppo di spettatori spaventati per la tempesta che li minaccia; al centro Pietro che affonda e Ges\u00f9 che lo tiene per una mano; a destra la barca con gli apostoli che esprime tranquillit\u00e0, in opposizione all'ansia di chi non crede ai miracoli di Cristo. Anche questo affresco \u00e8 tratto dai versi del Vangelo di Matteo (14,22-33):\n\"Subito dopo costrinse i discepoli a salire sulla barca e a precederlo sull'altra riva, finch\u00e9 non avesse congedato la folla.[...] Ma subito Ges\u00f9 parl\u00f2 loro dicendo: 'Coraggio, sono io, non abbiate paura!'. E Pietro allora gli rispose: 'Signore, se sei tu, comandami di venire verso di te sulle acque'. [...]Ma vedendo che il vento era forte, s'impaur\u00ec e, cominciando ad affondare, grid\u00f2: 'Signore, Salvami!'\"\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 371 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nMuseo della figurina di gesso e dell'emigrazione \"G. Lera\"\nLa pratica di creare statuine con il gesso si diffuse a Coreglia tra il XVI e il XVII secolo e rappresent\u00f2 la principale occupazione della gente del posto. Quando nel Settecento iniziarono le emigrazioni dei coreglini verso tutto il mondo, furono molti gli artigiani che decisero di partire in cerca di fortuna. Alcuni di loro tornarono in patria, altri, come Sylvester Zefferino Poli, rimasero oltreoceano.\nNel 1883, il barone e figurinaio Carlo Vanni istitu\u00ec nel suo palazzo di Coreglia una scuola per istruire i giovani al mestiere. Quando nel 1915 si trasfer\u00ec a Vienna, lasci\u00f2 l'edificio in dote al comune. \nDato che gli eredi degli artigiani, nel corso del tempo, avevano donato al capoluogo numerose stampe e statuine, nel 1975 l'Amministrazione Comunale decise di istituire il \"Museo della figurina di gesso e dell'emigrazione\".\nIl museo \u00e8 articolato in due sezioni: una \u00e8 dedicata all'antica produzione di statuette di vario genere, inclusi busti di personaggi celebri ispirati alle sculture greche e romane; l'altra riguarda l'emigrazione dei figurinai, con foto, passaporti, lettere e altri documenti. Nel complesso sono conservati circa 1300 articoli.\nIl 19 marzo 2005 il museo \u00e8 stato dedicato al professor Guglielmo Lera, importante figura del settore storico-culturale lucchese.\nEdifici scolastici.\nL'istituto comprensivo di Coreglia Antelminelli comprende:\nLe scuole secondarie di secondo grado non sono presenti nel comune. Le pi\u00f9 vicine sono quelle di Barga, Borgo a Mozzano, Castelnuovo di Garfagnana e Lucca.\nEventi.\nIl Comune di Coreglia organizza ogni anno numerose attivit\u00e0. Tra le pi\u00f9 importanti si ricordano:\nSi tiene nel centro storico di Ghivizzano e richiama pubblico da tutta la Toscana. La prima domenica di settembre, le vie e le piazzette del paese vengono allestite con stand in cui i visitatori possono assaggiare i prodotti tipici locali, il Gruppo Storico di Ghivizzano Castello ripropone invece i costumi, i giochi, le musiche e gli spettacoli medievali.\nSi tiene a Coreglia nel primo sabato del mese di agosto. I paesani ricreano l'atmosfera dell'antica Vicaria, sia per quanto riguarda i costumi e le musiche, sia per il tipo di intrattenimento offerto, con balestrieri e sbandieratori.\nOrganizzato dal Museo della Figurina di gesso e dell'immigrazione, ha ogni anno un tema diverso.\nOrganizzata a Coreglia, dal 1994 richiama fisarmonicisti da tutta Italia. Si tiene alla fine di luglio.\nOrganizzata dal Gruppo Alpini del territorio comunale, a Piano di Coreglia in via del Colle 1, detta \"Baita Bicocchi\", nell'ampio spazio offerto dal parco pubblico \"Luigi Bergamini\" e intitolata ad un Alpino fondatore del gruppo, richiama visitatori da tutta la Toscana per la possibilit\u00e0 di assaporare i tipici sapori dell'autunno e della montagna, dalle castagne arrostite, le cosiddette mondine, ai necci e agli altri derivati di questo frutto autunnale. Al tempo stesso sono possibili escursioni in elicottero (nelle prime edizioni in mongolfiera) sugli Appennini, sulle Alpi Apuane e nella Valle del Serchio e Garfagnana in generale.\nRiconoscimenti.\nIl 9 gennaio 2004, a Roma, Coreglia Antelminelli \u00e8 stato certificato come uno dei Borghi pi\u00f9 belli d\u2019Italia.\nGeografia antropica.\nFrazioni.\nGhivizzano.\nLe sue origini risalgono ai liguri-apuani, ma fu anche territorio dei romani che gli assegnarono il nome di \u201cClavis\u201d, chiave, perch\u00e9 era il luogo d'accesso della valle. Si trasform\u00f2 poi in Clavidianum; nel 983 si trova tra i possedimenti dei Rolandinghi con il nome di Glavezzano.\nRimase tra i loro possedimenti fino alla met\u00e0 del XIV secolo, quando gli Antelminelli se ne appropriarono e iniziarono ad usare Ghivizzano come residenza e base militare. Castruccio Castracani, infatti, ristruttur\u00f2 e fortific\u00f2 il castello, aggiungendo le mura, il palazzo, la rocca e aggiungendo la torre con la caserma annessa.\nQuando Castruccio mor\u00ec, il 3 settembre del 1328, gli succedette un altro Antelminelli: Francesco Castracani. Nel 1429-1430, le truppe fiorentine comandate da Niccol\u00f2 Fortebraccio saccheggiarono il castello. Il passaggio di Francesco Sfroza, pochi anni dopo, lo vide sottomesso.\nDal 1500, quando la Garfagnana fu sottomessa e le guerre per il suo dominio si placarono, l'importanza di Ghivizzano diminu\u00ec. Alla fine di quello stesso secolo si ritirarono le truppe lucchesi e la citt\u00e0 prese a rifiorire.\nNel 1810 fu costruita una seconda porta d'accesso, il Portello, e nel 1857 lo \"scaleo\u201d, una scala che dalla chiesa dei SS. Pietro e Paolo conduce alla rocca, a scapito di una parte di cinta muraria.\nIl borgo medioevale di Ghivizzano (chiamato anche \"Ghivizzano alto\" dai paesani), ben visibile dalla strada regionale 445 della Garfagnana, \u00e8 una frazione di circa 1600 abitanti. Caratteristiche vie del centro storico sono via Sossala (sub-sala, sotto il palazzo) che costeggia il lato meridionale, e via Piastronata, che conduce al centro.\n\"Ghivizzano basso\", invece, \u00e8 la parte di paese nata fuori delle mura, lungo la strada regionale. Qui hanno sede il distaccamento comunale, il campo sportivo, la stazione ferroviaria e le scuole.\nOgni anno si svolgono varie feste paesane tra cui: la festa dei \"Norcini a Castello\" e il Presepe Vivente, con i costumi medievali e l'apertura al pubblico della torre e della rocca nella zona antica; la sagra della Trippa e la fiera di paese la prima domenica di ottobre nella parte nuova.\nPiano di Coreglia.\nIn epoca medievale, la zona alle pendici del monte su cui sorge Coreglia era composta di piccole comunit\u00e0: Villa di Cistrignana, Colle Bertingo, Curchi, Ansuco e Manciana. Di queste, le principali erano le prime due. Di Villa di Cistrignana e del suo castello si hanno notizie che risalgono al X secolo, quando faceva parte del piviere di Loppia. I rapporti imperiali del 1100-1200 parlano anche di una fortezza e della chiesa di San Lazzaro addetta a casa del lebbroso. Finito il periodo della peste del Seicento, la chiesa fu convertita in un ospedale, venne ampliata e fu aggiunta la dedica a San Lorenzo.\nIl castello di Colle Bertingo, che si presume fondato prima del X secolo da Berto della famiglia dei Porcaresi, compare per la prima volta negli atti storici del 1171. La chiesa di Santa Lucia che sorge sul suo territorio \u00e8 nominata nelle \"Decimae\" della Tuscia del 1276-1277 e nel catalogo delle chiese del territorio lucchese del 1387.\nLo Statuto di Lucca del 1308 testimonia un periodo florido per queste comunit\u00e0, ma dopo la morte di Francesco Castracani nel 1355 iniziarono le minacce di conquista da parte dei Fiorentini e crebbero gli attacchi delle compagnie di ventura. Nella prima met\u00e0 del Quattrocento le bande di Niccol\u00f2 Fortebraccio, agli ordini di Firenze, distrussero la zona: la chiesa e il castello di Colle Bertingo vennero distrutti e gli abitanti furono costretti a riunirsi a Cistrignana per prendere parte alle funzioni religiose. Nella seconda met\u00e0 del Cinquecento, quando fu istituito il Commissariato di Coreglia, le due comunit\u00e0 apparivano gi\u00e0 unite e gli abitanti furono denominati come \u201cuomini del Piano di Coreglia\u201d.\nOggi non \u00e8 rimasto niente delle fortificazioni, ma le antiche comunit\u00e0 sono sopravvissute: Villa di Cistrignana \u00e8 l'attuale localit\u00e0 di Nestrignana, mentre Colle Bertingo corrisponde alle localit\u00e0 di Santa Lucia e del Colle. A differenza delle altre frazioni del comune Piano di Coreglia non ha un centro storico preciso da cui \u00e8 iniziato lo sviluppo: il paese come lo si vede oggi si \u00e8 formato lungo la strada per Coreglia, quando \u00e8 stata costruita nell'Ottocento, e si \u00e8 poi esteso nelle strade interne che conducono a Ghivizzano.\nGromignana.\nGli scavi in localit\u00e0 Camfumalbi hanno portato alla luce una prima fortificazione andata distrutta in epoca medievale che testimonia il passaggio dei romani e la fondazione da parte dei liguri-apuani.\nI primi documenti scritti sul paese risalgono all'epoca dei Ronaldinghi, alla fine del X secolo. Fu annesso al territorio della Vicaria di Coreglia nel 1272. \nSorge su un picco roccioso, che guarda a una riva del torrente Segone, ed \u00e8 un piccolo borgo nato attorno alla torre campanaria.\nLucignana.\nCome le altre frazioni del comune, anche Lucignana fu un possedimento dei Ronaldinghi, la famiglia longobarda che controllava il feudo della Pieve di Loppia. Questi fecero costruire il castello fortificato, la cui roccaforte \u00e8 ancora visibile.\nLucignana entr\u00f2 a far parte delle terre di Coreglia nel 1272, dopo la sconfitta dei Ronaldinghi da parte dei lucchesi. Da questo toponimo ha preso origine il cognome Lucignani, diffuso lungo la costa tirrenica, da La Spezia a Roma, oltre che lungo la valle del fiume Serchio.\nTereglio.\nTereglio, arroccata sulla cresta di un colle della Val Fegana, controllava il valico che porta in Emilia. Il ritrovamento di una necropoli del III-II secolo a.C testimonia un antico insediamento ligure.\nLe successive fonti risalgono all'anno 856, quando il Vescovo di Lucca Geremia concesse alcuni beni \u201cin loco Terelio\u201d.\nNello scontro tra Chiesa e Impero del Duecento Tereglio fin\u00ec sotto il controllo del secondo, finch\u00e9 nel 1272, con la riappacificazione tra i due contendenti, i lucchesi lo assegnarono alla Vicaria di Coreglia. Fu distrutto dalle truppe di Niccol\u00f2 Fortebraccia nel 1429, ma torn\u00f2 ai lucchesi tre anni dopo. Fu riconquistata dai soldati al comando di Francesco Sforza e torn\u00f2 sotto Lucca nel 1441 quando questi torn\u00f2 a Milano.\nIl paesino di Arborio (o Borio) sorgeva vicino a Tereglio, probabilmente attorno a un insediamento dei Liguri. La prima traccia della sua esistenza \u00e8 la menzione con il nome di \u201cBurra\u201d o \u201cBuria\u201d tra i possedimenti della Pieve di Loppia. Oltre a poche case, si sa della presenza di una chiesa intitolata a San Martino.\nLa sua distruzione, con conseguente accorpamento alla comunit\u00e0 di Tereglio, risale probabilmente al XIV secolo, dato che l'ultima traccia della sua esistenza \u00e8 dell'8 maggio 1355, quando venne istituita la Contea di Coreglia. A confermare l'ipotesi, nel 1385 il Vescovo di Lucca istitu\u00ec il Rettorato dei Santissimi Maria e Martino cio\u00e8 l'unione tra la chiesa di Tereglio, dedicata a Santa Maria, e quella di Arborio, dedicata a San Martino.\nLa costruzione del palazzo fu voluta dalla Duchessa Maria Luisa, Infanta di Spagna, quando visit\u00f2 il paese di Tereglio nel 1822. Il palazzo fu progettato dall'Ingegner Marracci; i lavori, portati avanti dal lucchese Pietro Grotta, ne prevedevano l'adibizione a locanda per le genti di passaggio sulla via per l'Emilia.\nIl progetto venne portato a termine dopo la morte della duchessa, verso la fine degli anni Venti dell'Ottocento. Il palazzo venne suddiviso in due aree: la locanda, con otto camere, una sala, una cantina, una cucina e due camere per gli affittuari meno abbienti; la dogana, composta di nove stanze, comprensive di appartamenti e uffici per il doganiere e la guardia.\nVitiana.\nQuesto piccolo paese viene citato per la prima volta in un documento del 994 che ne attesta l'appartenenza alla Pieve di Loppia. Il castello serviva per sorvegliare il valico che dal monte Rondinaio conduce in Emilia.\nNel 1272 entr\u00f2 a far parte della Vicaria di Coreglia.\nCalavorno.\nSorge a pochi metri dal ponte sul fiume Serchio, sotto la strada per Vitiana, e deve il suo nome al console romano che allevava i pesci in una cala del posto (\"Cala-Vornius\").\nFece parte dei possedimenti dei Ronaldinghi di Loppia, che avevano un castello e un ospedale (oggi la chiesa di San Leonardo) nel paese, e occup\u00f2 una posizione strategica. Si ribell\u00f2 all'invasione lucchese del 1171, ma venne distrutta e incendiata. Entr\u00f2 a far parte della Vicaria di Coreglia nel 1272.\nSub\u00ec gravi danni durante la Seconda guerra mondiale, ma dopo i lavori di ricostruzione cominci\u00f2 a ripopolarsi, soprattutto nei pressi del ponticello costruito sopra il torrente Surricchiana. Fino ai primi anni del Novecento veniva chiamata \u201cCapanne di Vitiana\u201d, ma con la sua rinascita riassunse il suo antico nome.\nInfrastrutture e trasporti.\nLa parte a valle del comune \u00e8 attraversata della strada regionale 445 della Garfagnana, sulla quale sono svolte autocorse in servizio pubblico a cura di CTT Nord.\nComune con Ghivizzano, \u00e8 inoltre presente una fermata ferroviaria, servita dalle corse effettuate da Trenitalia che percorrono la ferrovia Lucca-Aulla nell'ambito del contratto di servizio con la Regione Toscana. Nelle adiacenze della stessa \u00e8 attivo il raccordo ferroviario con lo stabilimento Tronchetti, attivo nel settore cartario.\nPresso Calavorno si trova una fermata ferroviaria dismessa nel 1999 della tratta Lucca-Aulla.\nAmministrazione.\n2020\nSport.\nCalcio.\nimpianti:"}
{"id": "32346", "revid": "1718925", "url": "https://it.wikipedia.org/wiki?curid=32346", "title": "Caraffa di Catanzaro", "text": "Caraffa di Catanzaro (\"Garraf\u00eb\" in arb\u00ebresh\u00eb) \u00e8 un comune italiano di abitanti della provincia di Catanzaro in Calabria.\nGeografia fisica.\n\u00c8 situata alle porte della citt\u00e0 di Catanzaro, e la parte a valle del centro storico ospita un'area industriale soggetta negli ultimi anni ad un forte sviluppo.\nNelle giornate serene, e nel punto pi\u00f9 alto del paese, \u00e8 possibile ammirare contestualmente il mar Ionio e il mar Tirreno.\nStoria.\nSecondo Domenico Zangari, autore de \u201cLe Colonie Italo Albanesi di Calabria\u201d, gli albanesi giunsero a Caraffa verso il 1550, e provenivano dall\u2019insediamento di Arenoso (o anche Santa Barbara) dove si erano stanziati intorno al 1467, epoca in cui erano giunti nel regno di Napoli.\nNel 1466, poco prima dell\u2019arrivo degli albanesi, il territorio di Tiriolo, dove sarebbero sorti alcuni casali albanesi, tra i quali quelli di Arenoso e di Usito, apparteneva al regio demanio. Nel 1481, il re Ferdinando I d'Aragona vendette il territorio di Tiriolo comprendente \"\"Castra seu Terras Roccae Poverellae\" (Rocca Falluca), \"Gimignani\" (Gimigliano), \"et Tiriolo\"\", a Galeotto Carafa.\nPer guadagnare spazio alle colture, gli Albanesi di Arenoso fecero disboscare la vicina montagna, causando delle frane che, piano piano, si avvicinarono all\u2019abitato sino a inghiottire il casale, cos\u00ec che, verso il 1550, Ferdinando I Carafa, nipote di Galeotto Caraffa e Barone di Tiriolo, permise a molte famiglie albanesi di Arenoso di trasferirsi nella vicina localit\u00e0 di \"Serra Mazza\" (arb. Rahj i Croit), a patto che il nuovo insediamento prendesse il nome del suo casato \"Carafa\".\nIl 17 maggio del 1567 a Caraffa ci fu la prima numerazione dei fuochi. Da questa numerazione ci risulta che gli \"avventizi del casale renusa\" erano venuti da 15 anni.\nIl 28 marzo del 1783 un disastroso terremoto con magnitudo 6.9 con epicentro a nord-est di Vallefiorita venne registrato in oltre 300 siti e scosse l\u2019intera regione. Seguirono repliche per circa tre anni. La crisi sismica lasci\u00f2 un territorio devastato dai crolli, dalle frane, dalle faglie, spaccature nel terreno, crateri, nuove sorgenti e laghi. In totale valutati circa 25.000 morti. Il terremoto caus\u00f2 anche una frana nei pressi dell\u2019antico casale di Usito interrompendo la strada che portava a Catanzaro. Anche gran parte di Caraffa venne distrutto dal terremoto, e ci fu un elevato numero di morti. Quindi, non ritenendo conveniente riedificare Caraffa nel luogo primitivo, si decise di ricostruir-lo o in San Giovanni di Truchi, o negli Ortali.\nNel sito dove rinacque Caraffa, iniziarono i lavori per la costruzione della chiesa; il 18 ottobre del 1792 iniziarono i lavori del tetto e di tutte le parti in legno; i lavori terminarono il 18 settembre 1798, con la benedizione della chiesa.\nMonumenti e luoghi d'interesse.\nLa Chiesa dei Maiorana.\nLa Chiesa dei Maiorana, dedicata alla Madonna delle Grazie, in piena campagna, \u00e8 una modesta costruzione eclettica di maestranze locali, che presenta alcuni affreschi d'epoca tardo-romanica. Nei costumi albanesi, indossati in particolari circostanze, presentano elementi originali orientali.\nSociet\u00e0.\nReligione.\nHa perso il rito bizantino, ma mantiene ancora la cultura e la lingua arb\u00ebreshe.\nCultura.\nMusei.\nNel Comune di Caraffa di Catanzaro il museo pi\u00f9 importante \u00e8 l\"'Istituto della Cultura Arb\u00ebreshe\" \"Giuseppe Gangale\", con testimonianze della vivace cultura Italo-albanese del luogo.\nInfrastrutture e trasporti.\nIl comune \u00e8 interessato dalle seguenti direttrici stradali:"}
{"id": "32350", "revid": "110157", "url": "https://it.wikipedia.org/wiki?curid=32350", "title": "Carlopoli", "text": "Carlopoli (Garr\u00f9apulu in calabrese) \u00e8 un comune italiano di abitanti della provincia di Catanzaro in Calabria.\nGeografia fisica.\nCarlopoli sorge al centro di un ideale triangolo i cui vertici sono rappresentati da tre antichi paesi di diversa origine che nel tempo ne influenzarono la storia:Tiriolo, esistente gi\u00e0 in et\u00e0 protostorica, Scigliano, di origine romana, e Taverna, l'antica Trischene. Tale posizione privilegiata, anche grazie alla limitrofa presenza dell'Abbazia di Santa Maria di Corazzo, rappresent\u00f2 uno dei percorsi di transito pi\u00f9 frequentati soprattutto nel Medioevo.\nStoria.\nNel febbraio del 1625 alcuni uomini di una famiglia provenienti da Panettieri e da altri antichi casali di Scigliano presentarono al conte Carlo Cicala, proprietario del feudo di Tiriolo, una richiesta formale di fondare in quelle terre un nuovo casale, che avrebbero chiamato, in onore dello stesso conte Cicala, Carlopoli: (Citt\u00e0 di Carlo). Carlo Cicala approv\u00f2 tali richieste e permise la fondazione feudale di Carlopoli per tomola 45 di germano da pagare ogni mese di agosto. Circa cinque anni dopo l'infeudamento di Carlopoli, Carlo Cicala ebbe il privilegio di fregiarsi del titolo di Principe. Le attivit\u00e0 economiche del XVII secolo a Carlopoli furono gestite da pochissime famiglie: i Montoro e i Guzzo, giunte da Tiriolo, e poi i Talarico, i Pingitore, i Brutto e i Nicotera. A testimonianza di quel tempo rimangono ancora a Carlopoli le vestigia di antichi palazzi signorili.\nCarlopoli divenne Comune nel 1832, con Ferdinando II di Borbone.\nIl 29 settembre del 1867 l'amministrazione provinciale di Catanzaro richiese ai comuni di Carlopoli e Castagna deliberazioni circa la loro effettiva volont\u00e0 di aggregarsi. Il consiglio comunale di Carlopoli deliber\u00f2 all'unanimit\u00e0 di aderire. A ci\u00f2 segu\u00ec il 21 marzo 1869 il Regio decreto nr. 4981 che soppresse il comune di Castagna.\nMonumenti e luoghi d'interesse.\nDiversi ritrovamenti archeologici avvenuti nel secolo scorso in tutto il territorio compreso tra Scigliano e Tiriolo dimostrano che queste terre furono interessate da insediamenti umani in et\u00e0 protostoriche, se non addirittura preistoriche. Il pi\u00f9 recente di tali ritrovamenti riguarda proprio il territorio del comune di Carlopoli: in localit\u00e0 Terzo della Castagna sono stati rinvenuti nel corso del 2005 reperti risalenti all'et\u00e0 eneolitica e tracce consistenti di manufatti anche di epoche successive: bruzie, romane e medioevali, a testimonianza di un continuum abitativo da non sottovalutare. Nel territorio di Carlopoli si trovano i resti dell'antica Abbazia di Santa Maria di Corazzo.\nL'Abbazia.\nSorge su una vasta area della valle del fiume Corace. Costruita nel corso dell'XI secolo dai monaci benedettini, il secolo seguente segu\u00ec la riforma cistercense di Bernardo di Chiaravalle. I Cistercensi, di cultura franchigena, svilupparono al massimo l'economia dell'abbazia. I frati cistercensi coltivarono le feconde terre intorno, allevarono greggi, impiantarono \"fabbriche\" e fecero di Corazzo una \"Citt\u00e0 di Dio\" autosufficiente grazie al loro lavoro e alla loro ingegnosit\u00e0.\nDal 1177 al 1187 fu abate Gioacchino da Fiore, nel periodo pi\u00f9 intenso del suo estro esegetico e spirituale; infatti fu proprio tra le mura di Corazzo che dett\u00f2 gran parte delle sue opere maggiori a tre alacri amanuensi. Gioacchino da Fiore nacque presumibilmente tra il 1130 e il 1135 a Celico. Da Corazzo viaggi\u00f2 moltissimo, sia per motivi legati all'amministrazione del monastero che per esigenze spirituali."}
{"id": "32353", "revid": "37401", "url": "https://it.wikipedia.org/wiki?curid=32353", "title": "Calcinate", "text": "Calcinate (\"Calsin\u00e0t\" in dialetto bergamasco) \u00e8 un comune italiano di abitanti della provincia di Bergamo in Lombardia. \nSituato nell'alta pianura bergamasca e attraversato dal torrente Zerra, dista circa 15 chilometri, in direzione sud-est, dal capoluogo orobico. Fa parte della Bassa Bergamasca. Ha una superficie territoriale con un'altimetria che varia dai 168 ai 215 \nStoria.\nL'origine del paese \u00e8 pre-romana, e pi\u00f9 precisamente celtica, risalente al III secolo a.C. Di tale periodo per\u00f2 non sono stati rinvenuti resti di rilievo, ma l'origine del nome \u00e8 databile attorno a quel periodo: il suffisso \"ate\" (presente in numerosi toponimi della bergamasca) \u00e8 difatti caratteristico delle popolazioni galliche, mentre il resto del nome deriverebbe dal capo della trib\u00f9 stanziata in quella zona.\nVerso il I secolo, nel pieno della dominazione romana, il paese fu al centro di un'opera di urbanizzazione da parte delle truppe imperiali. Le centurie si stabilirono qui organizzando le strade seguendo lo schema del cardo, con orientamento Nord-Sud, e del decumano, con andamento Est-Ovest. Di conseguenza gli accampamenti erano disposti a margine di tale strade, ed assumevano una disposizione a forma di quadrilatero.\nQuesta disposizione influ\u00ec sulle costruzioni dei secoli seguenti, tanto che ancor oggi l'andamento urbano del centro storico ricalca il tracciato delle due antiche direttrici. Il primo documento scritto che attesta l'esistenza di Calcinate risale all'anno 1148, quando in un atto si certifica un accordo tra religiosi della zona e gli \"homines de Calcinate\". L'epoca medievale vide il paese al centro delle lotte tra fazioni guelfe e ghibelline, anche se al riguardo mancano documenti precisi.\nCon l'affermarsi della Repubblica di Venezia il paese visse una situazione di tranquillit\u00e0, anche se nell'anno 1630 la popolazione fu pi\u00f9 che dimezzata a causa dell'ondata di peste che colp\u00ec l'intera Europa. Dopo l'avvento della Repubblica Cisalpina, a cui pass\u00f2 nel 1797, Calcinate cominci\u00f2 ad assumere le caratteristiche di borgo agricolo: le coltivazioni predominanti erano quelle di frumento e granoturco, facilitate dalla presenza della roggia Borgogna che scorre dando vita ad una serie di rogge minori quali la \"roggia Bolghera\", il \"fosso Strada\", il \"Buco Casella\", il \"fosso Calcinate\" e la \"roggia Seriola di Calcinate\". Restano, ai margini del centro abitato, numerosi esempi di cascinali, alcuni utilizzati, altri caduti in disuso.\nMonumenti e luoghi d'interesse.\nDi indubbio interesse \u00e8 la chiesa parrocchiale, dedicata a Santa Maria Assunta, nella quale sono terminati nel mese di marzo 2011 i lavori di restauro delle pavimentazioni e la costruzione d'un impianto di riscaldamento.\nEdificata in stile barocco su un precedente luogo di culto, ha un concerto di 10 campane in si2 calante e presenta numerose opere di valore, tra le quali spiccano \"L'Assunta\" di Francesco Coghetti, la \"Madonna che porge lo scapolare al Beato Simone Stock e a Papa Onorio III\" e la \"Crocifissione tra i santi Valentino e Bonifacio\", entrambi di Francesco Capella. Si ricorda che nella chiesa si trova un grande organo, prodotto della famiglia Serassi.\nAllo scultore Bartolomeo Manni junior di Gazzaniga viene ascritto un \"altare\" laterale del 1762, mentre la \"decorazione a stucco\" \u00e8 ascrivibile agli stuccatori Muzio ed Eugenio Camuzio, suo zio.\nMerita menzione anche la piccola chiesa dedicata a San Martino. Situata a margine del locale cimitero, presenta uno stile romanico, e risale all'incirca al XIV secolo.\nSi ricordano anche i giardini dedicati a don Luca Passi, ristrutturati nel 2015 e che contengono la stele della Madonna.\nEconomia.\nDi epoca recente, precisamente della seconda met\u00e0 del XX secolo, sono invece gli insediamenti industriali che hanno contribuito ad un notevole accrescimento economico del paese.\nInfrastrutture e trasporti.\nFra il 1884 e il 1931 la frazione Bettole di Cavernago era servita da una fermata posta lungo la tranvia Bergamo-Soncino.\nPalio dell'Assunta.\nIl paese \u00e8 diviso in quattro contrade che, all'inizio di settembre, si contendono il palio della Madonna Assunta in concomitanza della Festa Patronale e della Sagra Patronale che dovrebbero tenersi intorno al 15 agosto, ma vengono posticipate a settembre.\nLe contrade sono:"}
{"id": "32354", "revid": "110157", "url": "https://it.wikipedia.org/wiki?curid=32354", "title": "Cenadi", "text": "Cenadi \u00e8 un comune italiano di 516 abitanti della provincia di Catanzaro in Calabria.\nStoria.\nIl primo nucleo abitato di Cenadi \u00e8 possibile sia sorto nel XII secolo per volont\u00e0 di Ruggero d'Altavilla che aveva individuato la zona per le sue battute di caccia vista la grande quantit\u00e0 di boschi e selvaggina. Fu Casale della Baronia di San Vito e dunque infeudato ai Gironda per poi venire aggregato al Principato di Squillace dal 1414 al 1619 sotto il dominio di casa Borgia. Appartenne ai Fosselli e alla casata Ravaschieri di Girifalco dal 1631 al 1634. In seguito fu Casale dei duchi Caracciolo di Girifalco i quali lo mantennero fino all'eversione della feudalit\u00e0 nel 1806, tranne per un breve periodo nel quale lo detennero un'altra linea dei Caracciolo. L'ordinamento francese del 1799 disposto dal generale Championnet lo includeva nel cantone di Satriano, mentre il successivo decreto francese del 19 gennaio 1807 lo includeva nel governo di Monteleone. Divenne comune il 4 maggio 1811.\nInfrastrutture e trasporti.\nIl comune \u00e8 interessato dalle seguenti direttrici stradali:"}
{"id": "32355", "revid": "1788047", "url": "https://it.wikipedia.org/wiki?curid=32355", "title": "Centrache", "text": "C\u00e8ntrache \u00e8 un comune italiano di 384 abitanti della provincia di Catanzaro in Calabria. \u00c8 il paese pi\u00f9 piccolo, per numero di abitanti, della provincia.\nGeografia fisica.\nTerritorio.\nIl territorio si sviluppa dai 408 agli 850 metri di altitudine e si estende per circa 7.87\u00a0km\u00b2 tra i comuni di Montepaone, Olivadi, Palermiti, Petrizzi, Vallefiorita sul versante Jonico delle Serre, alle pendici sud orientali della Serralta di San Vito nell'alto bacino del torrente Beltrame, alla sinistra del fosso \"Giambattistello\". L'abitato si estende quasi in pianura sul declivio di una collina a 45 metri sul mare a 42\u00a0km da Catanzaro, alla quale resta collegato con la strada provinciale che adduce alla strada 181.\nStoria.\nDetto anche Centrico, Centrici e Centreca, casale di Squillace, fu incluso nella contea dell'epoca Normanna e perci\u00f2 nel 1270 sottostette a Giovanni di Monfort, dal 1314 al 1464 ai Marzano, dal 1483 al 1494 fu di Federico d'Aragona, passato poi ai Borgia rimase in questa famiglia fino alla prima met\u00e0 del Settecento. Poi e fino all'eversione della feudalit\u00e0 appartenne ai messinesi de Gregorio, durante la dominazione francese (1805-1815) ebbe a patire alcuni danni per la sua condotta ostile agli occupanti. Colpito dal sisma del 1783, per sua fortuna, cont\u00f2 danni ma senza vittime, poi danneggiato dal terremoto del 1905 venne incluso nell'elenco dei comuni ammessi a beneficiare delle provvidenze disposte per apposita legge del 25 giugno 1906, gravissimi danni e in paese e nelle campagne furono prodotti dal nubifragio nell'ottobre 1921 e del 1971.\nLa chiesa parrocchiale, edificata nel Seicento, presenta evidenti segni delle riprese, operate nel Settecento e successivamente, che ne hanno alterato quasi del tutto i tratti originali. In piazza Roma era collocata una bella e grande fontana, poi distrutta.\nSimboli.\nLo stemma del comune \u00e8 stato concesso con Decreto del presidente della Repubblica del 12 settembre 2005.\nSociet\u00e0.\nTradizioni e folclore.\nLa parrocchia intitolata all'Annunciazione di Maria Santissima si trova nella diocesi di Squillace, il patrono \u00e8 sant'Onofrio, onorato e festeggiato la seconda domenica d'agosto. Vi era una fiera molto tempo fa che si teneva il primo sabato e domenica successiva di agosto, istituita per decreto del 29 agosto 1833.\nAl plebiscito del 21 ottobre 1860 per l'Unit\u00e0 d'Italia espresse 340 si ed 1 no; al referendum istituzionale del 2 giugno 1946 diede 692 voti alla monarchia e 83 alla repubblica.\nEconomia.\nL'economia era prevalentemente agricola con notevole produzione di cereali, castagne, frutta, olive ed uva, con vino ed olio di buona qualit\u00e0.\nL'allevamento del bestiame ovino e la lavorazione del latte erano e sono tutt'oggi condotte da imprese a carattere familiare; in paese erano presenti artigiani tessili che lavoravano con telai a mano coperte e sciarpe di seta e di cotone. Nel territorio era presente una sorgente sulfurea ferruginosa per bagni e bevande nota in passato; presenti anche alcuni filoni di grafite."}
{"id": "32356", "revid": "1718925", "url": "https://it.wikipedia.org/wiki?curid=32356", "title": "Kunio Maekawa", "text": "Dopo essersi laureato in architettura a Tokyo nel 1928, parte per la Francia dove lavora nello studio di Le Corbusier dal 1928 al 1930, la cui influenza sar\u00e0 fortissima nei suoi lavori. Di ritorno in Giappone, lavora nello studio di Antonin Raymond fino al 1935.\nNei suoi progetti, spesso realizzati in calcestruzzo, riesce a fondere il modernismo e la tradizione giapponese. Fu maestro di Kenz\u014d Tange che lavor\u00f2 presso il suo studio per quattro anni. \nBibliografia.\nJonathan M. Reynolds, \"Maekawa Kunio and the ermergence of japanese modernist architecture\", 2001\nHiroshi Matsukuma (dir.), \"The Work of Kunio Mayekawa, Bijutsu Suppan-sha\", Tokyo, 2006"}
{"id": "32357", "revid": "1564499", "url": "https://it.wikipedia.org/wiki?curid=32357", "title": "Cerva", "text": "Cerva \u00e8 un comune italiano di abitanti della provincia di Catanzaro in Calabria. \u00c8 situato nel cuore della presila Catanzarese.\nGeografia fisica.\nTerritorio.\nL'altitudine del territorio comunale \u00e8 compresa tra una minima di 44 metri sul livello del mare, nella zona Cuturella di Cropani che fa capo dal punto di vista amministrativo al comune di Cropani, ed una massima di 1333 metri sul livello del mare, ai confini del Parco nazionale della Sila.\nIl comune sviluppa tra il corso del fiume Crocchio e del torrente Nasari a circa 20 chilometri dalla costa ionica, confina a nord con il territorio di Petron\u00e0, a ovest con il comune di Sersale, a est con i comuni di Belcastro e Andali, infine a sud e verso il Mar Ionio i territori comunali confinano con i comuni di Cropani e di Andali.\nIdrografia.\nI maggiori corsi d'acqua del territorio sono il fiume Crocchio, che scorre lungo il confine ad ovest con il territorio di Sersale, e il fiume Nasari, affluente sinistro del fiume Crocchio pi\u00f9 a valle e confine con il comune di Petron\u00e0 a nord-est. Numerosi sono i torrenti e piccoli corsi d'acqua, tra cui il torrente Zalardone che scorre in una conca nei pressi del centro abitato in direzione sud-ovest.\nClima.\nIl comune appartiene alla zona climatica E - 2427 grado giorno. Il clima \u00e8 mediterraneo montano: freddo e nevoso d'inverno, in particolare nei mesi di dicembre, gennaio. febbraio e marzo, tiepido e in parte secco in estate, risente della doppia influenza del mar Jonio e del massiccio della Sila.\nStoria.\nAnche se dalla storia abbastanza recente, esistono interpretazioni diverse sull'origine della comunit\u00e0.\nSecondo l'ipotesi pi\u00f9 accreditata la fondazione del paese risale alla fine del XVIII secolo, ad opera di alcuni coloni provenienti dalla provincia di Cosenza. Fu chiamata originariamente con il nome di San Giovanni della Croce e fece parte del feudo della famiglia Poerio di Belcastro fino all'abolizione del feudalesimo nel Regno di Napoli del 1806, eccetto che nel periodo tra il 1746 e il 1758 quando pass\u00f2 alla famiglia dei Maida di Cutro.\nSolo in un secondo momento il nome venne cambiato in Cerva, forse perch\u00e9 un tempo era una zona rinomata per la selvaggina o secondo la tradizione per via di una Cerva che di frequente era solita comparire nei pressi del villaggio.\nNel corso degli anni Cerva venne riconosciuta prima come luogo e universit\u00e0, con decreto del 19 gennaio 1807 durante il Periodo napoleonico del regno di Napoli.\nCon l'istituzione dei comuni nel regno di Napoli sotto il sovrano Gioacchino Murat, la comunit\u00e0 entr\u00f2 a fare parte come frazione del comune di Andali e compresa nel circondario di Cropani (1811). Dopo circa 40 anni in seguito a una petizione popolare fu dichiarata comune autonomo, il 28 ottobre 1850.\nTra gli episodi storici pi\u00f9 importanti, va annoverata una rivolta popolare nel periodo della II guerra mondiale contro le angherie del locale comandante del presidio dei carabinieri; dura fu la repressione del governo con arresti di massa e detenzioni.\nMonumenti e luoghi di interesse.\nIl Palazzo Griffo nel centro storico, risalente al XIX secolo, ospita le sale del museo della castagna e dell'arte contadina.\nUlteriore bene architettonico, anche se di recente costruzione, \u00e8 l'Anfiteatro Mirarchi che, riprendendo le forme classiche della Magna Grecia, si integrata nel tessuto urbano del paese, rappresentando un luogo di svolgimento di manifestazioni ed eventi che arricchiscono il periodo estivo della comunit\u00e0.\nNumerosi sono i beni naturalistico-ambientali: il principale \u00e8 una pianta secolare di castagno sita nella zona detta dei \"Melitani\"; la pianta ha una et\u00e0 stimata di circa 450 anni, \u00e8 alta 30 metri e ha un diametro dal fusto alla base di 800 centimetri; attorno al castagno secolare si sviluppa un esteso castagneto, importante fonte di reddito per la popolazione locale in passato ed in parte ancora ai giorni nostri.\nIl corso del fiume Crocchio si sviluppa tra cascatelle e gole, offrendo diversi sentieri ed itinerari per passeggiate nella natura.\nCultura.\nA Cerva hanno sede la scuola dell'infanzia, la scuola primaria e secondaria di I grado. Tutte fanno parte dell'istituto comprensivo statale Corrado Alvaro di Petron\u00e0.\nAll'interno del Palazzo Griffo, nel centro storico, ha sede il museo della castagna e dell'arte contadina.\nGeografia antropica.\nIl centro storico \u00e8 posto su un costone roccioso posto di fronte al golfo di Squillace e sul versante sinistro della Valle del Crocchio. Si sviluppa verticalmente a partire da piazza della Vittoria, dove si trova il municipio e la nuova chiesa parrocchiale costruita nella seconda met\u00e0 degli anni 80, fino alla zona sottostante il cimitero. Attualmente molte case versano in stato di abbandono e solo una piccola parte della popolazione risiede nel centro storico.\nLa zona di Via Cavour \u00e8 detta \"banda \u00e8 l\u00e0\": si trova infatti dall'altro lato rispetto al centro storico, separata da questo dal torrente Zalardone, e si sviluppa in direzione del comune di Andali.\nInfine la zona pi\u00f9 estesa del paese \u00e8 detta di Cornocchio, praticamente inesistente fino al dopoguerra ha visto a partire dagli anni 60 la costruzione di numerosi nuovi edifici. Qui ha sede l'istituto scolastico e risiede la maggior parte della popolazione.\nEconomia.\nGli anni del dopoguerra segnarono un profondo cambiamento nella comunit\u00e0: insieme con un deciso incremento demografico, il paese inizi\u00f2 a vivere il massiccio fenomeno dell'emigrazione verso le regioni del Nord e verso i paesi europei; ci\u00f2 caus\u00f2 l'abbandono di molte delle attivit\u00e0 tipiche esistenti nel settore primario e secondario, ma anche lo sviluppo di imprese edili con l'espansione del paese verso nord-est.\nLe attivit\u00e0 attualmente preminenti del luogo, oltre al massiccio impiego di operai idraulici-forestali, sono l'artigianato con numerose imprese per l'edilizia, l'impiantistica termo-idraulica, la lavorazione del legno, della ceramica e della pietra. L'unica industria del paese \u00e8 una torrefazione artigianale per la produzione e lavorazione di caff\u00e8.\nPoich\u00e9 l'abitato si trova ad un'altitudine compresa tra 860 e 950 metri sul livello del mare ha una forte vocazione alla castanicoltura che risulta l'attivit\u00e0 agricola storicamente di maggiore importanza. Il paese fa parte della \"associazione nazionale citt\u00e0 del castagno\". Sono inoltre sviluppate zone agricole atte alla produzione di olive, l'allevamento e l'industria boschiva.\nInfrastrutture e trasporti.\nStrade.\nIl paese \u00e8 attraversato dalla strada provinciale 159-IV della provincia di Catanzaro (in precedenza strada statale 109 della piccola sila), che la collega ai comuni confinanti di Sersale e Petron\u00e0.\nLa strada provinciale 6 collega la zona di Cornocchio con il comune di Andali.\nUna strada comunale, a partenza da Via Sila, collega il paese con la zona boschiva e votata alla castanicoltura, fino al Parco Nazionale della Sila congiungendosi con la strada provinciale 36.\nMobilit\u00e0 urbana.\nIl comune, a causa delle ridotte dimensioni del territorio, non necessita di una rete di trasporti urbani. I collegamenti extraurbani, a mezzo autobus, sono gestiti dalla societ\u00e0 Ferrovie della Calabria e dalle autolinee Romano.\nAmministrazione.\nL'attuale sindaco \u00e8 Fabrizio Rizzuti succeduto all'ex primo cittadino Mario Marchio in seguito alle elezioni del 11 Giugno 2017.\nSport.\nCalcio.\nDall'inizio degli anni '80 cominci\u00f2 a diffondersi nel paese la passione per il calcio e vennero fondate diverse societ\u00e0 dilettantistiche, in cui ebbero l'occasione di mettersi in mostra diversi giocatori del paese, tra cui Raffaele Filippis, giovane attaccante scomparso prematuramente a causa di un incidente stradale, a cui \u00e8 intitolato lo stadio comunale. Nel 1982 venne fondata l'Us Cerva, esistente ancora oggi, la quale ha militato per vari anni nei campionati di prima, seconda e terza categoria calabrese.\nAltri sport.\nAll'interno del paese sono presenti varie associazioni sportive dilettantistiche per le discipline della danza e dell'equitazione."}
{"id": "32358", "revid": "1516566", "url": "https://it.wikipedia.org/wiki?curid=32358", "title": "Calcio (Italia)", "text": "Calcio (\"Cals\" in dialetto bergamasco) \u00e8 un comune italiano di abitanti della provincia di Bergamo in Lombardia. Situato ai margini orientali della pianura bergamasca, sulla destra orografica del fiume Oglio, si trova a circa a sud-est del capoluogo orobico.\nStoria.\nLe origini della moderna Calcio sono molto antiche: possono essere fatte risalire al III secolo a.C., epoca in cui si verific\u00f2 la colonizzazione Romana. Tale ipotesi \u00e8 suffragata da numerosi ritrovamenti avvenuti sul territorio comunale, tra i quali spicca un mosaico di straordinaria fattura che, ritenuto il miglior esempio di arte romana di tutta la provincia bergamasca, \u00e8 oggi custodito nel Museo Archeologico di Bergamo. \nAnche il significato etimologico del nome risalirebbe a quel periodo: \"calx\" infatti indicherebbe proprio il materiale presente in natura con il nome di calcio (i cui composti assumono il nome di calce), molto comune in quel tempo specialmente sulle rive del fiume Oglio, dove si verificarono i primi insediamenti umani stabili.\nDopo il termine della dominazione romana, Calcio dal 570 entr\u00f2 a far parte del ducato longobardo di Bergamo, che dal 603 comprese anche Cremona ed il suo territorio. Nel 702, in seguito a due tentativi dei duchi di Bergamo di farsi re d'Italia, il ducato fu soppresso ed assegnato ad un Gastaldo regio. Nel 774 il territorio fu occupato dai Franchi. Furono questi ultimi a creare i presupposti per la formazione del Sacro Romano Impero, i cui reggenti governarono le sorti del paese per tutta l'epoca medievale. Calcio entr\u00f2 quindi a far parte della contea di Bergamo, retta dai conti Ghisalberti. Poco dopo il mille, la contea fu suddivisa fra i vescovi di Bergamo e Cremona.\nEd \u00e8 a questo periodo che risalgono i primi documenti scritti che attestano l'esistenza del borgo: nel 1035 infatti si cita \"in loco Calzo\", per indicare alcuni possedimenti del Vescovo di Cremona, al quale era stato donato in feudo il borgo dall'imperatore, unitamente alle zone circostanti.\nAltri documenti a questo successivi ci permettono di venire a conoscenza del fatto che lo stesso vescovo concesse il paese di Calcio in feudo alla famiglia dei \"Sommi\", ribadendo comunque l'appartenenza del paese alla diocesi cremonese. Successivi cambi portarono il borgo a gravitare nel distretto di Soncino (dopo che i soncinesi nel 1306) conquistarono, dopo aver vinto una strenua resistenza, il castello di Calcio. Per poi ritornare nell'area cremonese nel 1442. Nuove cessioni riguardarono questo territorio: prima al conte Gabriolo Aliprandi (1364), Quindi nel 1366 alla famiglia milanese dei Visconti, nella figura di Regina della Scala, consorte di Barnab\u00f2 Visconti, ed infine all'antichissima famiglia di origine Gotica dei \"Secco\", proveniente da Caravaggio nel 1380.\nFu con questi ultimi che il paese visse un periodo di rinascita, dopo un lungo periodo di abbandono e di povert\u00e0 che aveva reso il territorio una zona paludosa e per nulla sicura. La famiglia, tra le pi\u00f9 in vista dell'intera Lombardia, garant\u00ec ai propri sudditi una serie di esenzioni, sgravi e diritti che fecero rinascere socialmente ed economicamente il borgo, che assunse un ruolo di rilievo tra i paesi del circondario.\nPosto in una zona di confine, tra la Repubblica di Venezia ed il Ducato di Milano, era da considerarsi una vera e propria zona franca, chiamata \"Calciana\", comprendente, oltre a Calcio, i comuni di Pumenengo, Torre Pallavicina, Urago e la parte meridionale delle terre di Cividate. Esente dalle tasse e con una propria amministrazione. Come in tutte le zone di confine, notevole era il contrabbando praticato nonostante le rigide leggi che lo vietavano.\nLa totale esenzione dalle tasse dur\u00f2 fino alla met\u00e0 del XVIII secolo, mentre nei giorni successivi al 13 marzo 1797 il paese fu annesso alla repubblica Orobica ponendo fine agli oltre 400 anni di indipendenza del feudo della Calciana (1366-1797). Pass\u00f2 poi alla Repubblica Cisalpina. La nuova dominazione revoc\u00f2 tutti i privilegi riservati al paese, che fu annesso al dipartimento facente a capo a Bergamo, ed unito amministrativamente ai vicini comuni di Pumenengo e Torre Pallavicina.\nIl successivo arrivo degli austriaci, che instaurarono il Regno Lombardo-Veneto, non ripristin\u00f2 le vecchie agevolazioni ma garant\u00ec un nuovo sviluppo che port\u00f2 nuovamente il paese di Calcio ad occupare un ruolo predominante in ambito economico nella pianura bergamasca. Nel XX secolo il paese sub\u00ec la crisi del settore agricolo che, non compensata dall'evoluzione industriale, lo ha nuovamente relegato a ruolo marginale nell'economia della bassa bergamasca. Pochi sanno che due delle pi\u00f9 importanti battaglie del Medioevo ebbero il loro inizio nel territorio di Calcio.\nLa Malamorte.\nNonostante la contea dei Ghisalberti, comprendente le attuali province di Bergamo e Cremona, fosse stata suddivisa nel X secolo fra i vescovadi di Bergamo e Cremona, le due citt\u00e0, divenute liberi comuni, mantennero la loro amicizia e, sul finire del XII secolo, si trovarono in guerra contro Milano e Brescia. I loro comandanti, per impedire che gli eserciti avversari si riunissero, decisero di prendere l'iniziativa per primi per battere Brescia ed affrontare poi Milano. Per\u00f2 i bresciani stavano arroccati a guardia dei ponti di Rudiano e di Palazzuolo.\nPer sorprenderli, i bergamaschi finsero di stare per attaccare Palazzuolo attirando il grosso dei bresciani, mentre i cremonesi, nella notte fra il 6 ed il 7 luglio 1191, costruirono sull'Oglio un ponte di legno all'altezza dell'attuale ponte ferroviario, quindi, raggiunti dai bergamaschi, attraversarono il fiume attaccando i bresciani.\nStavano per conseguire la vittoria quando udirono suoni di trombe e tamburi alle loro spalle. Ignorando che si trattava solo della piccola guarnigione di Rudiano, bergamaschi e cremonesi, convinti che fosse l'intero esercito di Milano, si gettarono verso il ponte che per il peso eccessivo croll\u00f2, forse anche a causa del fatto che un drappello di bresciani, al comando di Obizio da Niardo riusc\u00ec a danneggiarne i pali di sostegno. Infatti Obizio rimase intrappolato sotto le travi. Raccont\u00f2 poi di aver visto l'inferno, sicuramente riferendosi al massacro, anche se i suoi contemporanei credettero avesse visto l'inferno di fuoco. Comunque, scosso dall'accaduto Obizio si diede alla vita religiosa divenendo santo . Diecimila furono i soldati che annegarono o che, massacrati sulla sponda, arrossarono le acque del fiume. Furono infatti le acque arrossate che \"portarono\" nel cremonese la notizia della disfatta.\nL'ultima gloria dell'impero.\nLa guerra si era conclusa l'11 agosto 1192 con la pace di San Pietro in Valico, ma i Milanesi, desiderosi di costituire un corridoio che li collegasse a Brescia, non rispettarono il trattato effettuando incursioni nel territorio nel 1200, 1208, 1217, e nel 1228. Di conseguenza quando Federico II di Svevia, re di Germania, d'Italia, di Sicilia e di Gerusalemme, nonch\u00e9 imperatore del Sacro Romano Impero, nel 1236 decise di ridurre all'obbedienza le citt\u00e0 della Lega Lombarda, Cremona si schier\u00f2 subito al suo fianco. Nel 1237 l'imperatore mosse contro Brescia, ma in soccorso di questa citt\u00e0 si radun\u00f2 un esercito di fanti e cavalieri milanesi e forti contingenti di Piacenza, Lodi, Crema, ed Alessandria.\nL'imperatore cerc\u00f2 di impegnare i Leghisti in battaglia, ma questi, conoscendo la sua superiorit\u00e0 sul campo, si tennero attestati dietro una zona paludosa, avendo il solo scopo di impedire agli imperiali di assediare Brescia. Federico II allora, finse di volersi ritirare nei quartieri invernali, conged\u00f2 i reparti alleati di Pavia, Modena, Parma, e Reggio, rinunciando in tal modo ad un terzo del suo esercito, quindi ordin\u00f2 anche al resto dell'esercito di ritirarsi dietro l'Oglio su ponti di legno che poi distrusse. Per\u00f2, invece di dirigersi verso Cremona, si diresse verso Soncino. Infatti Bergamo era passata segretamente dalla sua parte.\nLa mattina del 27 novembre la piccola guarnigione bergamasca di Cividate segnal\u00f2 che l'esercito della Lega aveva attraversato l'Oglio e si era attestato nella contea di Cortenuova, alleata di Milano. Percorsa nella mattinata la strada che li separava dall'esercito nemico, gli imperiali mossero all'attacco suddivisi in sette colonne. Si trattava di cavalieri tedeschi, mercenari saraceni, le truppe venete di Ezzelino III da Romano, e quelle comunali di Cremona, per un totale di 12- uomini. I soldati della Lega avevano almeno in parte intuito le intenzioni dell'imperatore. Infatti per muoversi pi\u00f9 rapidamente avevano messo dei cavalli anzich\u00e9 i tradizionali buoi al traino del carroccio, ed avevano mandato innanzi i loro reparti di zappatori che nella notte fra il 26 ed il 27, allargarono e approfondirono la Circa di Cortenuova (I contadini fino a pochi decenni fa tramandarono la voce che il fossato che corre dal fiume Oglio al Serio fosse stato scavato in una notte precedente una battaglia da un misterioso esercito, ma \u00e8 pi\u00f9 probabile che fosse in parte preesistente, e si trattasse di un vecchio canale romano, scavato per drenare le acque delle paludi e forse successivamente per l'irrigazione e probabilmente anche come canale navigabile fra l'Oglio, il Serio e il Lago Gerundo, ma che poi si era prosciugato per l'abbassamento del letto del fiume Oglio).\nArrivato nei pressi di Cortenuova, l'esercito della Lega cominci\u00f2 a preparare il campo, circa novecento metri a nord del fossato che, allora e fino a pochi decenni fa, nella zona di Calcio correva dove adesso passa la strada che collega la vecchia provinciale che passava dalla stazione, con la nuova provinciale. Avvedutisi del pericolo, i leghisti corsero verso il fossato, ma solo i piacentini ed una parte dei milanesi riuscirono a raggiungere affannosamente la linea di difesa, dove ben presto dovettero arretrare in numerosi punti, anche perch\u00e9 gli altri contingenti dell'esercito non poterono accorrere in loro aiuto, essendo stati attaccati da nord dall'esercito di Bergamo. A quel punto la \"Compagnia dei forti\" composta da un migliaio di uomini, si sacrific\u00f2 per permettere agli altri reparti di ritirarsi verso il carroccio, mentre la cavalleria tedesca travolgeva quella lombarda. In queste fasi della battaglia, anche Pietro Tiepolo, comandante dell'esercito della Lega, cadde prigioniero.\nFacendo quadrato attorno al Carroccio, i Leghisti riuscirono a resistere fino al calare della notte. Per\u00f2, rendendosi conto che non avrebbero potuto riprendere la battaglia, nel buio cercarono di fuggire verso Milano. Ma era una notte piovosa, il fiume Serio era in piena. Furono i Bergamaschi, esperti dei luoghi, che raggiunsero per primi l'esercito nemico che disperatamente cercava un guado. Molti furono massacrati sulla sponda, molti altri annegarono nel cercare di attraversare il fiume, cinquemila si arresero. Il giorno 29 Calcio fu attraversato dal corteo dell'esercito vittorioso che scortava il carroccio di Milano trainato da un elefante e seguito dai cinquemila prigionieri e dagli abitanti di Cortenuova aggiogati a dei gioghi. Fino agli ultimi decenni del XX secolo, una cappella (ora distrutta probabilmente per costruire la strada) posta vicino alla vecchia pompa dell'acqua agricola, ricordava questi caduti.\nSimboli.\nIl comune ha come simboli lo stemma concesso con R.D. 18 luglio 1930 e il gonfalone concesso con D.P.R. 21 marzo 1997.\nIl castello di Calcio raffigurato nello stemma venne costruito dai vescovi di Bergamo ed \u00e8 oggi di propriet\u00e0 della famiglia Silvestri. Il leone d'oro era simbolo dei Secco d'Aragona, signori del paese. La spada, simboleggia le cruenti e frequenti lotte che ebbero luogo nel territorio della Calciana.\nMonumenti e luoghi d'interesse.\nArchitetture civili.\nCastello medievale, detto dei Silvestri, nel quartiere Piazza. Edificato attorno all'anno 1000 in luogo di un'antica villa d'origine romana e ristrutturato nel 1862, \u00e8 stato a lungo il centro della vita sociale e politica del paese. Teatro anche di fatti d'arme minori, a partire dall'assedio dei soncinesi nel 1311, fino al breve arroccamento nelle sue mura dei tedeschi in ritirata nel 1945.\nArchitetture religiose.\nChiesa di San Vittore.\nLa storia della parrocchiale di Calcio ha avuto inizio attorno al 1750, quando, dato che la vecchia chiesa di Calcio necessitava di onerosi lavori di ampliamento non essendo pi\u00f9 sufficiente a contenere la popolazione, riprese corpo il progetto, che si era trascinato per decenni senza mai giungere a buon fine, di costruire una nuova chiesa al posto di continuare a spendere denaro per un vecchio edificio che fra l'altro aveva il difetto di trovarsi al centro del quartiere Piazza, relativamente lontano dai due quartieri Rivelino, e soprattutto dal quartiere Villa.\nIl marchese Marco Secco d'Aragona mise a disposizione il campo denominato \"Brama\" (nome che ancora adesso si usa per chiamare la piazza antistante la chiesa) a livello perpetuo per un canone simbolico di due capponi ogni anno e di una messa perpetua dopo la sua morte. A questo punto l'arciprete Gaspare Ludovico Orsi commission\u00f2 il progetto all'ingegnere Giuseppe Foscagni, il vescovo di Cremona autorizz\u00f2 una questua straordinaria e concesse l'indulgenza episcopale a chi avesse prestato la sua opera gratuitamente la domenica, e nel 1762, dopo la posa della prima pietra, iniziarono i lavori.\nErano per\u00f2 in molti a pronosticare che la nuova chiesa sarebbe stata iniziata, ma mai finita: un borgo povero, che superava di poco i duemila abitanti, si accingeva a costruire un tempio che sarebbe stato inferiore, in Lombardia, solo al Duomo di Milano, ma pi\u00f9 imponente di tutte le altre chiese di Milano, Bergamo, Brescia e Cremona, e del vicino santuario di Caravaggio.\nTutta la popolazione rispose con slancio: muratori, carpentieri e manovali, lavorando gratuitamente la domenica, i carrettieri, trasportando gratuitamente il cemento, la sabbia e i mattoni, i contadini, estraendo in loco la ghiaia, i sassi e parte della sabbia, e i proprietari terrieri fornendo il legname e sussidi.\nIl progetto era ambizioso anche dal punto di vista ingegneristico: il tempio, a differenza del duomo che ne aveva 54, non avrebbe dovuto avere alcun pilastro interno, e avrebbe dovuto sorreggere una cupola di notevoli proporzioni. Per trasformare in verticali le spinte orizzontali che sarebbero venute dal tetto e dalla cupola, le pareti laterali furono costruite con un doppio muro, con precipizi vuoti fra il muro interno ed esterno. Per\u00f2, dopo dieci anni, la popolazione di Calcio dovette arrendersi; i lavoratori erano stremati, le risorse esaurite. I lavori furono interrotti con i muri a circa due terzi dell'altezza che avrebbero dovuto raggiungere. Si ricopr\u00ec alla meglio, furono lasciate le impalcature con l'intenzione di riprendere i lavori e si ricavarono, nelle poche parti ricoperte, alloggi per le famiglie indigenti.\nUn timido tentativo di riprendere i lavori fu fatto nel 1792, ma venne subito abbandonato. Nel 1835, dietro l'impulso dell'arciprete Paolo Lombardini, furono commissionati all'architetto Giacomo Bianconi una modifica del progetto originale e un prospetto delle spese, che furono calcolate in lire austriache, cui sarebbero state da aggiungere altre lire per la cupola, alla quale per\u00f2 egli sugger\u00ec di rinunciare in quanto troppo onerosa. Nella primavera del 1841 ripresero quindi i lavori.\nLe vecchie mura erano state sottoposte alle prove sclerometriche per verificarne la resistenza e, smentendo le paure di molti, si erano dimostrate solide. Il consiglio comunale deliber\u00f2 una sovraimposta comunale di due centesimi per ogni scudo d'estimo da destinarsi all'erigenda chiesa e di nuovo, sotto la guida del capomastro Prospero Reyner di Pumenengo, la popolazione di Calcio riprese i lavori.\nNel 1848, dopo aver persino invocato inutilmente un aiuto dall'imperatore d'Austria, don Lombardini dovette per\u00f2 arrendersi.\nNel 1860, l'ormai anziano arciprete rinunci\u00f2 alla parrocchia e il suo posto venne preso da don Giuseppe Mainestri il quale, dopo 19 anni di interruzione, deliber\u00f2 la ripresa dei lavori, e dopo aver accumulato per due anni i materiali necessari, chiam\u00f2 l'architetto Carlo Maciachini per commissionargli il completamento dei medesimi. Ma questi, di fronte alla mole di lavoro necessario, in un primo momento si scoraggi\u00f2, parendogli che non sarebbe stato possibile ad alcuno portare a termine una tale opera.\nLa popolazione di Calcio per\u00f2 convinse il professionista ad assumere la direzione dei lavori, e non solo la chiesa fu completata, ma venne eretta anche la cupola che nel progetto dei decenni precedenti era stata stralciata.\nIl 29 ottobre 1880, alla presenza dell'arcivescovo di Milano, monsignor Luigi Nazari di Calabiana, e del vescovo di Crema, monsignor Francesco Sabbia, il vescovo di Cremona Geremia Bonomelli, consacr\u00f2 la nuova chiesa. L'arciprete Giuseppe Mainestri purtroppo non pot\u00e9 vedere il compimento dell'opera, essendo morto nel 1875. Al suo posto c'era l'arciprete Giovanni Battista Pizzi.\nComprese le varie interruzioni, i lavori erano durati ben 118 anni. Lavori di consolidamento furono necessari gi\u00e0 nel 1894, e poi ancora poco prima del 1930. Tranne che per la facciata, le pareti sono state lasciate grezze, senza la stabilitura.\nLa nuova costruzione era imponente; all'interno la lunghezza massima era di 69 metri, e la larghezza massima di 33. All'esterno il tempio misurava 76 metri per 36. La facciata, sormontata da cinque statue, era alta 33 metri al vertice del timpano, mentre la cupola, ricoperta con ardesie di Savoia, arrivava ad un'altezza di 64 metri alla sommit\u00e0 della croce.\nL'interno era spoglio, anche se sui pennacchi della cupola erano gi\u00e0 stati eseguiti affreschi dal pittore bergamasco Giacomo Trecourt, integrati e in parte sostituiti da Antonio Guadagnini nel 1876. Vennero inoltre trasferite dall'oratorio di San Rocco e dalla vecchia parrocchiale diverse tele, fra cui una rappresentazione della \"Vergine con Bambino\" di Marcantonio Mainardi, detto il Chiavechino, di epoca prossima all'anno 1600. Sulla stessa parete, di uguale grandezza, si trova una pregevole copia di autore ignoto di un dipinto di Enea Salmeggia del 1610, raffigurante la \"Madonna col Bambino in gloria e i santi Rocco, Francesco e Sebastiano\", mentre l'originale, un tempo custodito anch'esso nell'oratorio di San Rocco, \u00e8 stato trasferito nella pinacoteca del Castello Sforzesco. Dalla vecchia pieve venne invece portata una tela ad olio del XV secolo di Aurelio Gatti, detto il Soiaro, raffigurante l\"Ultima cena\".\nNel 1906 il pittore Giacomo Campi esegu\u00ec un affresco dietro l'altare e altri due sulla parete di ingresso, mentre gli affreschi sulla volta e sul catino dell'abside furono eseguiti nel 1934 da Umberto Marigliani, che dipinse anche un battesimo di Cristo nella cappella del battistero.\nDello stesso anno \u00e8 un affresco eseguito da Mario Albertella nella cappella del crocefisso. Il vecchio altare fu sostituito nel 1940 con un altare imponente abbellito con delle sculture marmoree di Pietro Ferraroni.\nNotevole \u00e8 anche il patrimonio scultoreo, a partire dalle cinque statue di santi, scolpite da D. Belcaro che sormontano la facciata. All'interno, in dodici nicchie, si trovano le statue dei dodici apostoli eseguite dal conte Gerolamo Oldifredi Tadini, le statue lignee di \"Cristo morto\" (1731), \"San Gottardo\" (1627), \"San Carlo\" (1674), \"San Biagio\" (1738) e \"San Vittore\" (XVIII secolo). Vicino all'ingresso troviamo la statua di un angelo adorante, che un tempo ornava il vecchio altare maggiore, e negli altari laterali vi sono una statua della \"Madonna Immacolata\" e della \"Madonna del Rosario\", entrambe di fattura recente.\nNella sacrestia \u00e8 inoltre conservato un ostensorio del 1760 di Antonio da San Benedetto, alcune piccole tele del XVII e XVIII secolo, fra le quali spicca una pregevole \"Cena di Emmaus\".\nPatrimonio artistico.\nIl comune di Calcio fa parte del circuito documentato nella \"Guida ai paesi dipinti di Lombardia\". \u00c8 datata 1995 l\u2019iniziativa \"Narrano i muri\", voluta dall\u2019Amministrazione comunale, di decorare gli edifici per fissare i momenti pi\u00f9 significativi della sua storia e delle sue tradizioni in una galleria a cielo aperto. Direttore artistico del progetto \u00e8 stato il critico d\u2019arte Mauro Corradini di Brescia. L\u2019architetto Tullio Lazzarini di Chiari ha coordinato, invece, tutta la parte di supporto logistico necessaria all\u2019esecuzione delle opere. Sono stati coinvolti sia artisti di calibro provenienti dai territori limitrofi, quali per esempio Giovanni Repossi, Trento Longaretti, Angelo Boni, che giovani emergenti delle Accademie di Belle Arti di Brera, Sassari, e addirittura ospiti internazionali, come gli allievi delle Accademie di Birmingham, Vienna, Barcellona. L\u2019itinerario culturale all\u2019aperto attualmente allinea sui muri delle vie del paese 38 racconti di artisti diversi ed \u00e8 parte integrante del patrimonio storico e culturale calcense che vanta anche un Museo della fotografia in ristrutturazione e una Pinacoteca (con opere di artisti di fuori e locali, come il pittore Egidio Lazzarini, di cui gi\u00e0 nel 1982 il noto critico Raffaele De Grada aveva curato una retrospettiva).\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 860 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nInfrastrutture e trasporti.\nA partire dal luglio 2014, il comune di Calcio \u00e8 toccato dal passaggio dell'Autostrada A35 Bre-Be-Mi, con un casello autostradale situato nel territorio comunale."}
{"id": "32359", "revid": "1516566", "url": "https://it.wikipedia.org/wiki?curid=32359", "title": "Fabbriche di Vallico", "text": "Fabbriche di Vallico \u00e8 una frazione del comune sparso di Fabbriche di Vergemoli, in provincia di Lucca.\nFu comune autonomo fino al 1\u00ba gennaio 2014, quando si \u00e8 fuso con Vergemoli per formare il comune di Fabbriche di Vergemoli del quale costituisce il capoluogo.\nStoria.\nAveva oltre 2000 abitanti nell'Ottocento. Il capoluogo deve le sue origini a una colonia di fabbri bergamaschi del Trecento. La maggioranza delle famiglie odierne \u00e8 giunta per\u00f2 da Vallico, dalla Versilia, dalla Lunigiana o persino dal Frignano.\nIl 25 dicembre 2009 Fabbriche di Vallico \u00e8 stato colpito da un grosso nubifragio che ha arrecato diversi danni al territorio comunale isolando diverse case. Nella notte tra il 20 e 21 ottobre 2013 il comune \u00e8 stato nuovamente colpito da un secondo pesante nubifragio che ha causato ingenti danni, in particolare nella frazione di Gragliana, isolata nelle prime ore dell'evento da una frana che ha determinato un crollo stradale, ed alla piccola centrale idroelettrica comunale, costringendo il comune (e la locale sezione distaccata della Misericordia di Borgo a Mozzano) a dotarsi di una postazione avanzata di pronto soccorso con una ambulanza attrezzata e medico a bordo.\nSimboli.\nLo stemma di Fabbriche di Vallico si blasonava:\nMonumenti e luoghi d'interesse.\nA Fabbriche di Vallico \u00e8 situata la chiesa parrocchiale di San Giacomo Apostolo. Inoltre, vi si trova il ponte della Dogana che marcava il confine tra il ducato di Modena e la Repubblica di Lucca.\nSociet\u00e0.\nEvoluzione demografica.\nSono qui riportati gli abitanti del comune autonomo di Fabbriche di Vallico dal 1861 al 2011, che comprendeva oltre alla frazione capoluogo anche quelle di Gragliana, Vallico Sopra e Vallico Sotto.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 26 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\n 8 1,59%\nCultura.\nIstruzione.\nFabbriche di Vallico \u00e8 dotata di una scuola elementare inaugurata nel 2009."}
{"id": "32361", "revid": "322321", "url": "https://it.wikipedia.org/wiki?curid=32361", "title": "Fosciandora", "text": "Fosciandora \u00e8 un comune italiano di 561 abitanti della Garfagnana, compreso nella provincia di Lucca, in Toscana.\nStoria.\nIl territorio di Fosciandora venne annesso dalla Repubblica di Lucca nel XIII secolo. Dopo la penetrazione degli estensi in Garfagnana, avvenuta a partire dal 1429, questo venne diviso tra i due stati. Le cosiddette \"tre terre\", ovvero i centri di Treppignana, Riana e Lupinaia, rimasero sotto la giurisdizione lucchese, incluse nella vicaria di Gallicano, mentre il resto dell'attuale comune, che allora aveva come capoluogo il paese di Ceserana, nel 1430 si sottomise alla Repubblica Fiorentina quindi, nel 1451, a Borso d'Este, diventando parte del Ducato di Ferrara. A fine '700 la Garfagnana pass\u00f2 sotto il governo della Repubblica Cispadana che nel 1799 istitu\u00ec la Terra di Fosciandora come Comune autonomo; i successivi Stati napoleonici unirono o scorporano altre frazioni.\nNel 1847, con l'entrata in vigore del trattato di Firenze il territorio fosciandorino, nella sua estensione attuale, venne incluso all'interno dei confini del ducato di Modena e Reggio, di cui segu\u00ec le sorti fino al 1859, con l'avvento dell'unit\u00e0 d'Italia.\nNel 1923 l'intero circondario di Castelnuovo di Garfagnana (incluso il comune di Fosciandora) pass\u00f2 dalla provincia di Massa-Carrara a quella di Lucca.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di 55 persone (9,34%).\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nInfrastrutture e trasporti.\nFosciandora \u00e8 attraversata della strada regionale 445 della Garfagnana, sulla quale sono svolte autocorse in servizio pubblico a cura di CTT Nord.\n\u00c8 inoltre presente una fermata ferroviaria, servita dalle corse di Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32363", "revid": "1543377", "url": "https://it.wikipedia.org/wiki?curid=32363", "title": "Io (astronomia)", "text": "Io \u00e8 un satellite naturale di Giove, il pi\u00f9 interno dei quattro satelliti medicei, il quarto satellite del sistema solare per dimensione e quello pi\u00f9 denso di tutti. Il suo nome deriva da quello di Io, una delle molte amanti di Zeus secondo la mitologia greca.\nCon oltre 300 vulcani attivi, Io \u00e8 l'oggetto geologicamente pi\u00f9 attivo del sistema solare. L'estrema attivit\u00e0 geologica \u00e8 il risultato del riscaldamento mareale dovuto all'attrito causato al suo interno da Giove e dagli altri satelliti galileani. Molti vulcani producono pennacchi di zolfo e biossido di zolfo che si elevano fino a 500\u00a0km sulla sua superficie. Questa \u00e8 costellata di oltre 100 montagne che sono state sollevate dalla compressione della crosta di silicati, con alcuni di questi picchi che arrivano ad essere pi\u00f9 alti dell'Everest. A differenza di molti satelliti del sistema solare esterno, che sono per lo pi\u00f9 composti di ghiaccio d'acqua, Io \u00e8 composto principalmente da rocce di silicati che circondano un nucleo di ferro o di solfuro di ferro fusi. La maggior parte della superficie di Io \u00e8 composta da ampie piane ricoperte di zolfo e anidride solforosa congelata.\nIl vulcanismo su Io \u00e8 responsabile di molte delle sue caratteristiche. Le colate laviche hanno prodotto grandi cambiamenti superficiali e dipinto la superficie in varie tonalit\u00e0 di colore giallo, rosso, bianco, nero, verde, in gran parte dovuti ai diversi allotropi e composti di zolfo. Numerose colate laviche di oltre 500\u00a0km di lunghezza, segnano la superficie di Io, e i materiali prodotti dal vulcanismo hanno costituito una sottile atmosfera a chiazze, ed hanno anche creato un toro di plasma attorno a Giove.\nIo ha svolto un ruolo significativo nello sviluppo dell'astronomia nel XVII e XVIII secolo: scoperto nel 1610 da Galileo Galilei, assieme agli altri satelliti galileiani, il suo studio favor\u00ec l'adozione del modello copernicano del sistema solare, allo sviluppo delle leggi di Keplero sul moto dei pianeti, e serv\u00ec per una prima stima della velocit\u00e0 della luce. Dalla Terra, Io \u00e8 rimasto solo un punto di luce fino alla fine del XIX secolo, quando divenne possibile risolvere le sue caratteristiche superficiali di dimensioni maggiori, come ad esempio le regioni polari rosso scure e le brillanti zone equatoriali. Nel 1979, le due sonde Voyager rivelarono l'attivit\u00e0 geologica di Io, dotato di numerose formazioni vulcaniche, grandi montagne, e una superficie giovane priva di crateri da impatto. La sonda Galileo effettu\u00f2 diversi passaggi ravvicinati tra gli anni novanta e l'inizio del XXI secolo, ottenendo dati sulla struttura interna e sulla composizione di Io, rivelando il rapporto tra Io e la magnetosfera di Giove e l'esistenza di una cintura di radiazioni centrata sull'orbita della luna. Io riceve circa 3600\u00a0rem (36\u00a0Sv) di radiazione al giorno.\nUlteriori osservazioni furono eseguite dalla sonda Cassini-Huygens nel 2000 e dalla New Horizons nel 2007, e man mano che la tecnologia per l'osservazione progrediva, da telescopi terrestri e dal telescopio spaziale Hubble.\nStoria delle osservazioni.\nScoperta e denominazione.\nLa prima osservazione riportata di Io \u00e8 stata fatta da Galileo Galilei il 7 gennaio 1610 con un telescopio rifrattore a 20 ingrandimenti presso l'Universit\u00e0 di Padova. Tuttavia, in questa osservazione, Galileo potrebbe non essere riuscito a \"separare\" Io ed Europa a causa della bassa potenza del suo telescopio, cos\u00ec le due lune furono registrate come un singolo punto di luce. Io e Europa furono visti separatamente per la prima volta durante le osservazioni di Galileo del sistema di Giove il giorno seguente, l'8 gennaio 1610 (data di scoperta per Io della IAU). La scoperta di Io e degli altri satelliti di Giove da parte di Galileo furono pubblicati in \"Sidereus Nuncius\", nel marzo 1610. Nel suo \"Mundus Jovialis\", pubblicato nel 1614, Simon Marius afferm\u00f2 di aver scoperto Io e le altre lune gioviane nel 1609, una settimana prima della scoperta di Galileo. Galileo dubit\u00f2 di questa affermazione e respinse il lavoro di Marius accusandolo di plagio. In ogni caso, la prima osservazione di Marius avvenne il 29 dicembre 1609 del calendario giuliano, che equivale all'8 gennaio 1610 del calendario gregoriano, utilizzato da Galileo, che quindi scopr\u00ec certamente le lune gioviane prima di Marius.\nIl nome \"Io\", assieme a diversi altri, fu suggerito da Simon Marius nel 1614 \u2212 qualche anno dopo la scoperta del satellite da parte di Galileo \u2212 nel trattato di astronomia \"Mundus Iovialis anno MDCIX Detectus Ope Perspicilli Belgici\", ma sia questo nome che quelli proposti per gli altri satelliti galileiani caddero ben presto in disuso e non furono pi\u00f9 utilizzati fino alla met\u00e0 del XX secolo. In gran parte della letteratura astronomica del periodo precedente Io era indicato con la designazione numerica (un sistema introdotto dallo stesso Galileo) di \"Giove I\" oppure, semplicemente, come \u00ab\"il primo satellite di Giove\"\u00bb.\nDalla scoperta all'era spaziale.\nPer i successivi due secoli e mezzo, Io rimase un irrisolto punto di luce di 5\u00b0 grandezza nei telescopi dell'epoca. Nel corso del XVII secolo, Io e gli altri satelliti galileiani servirono per diversi scopi, come quello di determinare la longitudine, per convalidare la terza legge di Keplero sul moto planetario, e per la determinazione del tempo necessario per la luce nel viaggiare tra Giove e la Terra. Sulla base di effemeridi prodotte dall'astronomo Giovanni Cassini ed altri, Pierre-Simon Laplace cre\u00f2 una teoria matematica per spiegare le orbite in risonanza di Io, Europa e Ganimede. Successivamente questa risonanza fu indicata essere causa di effetti profondi sulle geologie delle tre lune.\nIl miglioramento della capacit\u00e0 risolutiva dei telescopi, tra la fine del XIX e l'inizio del XX secolo permise agli astronomi di risolvere le caratteristiche superficiali di maggiori dimensioni di Io. Nel 1890, Edward E. Barnard fu il primo ad osservare le variazioni di luminosit\u00e0 di Io nelle regioni equatoriali e polari, stabilendo che questo avveniva a causa delle differenze di colore e albedo tra le due regioni, e non a causa della forma di uovo di Io, come proposto a suo tempo dall'astronomo William Pickering, e che non erano due oggetti separati, come inizialmente aveva proposto Barnard. Osservazioni successive confermarono la differenza di colore delle regioni polari (rosso-marrone) rispetto a quelle equatoriali (giallo-bianche].\nOsservazioni telescopiche della met\u00e0 del XX secolo, suggerirono la natura insolita di Io. Osservazioni spettroscopiche indicarono che la superficie di Io era priva di ghiaccio d'acqua (sostanza abbondante negli altri satelliti galileiani). Le stesse osservazioni suggerirono una superficie dominata da composti di sodio e zolfo evaporati. Osservazioni radiotelescopiche hanno rivelato l'influenza di Io sulla magnetosfera di Giove, come hanno dimostrato alcune esplosioni legate al periodo orbitale di Io.\nMissioni spaziali.\nLe prime sonde a passare vicino a Io furono le gemelle \"Pioneer 10\" e \"Pioneer 11\" rispettivamente il 3 dicembre 1973 ed il 2 dicembre 1974. La tracciatura radio forn\u00ec una pi\u00f9 accurata stima della massa di Io e delle sue dimensioni, suggerendo che esso abbia la pi\u00f9 alta densit\u00e0 tra i quattro satelliti galileiani e che sia composto prevalentemente di rocce silicee e non di ghiaccio d'acqua.\nLe due sonde \"Pioneer\" rivelarono anche la presenza di una sottile atmosfera e di una intensa fascia di radiazioni attorno all'orbita di Io. Le fotocamere a bordo della \"Pioneer 11\" riuscirono anche a scattare una buona immagine della regione del polo nord. La \"Pioneer 10\" doveva scattare immagini ravvicinate durante il suo sorvolo, ma le fotografie andarono perdute a causa dell'intenso campo di radiazioni.\nDotate di tecnologia pi\u00f9 avanzata, le sonde Voyager 1 e Voyager 2 nel 1979 catturarono immagini pi\u00f9 dettagliate delle Pioneer: la Voyager 1 rivel\u00f2 pennacchi che salivano da una superficie relativamente giovane e caratterizzata da piane di colate laviche e montagne pi\u00f9 alte dell'Everest, dimostrando che Io era geologicamente attivo. La Voyager 2, che pass\u00f2 4 mesi dopo, conferm\u00f2 che tutti i vulcani osservati dalla Voyager 1 erano ancora attivi, tranne Pele e che durante l'intervallo di tempo tra il passaggio delle due sonde erano avvenuti diversi cambiamenti sulla superficie.\nLa sonda Galileo, destinata allo studio del sistema gioviano, nonostante alcuni malfunzionamenti causati in parte dalle radiazioni provenienti da Giove riport\u00f2 risultati significativi, scoprendo che Io ha, come i pianeti maggiori, un nucleo ferroso. Osserv\u00f2 nei suoi sorvoli ravvicinati diverse eruzioni vulcaniche e scopr\u00ec che il magma era composto di silicati ricchi di magnesio, comuni nella roccia magmatica femica e ultrafemica.\nLa Cassini e la New Horizons hanno monitorato il vulcanismo di Io nei loro viaggi diretti rispettivamente verso Saturno e Plutone, La \"New Horizons\" cattur\u00f2 anche immagini nei pressi di \"Girru Patera\" nelle prime fasi di un'eruzione, e diverse altre eruzioni avvenute dai tempi della \"Galileo\". Juno, arrivata nel 2016 nel sistema gioviano con l'obiettivo principale di studiare il campo magnetico di Giove, monitorer\u00e0 anch'essa l'attivit\u00e0 vulcanica di Io con lo spettrometro nel vicino infrarosso.\nPer il futuro l'ESA ha in progetto una missione verso Giove chiamata Jupiter Icy Moons Explorer che arriverebbe nel sistema gioviano nel 2030. Nonostante sia destinata allo studio delle altre 3 lune principali di Giove, potr\u00e0 comunque monitorare l'attivit\u00e0 vulcanica di Io. Un progetto a basso costo con destinazione Io \u00e8 la proposta della NASA denominata Io Volcano Observer (IVO), una sonda che effettuerebbe diversi sorvoli ravvicinati di Io e che arriverebbe nel sistema gioviano nel 2026.\nParametri orbitali.\nIo \u00e8 il pi\u00f9 interno dei satelliti galileiani, posizionato tra Tebe e Europa ed \u00e8 il quinto satellite che si incontra a partire dall'interno. Io orbita intorno a Giove ad una distanza di dal centro del pianeta e a dalla sommit\u00e0 delle sue nubi; impiega 42,456 ore per completare la sua orbita, il che implica che una buona parte del suo movimento pu\u00f2 essere rilevata durante una singola notte di osservazioni. \u00c8 in risonanza orbitale 2:1 con Europa e 4:1 con Ganimede. Questa risonanza contribuisce a stabilizzare l'eccentricit\u00e0 orbitale di 0,0041 che a sua volta costituisce la fonte principale di calore per la sua attivit\u00e0 geologica. Senza questa eccentricit\u00e0, l'orbita di Io sarebbe circolare, riducendo cos\u00ec la sua attivit\u00e0 geologica in seguito alla stabilizzazione mareale.\nCome gli altri satelliti di Giove e la Luna terrestre, la rotazione di Io \u00e8 in sincronia con il suo periodo orbitale e pertanto il satellite mostra sempre la stessa faccia a Giove. Questa sincronia \u00e8 utilizzata anche nella definizione del sistema longitudinale del satellite. Il meridiano fondamentale di Io interseca i due poli nord e sud e l'equatore nel punto sub-gioviano; tuttavia non \u00e8 ancora stata identificata nessuna caratteristica superficiale da assegnare come riferimento univoco per questo meridiano. Il lato rivolto verso il pianeta viene detto \"emisfero sub-gioviano\", mentre il lato opposto viene chiamato \"emisfero anti-gioviano\". Inoltre viene definito come emisfero anteriore il lato rivolto nella direzione del moto e emisfero posteriore quello volto nella direzione opposta.\nInterazioni con il campo magnetico di Giove.\nIo gioca un ruolo significativo nel modellare il campo magnetico gioviano, agendo come un generatore elettrico che pu\u00f2 sviluppare una corrente elettrica di 3 milioni di ampere, rilasciando ioni che rendono il campo magnetico di Giove due volte pi\u00f9 grande di quello che sarebbe senza la presenza di Io. La magnetosfera di Giove investe i gas e le polveri della sottile atmosfera di Io ad una velocit\u00e0 di 1 tonnellata al secondo. Questo materiale, proveniente dall'attivit\u00e0 vulcanica di Io, \u00e8 in gran parte composto da zolfo ionizzato e atomico, ossigeno e cloro. La materia, a seconda della sua composizione e ionizzazione, confluisce in diverse nubi neutre (non ionizzate) e in fasce di radiazione della magnetosfera di Giove e, in alcuni casi, vengono espulse dal sistema gioviano. Durante un incontro con Giove avvenuto nel 1992, la sonda Ulysses rivel\u00f2 che un flusso di particelle delle dimensioni di era stato espulso dal sistema gioviano, e che le particelle di polvere, che viaggiavano alla velocit\u00e0 di diversi chilometri al secondo, erano principalmente composte da cloruro di sodio. La sonda Galileo dimostr\u00f2 che questi flussi di polvere provengono da Io, anche se non \u00e8 chiaro come essa si formi.\nIl materiale che sfugge dall'attrazione gravitazionale di Io va a formare un toro di plasma che si divide sostanzialmente in tre parti: la parte esterna, pi\u00f9 calda, si trova appena fuori dell'orbita di Io; pi\u00f9 internamente si trova una estesa composta da materiali neutri e da plasma in raffreddamento, situata a circa la stessa distanza di Io da Giove, mentre la parte interna del toro \u00e8 quella pi\u00f9 \"fredda\", composta da particelle che stanno lentamente spiraleggiando verso Giove.\nL'interazione tra l'atmosfera di Io, il campo magnetico di Giove e le nubi delle regioni polari del gigante gassoso producono una corrente elettrica conosciuta come \"tubo di flusso di Io\", che genera aurore sia nelle regioni polari di Giove che nell'atmosfera di Io. L'influenza di Io ha una forte ripercussione anche sulle emissioni radio provenienti da Giove e dirette verso la Terra: quando infatti Io \u00e8 visibile dal nostro pianeta, i segnali radio aumentano considerevolmente.\nStruttura interna.\nA differenza della maggior parte dei satelliti del sistema solare esterno, composti prevalentemente da un mix di ghiaccio d'acqua e silicati, Io sembra presentare una composizione analoga a quella dei pianeti terrestri, composti in prevalenza di rocce silicee fuse.\nIo ha una densit\u00e0 di , pi\u00f9 alta di qualsiasi luna del sistema solare e significativamente pi\u00f9 elevata rispetto a quella degli altri satelliti galileiani e superiore alla densit\u00e0 della Luna. I modelli di Io basati sulle misurazioni delle Voyager e della Galileo suggeriscono che il suo interno \u00e8 differenziato tra una crosta e un mantello ricchi di silicati un nucleo di ferro o di ferro e zolfo fusi. Il nucleo di Io costituisce circa il 20% della sua massa totale e, a seconda della quantit\u00e0 di zolfo presente, il nucleo ha un raggio compreso tra 350 e 650\u00a0km se fosse composto quasi interamente da ferro, o tra 550 e 900\u00a0km per un nucleo costituito da una miscela di ferro e zolfo. Il magnetometro della Galileo non \u00e8 riuscito a rilevare un campo magnetico interno, intrinseco ad Io, suggerendo che il nucleo non \u00e8 convettivo.\nI modelli dell'interno di Io suggeriscono che il mantello \u00e8 composto da almeno il 75% da forsterite, minerale ricco di magnesio, e abbia una composizione simile a quella delle meteoriti, in particolare a quelle delle condriti L e LL, con un contenuto di ferro pi\u00f9 alto (rispetto al silicio) della Terra e della Luna, anche se inferiore a quello di Marte.\nSu Io \u00e8 stato osservato un flusso di calore che suggerisce che il 10-20% del mantello potrebbe essere allo stato fuso. Una rianalisi dei dati del magnetometro della Galileo del 2009 rivelarono finalmente la presenza di un campo magnetico indotto di Io, che si spiegherebbe con la presenza di un oceano di magma dello spessore di 50\u00a0km sotto la superficie, che equivale a circa il 10% del mantello di Io, e la cui temperatura si aggira sui 1200\u00a0\u00b0C. Ulteriori analisi pubblicate nel 2011 confermarono la presenza di questo oceano di magma.\nLa litosfera di Io, composta da basalto e zolfo depositati dall'esteso vulcanismo presente in superficie, \u00e8 di almeno 12\u00a0km di spessore, e probabilmente non pi\u00f9 di 40\u00a0km.\nRiscaldamento mareale.\nA differenza di quanto avviene per la Terra e la Luna, la principale fonte di calore interno di Io non \u00e8 causata dal decadimento degli isotopi ma dalle forze mareali di Giove e dalla risonanza orbitale con Europa e Ganimede. Tale riscaldamento dipende dalla distanza di Io da Giove, dalla sua eccentricit\u00e0 orbitale, dalla composizione del nucleo e dal suo stato fisico. La sua risonanza con Europa e Ganimede mantiene invariata nel tempo l'eccentricit\u00e0 di Io ed impedisce che la dissipazione mareale al suo interno circolarizzi l'orbita. La risonanza orbitale aiuta anche a mantenere immutata la distanza di Io da Giove; se essa non fosse presente Io inizierebbe lentamente a spiraleggiare verso l'esterno del pianeta madre. La quantit\u00e0 di energia prodotta dall'attrito mareale all'interno di Io \u00e8 fino a 200 volte superiore a quella ottenuta unicamente dal decadimento radioattivo e scioglie una quantit\u00e0 significativa del mantello e del nucleo di Io. Questo calore viene rilasciato sotto forma di attivit\u00e0 vulcanica, generando l'alto flusso di calore osservato (da 0,6 a su Io. Tutti i modelli relativi alla sua orbita suggeriscono che la quantit\u00e0 di riscaldamento mareale all'interno di Io cambia con il tempo, tuttavia, la quantit\u00e0 attuale di dissipazione mareale \u00e8 in linea con il flusso di calore effettivamente osservato, inoltre tutti i modelli di riscaldamento mareale e di convezione non prevedono profili coerenti che comprendano simultaneamente la dissipazione mareale e la convezione del mantello per trasportare il calore in superficie.\nSuperficie.\nSulla base dell'esperienza avuta dall'esplorazione delle antiche superfici della Luna, di Marte e di Mercurio, gli scienziati si aspettavano di trovare numerosi crateri da impatto sulla superficie di Io nelle prime immagini della Voyager 1. La densit\u00e0 dei crateri da impatto sulla superficie di Io avrebbe dato indizi sulla sua et\u00e0. Tuttavia, gli astronomi furono sorpresi nel scoprire che la superficie era quasi del tutto priva di crateri da impatto, ma era invece costellata di pianure lisce e alte montagne, con caldere di varie forme e dimensioni, e colate laviche. A differenza della maggior parte dei mondi osservati fino a quel momento, la superficie di Io era ricoperta di una grande variet\u00e0 di materiali colorati (in particolare di varie tonalit\u00e0 dell'arancione) da vari composti solforosi. La mancanza di crateri da impatto ha indicato che la superficie di Io \u00e8 geologicamente giovane, come la superficie terrestre; i materiali vulcanici coprono continuamente i crateri quando questi si producono. La conferma si ebbe con la scoperta di almeno nove vulcani attivi da parte della Voyager 1.\nLa caratteristica pi\u00f9 evidente ed importante della superficie di Io \u00e8 la presenza di numerosissimi vulcani attivi: ne sono stati identificati dalle varie sonde oltre 150 e, sulla base di queste osservazioni, si pu\u00f2 stimare che siano presenti fino a 400 vulcani.\nVulcanismo di Io.\nIl riscaldamento mareale prodotto dalla forzata eccentricit\u00e0 orbitale di Io lo ha portato a diventare uno dei mondi pi\u00f9 vulcanicamente attivi nel sistema solare, con centinaia di bocche vulcaniche e vaste colate di lava. Nel corso di una grande eruzione, possono essere prodotte colate di lava di decine o addirittura centinaia di chilometri, costituite per lo pi\u00f9 da lave basaltiche di tipo femico o ultrafemico ricche di magnesio. Sottoprodotti di questa attivit\u00e0 sono zolfo, anidride solforosa e silicati piroclastici (come la cenere), che vengono soffiati fino a 200\u00a0km di altezza, producendo grandi pennacchi a forma di ombrello e colorando il terreno circostante di rosso, nero e bianco, creando l'atmosfera chiazzata di Io. Alcuni dei pennacchi vulcanici di Io sono stati visti estendersi per oltre al di sopra della superficie prima di ricadere, con il materiale espulso che pu\u00f2 raggiungere la velocit\u00e0 di circa 1\u00a0km/s, creando anelli rossi di oltre 1000\u00a0km di diametro.\nLa superficie di Io \u00e8 costellata di depressioni di origine vulcanica note come \"paterae\"., che sono generalmente piane e delimitate da pareti scoscese. Queste caratteristiche le fanno assomigliare alle caldere terrestri, ma non \u00e8 noto se si formino allo stesso modo, cio\u00e8 per il crollo della camera di lava vuota. A differenza di caratteristiche simili sulla Terra e Marte, queste depressioni generalmente non si trovano nei picchi dei vulcani a scudo e sono normalmente pi\u00f9 grandi, con un diametro medio di 41\u00a0km, con la pi\u00f9 grande, Loki Patera, che ha un diametro di 202\u00a0km. Qualunque sia il meccanismo di formazione, la morfologia e la distribuzione di molti paterae suggeriscono che queste formazioni siano strutturalmente controllate, per lo pi\u00f9 delimitate da faglie o montagne. Le paterae sono spesso sede di eruzioni vulcaniche, che si manifestano sia come colate laviche, che si diffondono nelle piane delle paterae, come nel caso di un'eruzione a Gish Bar Patera nel 2001, sia come laghi di lava. I laghi lava possono avere una crosta lavica in continuo rovesciamento, come nel caso di Pele, oppure esserlo solo episodicamente, come nel caso di Loki.\nL'analisi delle immagini della Voyager port\u00f2 gli scienziati a credere che le colate laviche fossero composte principalmente di vari composti dello zolfo fuso. Tuttavia, studi successivi agli infrarossi e le misure della sonda Galileo indicano che queste erano composte da lava basaltica. Questa ipotesi si basa sulle misure della temperatura dei \"punti caldi\" di Io, che suggeriscono temperature di almeno 1300 K con punti fino a 1600 K. Le stime iniziali suggerirono temperature vicine ai 2000 K, ma erano sovrastimate perch\u00e9 erano errati i modelli termici usati.\nAltre formazioni.\nOltre agli edifici vulcanici la superficie di Io ospita alte montagne la cui genesi non \u00e8 ancora ben compresa, numerosi laghi di zolfo fuso, caldere vulcaniche profonde anche chilometri ed estese colate, lunghe anche centinaia di chilometri, di fluidi a bassa viscosit\u00e0 (forse qualche forma di zolfo o silicati fusi). Lo zolfo ed i suoi composti presentano una grande variet\u00e0 di colori e sono responsabili della colorazione inusuale di Io. Alcune ipotesi sostengono che le montagne potrebbero essere degli enormi plutoni affiorati in superficie in seguito alle continue spinte tettoniche derivanti dalla fuoriuscita di lava dai principali centri vulcanici.\nMontagne.\nLa superficie di Io \u00e8 costellata da oltre un centinaio di montagne che si sono sollevate a causa delle enormi compressioni che si verificano alla base della sua crosta di silicati. Alcuni di questi picchi sono pi\u00f9 alti del Monte Everest terrestre.\nSu Io si contano tra 100 e 150 montagne con un'altezza media di circa , ma con un massimo di . Le montagne appaiono come grandi e isolate strutture, lunghe in media . Queste dimensioni richiedono una struttura basata su robuste rocce silicee e non a base di zolfo.\nNonostante l'intenso vulcanismo che da ad Io il suo caratteristico aspetto le montagne sembrano di origine tettonica, originate dalle forze compressive alla base della sua litosfera che provocano l'innalzamento della sua crosta attraverso un processo di fagliazione inversa. Gli stress compressivi che portano alla formazione dei rilievi sono il risultato della subsidenza del materiale vulcanico che viene continuamente emesso. La distribuzione globale della presenza dei rilievi appare opposta a quella dei vulcani; le montagne dominano nelle aree a scarsa densit\u00e0 vulcanica e viceversa. Questo suggerisce che nella litosfera di Io vi siano grandi regioni dove dominano le forze compressive, che portano alla formazione di rilievi, o quelle estensive, che portano alla formazione di pater\u00e6. Tuttavia in taluni punti i monti e le pater\u00e6 arrivano a toccarsi, suggerendo che il magma abbia sfruttato le fratture innescatesi durante la formazione dei rilievi per raggiungere la superficie.\nLe montagne di Io non hanno le caratteristiche tipiche dei vulcani e, sebbene molti siano ancora i dubbi sulla loro formazione, forniscono interessanti indicazioni sull'entit\u00e0 dello spessore crostale che le contiene. Per essere in grado di contenere le profonde radici di questi rilievi si \u00e8 stimato uno spessore della crosta non inferiore a . I pi\u00f9 importanti rilievi sono i Bo\u00f6saule Montes ( d'altezza), gli Euboea Montes (), lo Ionian Mons (), gli Hi'iaka Montes () e gli Haemus Montes (). Sembra che gli Euboea Montes si siano formati per l'innalzamento di un enorme plutone poi inclinatosi di circa 6 gradi. Questa inclinazione avrebbe poi favorito la formazione di frane sul loro versante settentrionale anche grazie alla continua erosione causata dalla sublimazione di biossido di zolfo durante le ore diurne.\nLave.\nIo ha dei vulcani che spruzzano gas tossici a oltre 280 km dalla superficie. L'analisi dei dati spettroscopici e delle immagini inviate a Terra dalle sonde Voyager verso la fine degli anni settanta del XX secolo port\u00f2 a concludere che le colate di lava sulla superficie di Io erano composte da vari derivati dello zolfo fuso. \nOsservazioni successive, condotte dalla Terra nella banda dell'infrarosso, hanno rivelato che esse sono troppo calde per essere costituite da zolfo liquido\nUn'ipotesi \u00e8 che le lave di Io siano composte di rocce silicee fuse con composizione che pu\u00f2 variare dal basalto alla komatiite. Recenti osservazioni condotte col Telescopio spaziale Hubble indicano che il materiale potrebbe essere ricco di sodio.\nNon \u00e8 escluso che le diverse regioni di Io possano essere caratterizzate dalla presenza di differenti materiali. Il 12 maggio 2011 viene pubblicato uno studio di ricercatori dell'Universit\u00e0 della California a Los Angeles, dell'Universit\u00e0 della California a Santa Cruz e dell'Universit\u00e0 del Michigan ad Ann Arbor, basato sui dati trasmessi dalla sonda Galileo, che dimostra la presenza di un \"oceano\" di magma fuso o parzialmente fuso.\nAcqua.\nA differenza delle altre lune galileiane, Io non possiede praticamente acqua anche se non viene escluso che essa possa esistere in profondit\u00e0 ma non viene rilevata spettroscopicamente a causa della sua instabilit\u00e0 superficiale. Diverse possono essere le ipotesi sull'argomento. Una \u00e8 probabilmente il calore eccessivo causato da Giove, che durante la formazione del satellite lo surriscald\u00f2 a tal punto da espellere tutti gli elementi volatili, acqua compresa, che nei primi milioni di anni di vita era probabilmente abbondante. Altre cause, non giudicate per\u00f2 particolarmente efficaci per la perdita d'acqua di Io, sono la fuga termica, la fotolisi e l'interazione tra particelle cariche, mentre esperimenti di laboratorio hanno dimostrato che piuttosto efficace per la perdita del ghiaccio d'acqua risulta essere la polverizzazione catodica. Anche gli impatti meteorici potrebbero aver contribuito alla vaporizzazione dell'acqua su Io.\nAtmosfera.\nIo possiede una sottile atmosfera, composta principalmente da diossido di zolfo (SO2) con minori percentuali di monossido di zolfo (SO), cloruro sodico (NaCl), zolfo atomico e ossigeno. L'atmosfera \u00e8 fortemente influenzata dalle radiazioni presenti nella magnetosfera di Giove, che la depredano costantemente dei suoi costituenti, e dagli episodi di vulcanismo sulla luna, che contribuiscono a ricostituirla. Presenta una struttura non uniforme, con una densit\u00e0 maggiore in corrispondenza dell'equatore, dove la superficie \u00e8 pi\u00f9 calda e dove sono collocati i principali coni vulcanici; qui si concentrano anche i principali fenomeni atmosferici. I pi\u00f9 evidenti dalla Terra sono le aurore (che su Io sono quindi equatoriali e non polari).\nL'atmosfera mostra variazioni significative nella densit\u00e0 e nella temperatura in funzione dell'ora del giorno, della latitudine, dell'attivit\u00e0 vulcanica e della brina superficiale. La pressione massima varia tra e (pari rispettivamente a ) osservate nell'emisfero opposto a Giove e lungo l'equatore, soprattutto nel primo pomeriggio quando la temperatura della superficie raggiunge il suo picco massimo. Nei pennacchi vulcanici sono stati osservati anche picchi localizzati con pressioni tra e (da ).\nLa pressione raggiunge invece i valori minimi durante la notte, quando scende a punte comprese tra e (tra ).\nLa temperatura dell'atmosfera oscilla tra quella della superficie alle basse altitudini, dove il vapore del biossido di zolfo \u00e8 in equilibrio con la sua brina superficiale, fino ai alle grandi altitudini dove il sottile spessore atmosferico permette il riscaldamento generato dal toro di plasma e dall'effetto Joule del flusso magnetico.\nLa bassa pressione limita gli effetti dell'atmosfera sulla superficie, eccetto per la ridistribuzione temporanea del biossido di zolfo da aree ricche di brina a zone povere e dell'espansione delle dimensioni degli anelli di deposito del materiale dei pennacchi quando esso rientra nella pi\u00f9 densa atmosfera del lato illuminato.\nUn'atmosfera sottile implica anche che eventuali futuri moduli di atterraggio di sonde spaziali non necessiteranno di scudi termici di protezione e richiederanno invece retrorazzi per garantire un atterraggio morbido. D'altra parte questo stesso spessore sottile implicher\u00e0 la necessit\u00e0 di una pi\u00f9 efficace schermatura dalle radiazioni provenienti da Giove che sarebbero invece attenuate da un'atmosfera pi\u00f9 spessa. Tuttavia per il futuro prossimo probabilmente non sar\u00e0 possibile atterrare su Io, per problematiche varie legate alla sua vicinanza a Giove (delta-v, radiazioni), mentre \u00e8 molto pi\u00f9 verosimile una missione con sorvoli ravvicinati multipli da una sonda in orbita attorno a Giove.\nIo nella finzione.\nLa pi\u00f9 prossima a Giove delle lune galileane \u00e8 stata diverse volte menzionata in opere fantascientifiche, sia letterarie che cinematografiche o televisive, e in alcuni casi Io \u00e8 stato lo scenario principale sul quale si svolgeva la storia. Conosciuto per gli effetti mareali causati da Giove, dal 1979 \u00e8 noto soprattutto per la sua attivit\u00e0 vulcanica, descritta quindi da qualche autore dopo la scoperta.\nIn \"Lucky Starr e le lune di Giove\", romanzo di Isaac Asimov del 1957, Io \u00e8 lo scenario di un confronto fra Lucky e una spia siriana, mentre in \"Bio of a Space Tyrant - Volume 1 - Refugee\" (1983), romanzo di Piers Anthony, Io viene descritto come un pianeta infernale sul quale il protagonista arriva alla ricerca di uno scienziato.\nIo \u00e8 lo scenario principale di \"The Very Pulse of the Machine\", romanzo breve di Michael Swanwick, tra l'altro vincitore nel 1999 del premio Hugo per il miglior racconto breve dove viene narrata la storia di un'astronauta che tenta di sopravvivere sulla luna gioviana dopo aver avuto un incidente col rover esplorativo. In \"Ilium\", romanzo di Dan Simmons del 2003, il tubo di flusso magnetico di Io viene usato per iperaccelerare un'astronave per viaggiare in tutto il sistema solare.\nAnche sul piccolo e grande schermo Io \u00e8 stato spesso menzionato oppure \u00e8 lo scenario nel quale si svolge la trama, come nel film \"Atmosfera zero\" del 1981, diretto da Peter Hyams e interpretato da Sean Connery, che nel film \u00e8 uno sceriffo che deve indagare su alcune morti misteriose avvenute nelle miniere di titanio presenti sotto la superficie. Nella miniserie britannica \"\", prodotta dalla BBC nel 2004, un'astronave di nome \"Pegasus\" parte per l'esplorazione del sistema solare ed Io \u00e8 uno degli obiettivi della missione. Un'astronauta scende sulla superficie con una speciale tuta contro le radiazioni letali di Giove, che tuttavia non sar\u00e0 sufficiente a proteggerla totalmente e la costringe ad interrompere l'attivit\u00e0 extraveicolare prima del previsto, abbandonando alcuni degli esperimenti programmati precedentemente.\nNella serie fantascientifica \"Babylon 5\", Io \u00e8 sede di una colonia terrestre, seconda come dimensioni solo a quella di Marte. Nei pressi di Io \u00e8 anche presente un \"jumpgate\", un portale collegato con la stazione spaziale Babylon 5, situata nel sistema di Epsilon Eridani.\nNel videogioco POD (Planet of Death, Ubisoft 1997) \u00e8 colonizzato dall'umanit\u00e0 e diventa teatro di corse clandestine.\nNel videogioco Destiny 2 (Bungie, 2017) \u00e8 uno dei pianeti giocabili. \nNel film \"Io\", prodotto da Netflix (2019), la luna di Giove \u00e8 stata scelta come rifugio per gli uomini dopo che la Terra \u00e8 divenuta inabitabile perch\u00e9 una sostanza tossica si \u00e8 diffusa nell'aria. La colonia su Io, ad ogni modo, non viene mai mostrata nel film."}
{"id": "32364", "revid": "228587", "url": "https://it.wikipedia.org/wiki?curid=32364", "title": "Gallicano (Italia)", "text": "Gallicano \u00e8 un comune italiano di abitanti della Garfagnana, nella provincia di Lucca in Toscana.\nGeografia fisica.\nGallicano, sorge su una valle che domina il fiume Serchio a di altitudine.\nIl territorio del comune, ubicato nella parte pi\u00f9 meridionale della Garfagnana, risulta compreso tra 132 e metri sul livello del mare, per un'escursione altimetrica complessiva pari a metri.\nIl paese dista 37,7 chilometri da Lucca, capoluogo dell'omonima provincia a cui il comune appartiene.\nOrigini del nome.\nCome per l'omonima localit\u00e0 laziale, \"Gallicano\" \u00e8 un toponomo di origine prediale, che risale al nome personale latino \"Gallicanus\", con varie attestazioni nel Medioevo.\nStoria.\nSi hanno notizie dell'esistenza di Gallicano a partire dall'anno 771, come risulta da una pergamena conservata nell'archivio vescovile di Lucca, nel quale si parla dell'acquisto di una casa da parte di Peredeo, un vescovo lucchese.\nIl nome del paese si dice che provenga dal nome del legionario Cornelio Gallicano, al quale questa terra era stata donata dai romani come ricompensa delle sue imprese. Dopodich\u00e9 ci sono notizie sconnesse e approssimative, fino al X secolo, in cui Gallicano pass\u00f2 sotto ai Corvaia, una famiglia nobile di Lucca.\nSeguirono alterne vicende fino al 1347, quando Gallicano divent\u00f2 capoluogo di Vicaria. Nel 1370 gli abitanti di Gallicano, istigati da Rolando Antelminelli, fuoriuscito da Lucca, si ribellarono ai lucchesi.\nMa, dopo circa un anno, le truppe della Repubblica inviate in Garfagnana, sotto il comando di Giovanni Degli Obizi ripresero possesso del Castello, costringendo Gallicano e tutta la Vicaria a giurare nuovamente fedelt\u00e0 alla Repubblica Lucchese. Da quel momento in poi cominci\u00f2 una rivalit\u00e0 tra Lucca e i duchi di Modena, gli Estensi, per ottenere il possesso di Gallicano. A motivare questa disputa c'erano motivi commerciali: l'importanza delle coltivazioni e tessiture della canapa, e l'industria della pesca, praticata lungo il \"Turrite\". Le dispute dei due stati vennero interrotte solo dall'intervento del Papa Nicol\u00f2 V, che decise di riassegnare la Vicaria di Gallicano alla Repubblica Lucchese.\nLa Vicaria di Gallicano segue le vicende storiche della Repubblica di Lucca fino al 1847 quando \u00e8 aggregata alla Garfagnana estense in esecuzione delle clausole del Trattato di Vienna e dell'anticipata reversione del Ducato Borbonico.\nIl risorgimento italiano vede Gallicano annesso alla Monarchia di Savoia e, con tutta la Garfagnana, aggregato alla provincia di Massa (1859).\nSolo nel 1923 ottiene la riunione alla provincia di Lucca tornando cos\u00ec nel suo alveo geografico, storico e culturale.\nGallicano \u00e8 sulla Via del Volto Santo.\nMonumenti e luoghi d'interesse.\nCastello.\nIl castello di Gallicano, venne edificato probabilmente con i primi insediamenti feudali, anche se non \u00e8 da escludere una prima fortificazione romana, vista la presenza della via Clodia Nova. Comunque l'incursione lucchese del 1170, conferma l'esistenza di un primo \u201cCastrum\u201d che dopo la prima distruzione verr\u00e0 ricostruito e nuovamente danneggiato nel 1370. A questo punto il castello inizier\u00e0 un percorso di rafforzamento che grazie, ad una serie di ampliamenti di notevoli entit\u00e0, lo trasformer\u00e0 in una fortezza. Dopo la distruzione del 1370 che comport\u00f2 l'abbattimento del mastio, i lucchesi iniziarono a ricostruirlo e a rafforzarne le difese; infatti nella Bolla d'Oro di Carlo V (1376) troviamo citato il \u201cCastrum Gallicani\u201d. Il castello sorgeva intorno alla chiesa, e a questa rapida ricostruzione segu\u00ec un ulteriore intervento ai primi del Quattrocento durante la Signoria di Paolo Guinigi. Non si conosce con certezza il periodo della sua trasformazione in fortezza, ma in alcune mappe tardo medievali, il castello appare circondato, da una seconda cinta muraria semi quadrangolare, difesa da ben 11 torri. Comunque nel 1485 la popolazione di Gallicano ottenne l'autorizzazione ad abbattere la Pieve, collocata fuori dal castello, per poter costruire un nuovo mastio (un torrione) all'interno del castello, dentro il quale verr\u00e0 anche edificata la nuova chiesa. Le tracce di questa ultima edificazione, ancora oggi sono ben visibili intorno alla Pieve di San Jacopo, mentre della seconda cinta muraria (di quasi 1500 metri di lunghezza) restano solamente piccole tracce, difficilmente individuabili, inglobate oramai nelle abitazioni costruite dopo il \u2018700. Al tempo delle guerre con gli estensi, la Repubblica di Lucca pun\u00ec con pene severe (era previsto anche il carcere a vita), per chiunque avesse aperto un varco di qualsiasi dimensione nelle mura del castello.\nChiesa di San Jacopo.\nLa Pieve di San Jacopo, venne edificata fra le mura del castello intorno al XV secolo per sostituire la vecchia Pieve, fondata prima del \"mille\" e intitolata ai Santi Cassiano e Giovanni Battista. Uno dei primi documenti che attestano l'esistenza della chiesa di San Jacopo, riguarda il presbitero Leopardo, che nel 1285, insieme ad altri due presbiteri, si appellarono al vescovo in veste di procuratori del clero e delle chiese della Garfagnana, per una tassa impostagli dalla Repubblica di Lucca. Durante la guerra fra Lucca e gli eredi di Castruccio, che coinvolse il castello di Gallicano, la chiesa risult\u00f2 violata e alla cacciata dei ribelli dovette essere riconsacrata nuovamente. Nel 1390 il vescovo di Lucca Giovanni III, la elev\u00f2 al ruolo di Pieve.\nChiesa di San Giovanni Battista.\nLa chiesa di San Giovanni Battista, venne edificata nel 1486, utilizzando una parte del materiale edile recuperato dall'abbattimento della vecchia Pieve. La chiesa venne eretta sopra un piccolo oratorio posto nel centro del borgo, a poca distanza dall'attuale palazzo comunale, per volere di Domenico Bertini, un diplomatico della Santa Sede.\nChiesa di Santa Maria.\nLa scarsa documentazione al riguardo, non permette di conoscere le origini e gran parte della storia della chiesa di Santa Maria. L'attuale fabbrica ad una navata, \u00e8 il frutto di una ristrutturazione avvenuta nel 1763, ma analizzando la struttura, soprattutto dal lato posto a levante, appare evidente l'utilizzo, di tre diversi tipi di materiale da costruzione. A ridosso dell'abside, per un piccolo tratto, sono ben visibili le classiche pietre (marmi), utilizzate nelle fabbriche medievali, che possono indicare la presenza di un primitivo oratorio, dalle modeste dimensioni, al quale venne poi aggiunta una piccola torretta per sostenere la campana, realizzata, quest'ultima con pietre delle stesse dimensioni pi\u00f9 o meno, ma di diverso materiale, come ad indicare una successiva epoca. Tipologia di pietra, riproposta anche nella facciata, ma non nel tratto compreso fra la stessa e la parte pi\u00f9 antica, dove vengono utilizzate, pietre di piccole dimensioni, che danno l'impressione di una successiva riparazione.\nChiesa di Sant'Andrea.\nLa chiesa di Sant'Andrea, fu edificata intorno al XII secolo al di fuori del castello e della seconda cinta muraria, lungo la via diretta nell'impervia valle della Torrite di Gallicano, importante via di comunicazione, in grado di collegare il fondovalle con i borghi di Verni e Trassilico, gli antichi castelli medievali, prima amici e poi nemici della Gallicano lucchese. Della sua storia, si conosce poco o nulla: l'esame dell'attuale fabbrica, induce a ipotizzare un'edificazione medievale, a ridosso della sua fondazione, come molte volte accadeva, per la scarsa solidit\u00e0 delle prime strutture; ma bisogna tenere conto di una serie di restauri, resi necessari nei secoli successivi che possono nascondere il suo eventuale aspetto trecentesco.\nChiesa di Santa Lucia.\nLa chiesa di Santa Lucia venne fondata in epoca imprecisata lungo il percorso dell'antica via Clodia Nova, a poca distanza dall'ingresso del castello e dell'ubicazione della primitiva Pieve dei SS.Giovanni e Cassiano. Al tempo del Marchesato di Matilde di Canossa, questa piccola chiesa, aveva annesso anche un monastero, sottoposto all'Abbazia di Frassinoro, privilegio che l'Imperatore Federico Barbarossa, nel 1164, riconfermer\u00e0 a Willelmo allora abate di Frassinoro. L'attuale fabbrica ad una navata, venne realizzata probabilmente intorno al XII secolo, ma a causa di un terremoto nel 1721 fu necessario ristrutturarla.\nAltro.\nIl monumento ai caduti, opera dello scultore lucchese Francesco Petroni, fu solennemente inaugurato il 15 ottobre 1926.\nIl monumento \u00e8 collocato in un piccolo giardino tra via IV Novembre e la piazza della posta. Eretto in memoria dei Caduti della prima guerra mondiale, \u00e8 ospitato all'interno di un piccolo recinto monumentale.\nSi tratta di una colonna sovrastata da una statua rappresentante la Patria. La statua di Italia, in marmo bianco, sostiene nella mano destra spada e scudo con stemma, e sorregge, nella mano sinistra, una sfera sormontata da una piccola vittoria alata bronzea.\nLa colonna poggia su un basamento sul quale, su ogni lato, compare il motivo ricorrente delle due spade con l'impugnatura di leone e aquila che incorniciano rispettivamente: una \u201clupa capitolina\u201d sul versante sinistro; il \u201cgenius loci\u201d sul lato destro.\nSul fronte del basamento compaiono due putti ai lati di un elmetto che sormonta un'ara, mentre sul retro si osserva solo il motivo delle due spade.\nIl monumento ha un contenuto fortemente simbolico e patriottico: l'immagine della patria vittoriosa \u00e8 rafforzata anche dalla scritta, sulle facce del basamento \u201cItalia Renovat Triumphos Romanos\u201d, mentre i due putti effigiati sul basamento simboleggiano le nuove generazioni che onorano i martiri caduti per la grandezza e libert\u00e0 d'Italia.\nEmblematico \u00e8 anche il richiamo al gallo dello stemma cittadino.\nLa Cappella di S. Rocco, situata all'inizio di via Cavour \u00e8 di fattura molto antica visto che le prime notizie storiche risalgono al 1528.\nNel 1911, come si rileva da una targa alla base dell'opera, fu posto sull'altare un tondo in marmo all'interno del quale fu collocatu bassorilievo in bronzo dello scultore gallicanese Guido Cheli.\nLe fontane ai lati con relative pile marmoree sono simili a quelle della \"fonte pubblica di via Cavour\" e furono qui collocate probabilmente nella prima met\u00e0 dell'Ottocento. In un primo tempo venivano alimentate da una sorgente naturale poi sostituita dall'acquedotto comunale.\nUna curiosa tradizione vuole che chi beve l'acqua di S. Rocco \u00e8 destinato a tornare a Gallicano.\nIl palazzo comunale, situato nelle vie del centro storico, ospita sotto il proprio loggiato un tondo di ceramica raffigurante la Madonna col Bambino.\nIn epoca medievale, era sede del corpo di guardia.\nLa Chiesa di San Genesio, edificio sacro realizzato nel medioevo.\nLa fonte pubblica di via Cavour, situata all'interno dell'omonima via, era l'antica locazione del tondo di ceramica robbiana.\nAl posto dell'originale che doveva essere spostato per evitare ulteriori danneggiamenti dovuti alle intemperie \u00e8 stata posta una copia.\nIstruzione.\nL'istruzione \u00e8 garantita dall'Istituto Comprensivo di Gallicano che comprende i diversi plessi di: Gallicano, Molazzana e Fabbriche di Vallico. Quello di Gallicano comprende: scuola d'infanzia, scuola primaria e scuola secondaria di I grado e accoglie alunni provenienti dalle frazioni e anche dai comuni vicini di Molazzana e Fabbriche di Vergemoli.\nAd oggi, le scuole sono raccolte in quella che \u00e8 stata chiamata la \"cittadella scolastica\" costruita a partire dal 2007 e importante per il fatto di essere un edificio moderno, tecnologico e sicuro.\nLa \"cittadella scolastica\" \u00e8 composta da numerose aule che ospitano gli alunni delle diverse scuole, laboratori, uffici, auditorium e grazie ad un sistema costituito da 24 isolatori con un diametro di 550\u00a0mm \u00e8 capace di resistere ad un terremoto del nono grado della scala Mercalli. Questo \u00e8 uno dei pochi edifici in Italia costruiti con questa moderna tecnologia che arriva dal Giappone ed \u00e8 anche all'avanguardia dal punto di vista energetico, per la presenza di sistemi di teleriscaldamento, pannelli fotovoltaici e illuminazione a basso consumo.\nLa sicurezza dell'edificio \u00e8 garantita da dei grossi cilindri deformanti, chiamati \"isolatori sismici\", su cui \u00e8 stata appoggiata l'intera pianta dell'edificio. In caso di terremoto, assorbono l'energia prodotta dal movimento sismico impedendo che si scarichi sull'edificio danneggiandolo. In Toscana questa tecnica \u00e8 utilizzata solo in tre scuole in costruzione, oltre a quello di Gallicano. Due si trovano a Villafranca e Mulazzo, e l'altra a Fivizzano (non ancora ultimate).\nAttivit\u00e0.\nSport.\nU.S. Gallicano (militante nel Campionato di Seconda Categoria Toscana Gir. C 2014/2015) che gioca le sue partite casalinghe al Campo Sportivo Comunale S. Toti.\nPallavolo Garfagnana (militante nel Campionato Regionale Serie D Femminile Toscana Gir. A 2016/2017) che gioca le sue partite casalinghe alla Palestra di Gallicano o al PalaSport di Castelnuovo G.na.\nCultura.\n\"Teatro Civico Popolare di Gallicano\"\nCompagnia Teatrale \"La Ribalta\"\nMusica.\nCostituitasi nel 1983 con gli obiettivi di suscitare interesse per la musica sacra e proporsi come punto di riferimento culturale soprattutto per i giovani del territorio, la Corale Polifonica di Gallicano \u00e8 composta da circa 30 cantori. Frequentemente \u00e8 invitata a rassegne e a tenere concerti anche in sede di studio sulla musica sacra corale, riscuotendo sempre entusiastici consensi per la raffinata vocalit\u00e0, per l'originalit\u00e0 del repertorio e per la fedele interpretazione dello stesso. Tra i titoli di merito si ricorda la partecipazione al Concorso Nazionale per Cori Polifonici \u201cCitt\u00e0 di La Spezia\u201d nel 1999 dove si \u00e8 classificata al quarto posto, ed al Concorso Nazionale di Polifonia sacra \u201cCitt\u00e0 di Roccasecca\u201d nel 2002 dove si \u00e8 classificata al terzo posto. Ha ottenuto il primo posto e medaglia d'oro alla Rassegna Regionale di Musica Sacra di Ponte Buggianese. In occasione del ventennale della fondazione ha inciso un prezioso CD con la Casa Discografica Kikko Music di Milano dal titolo \u201cCantate Domino: Polifonia Sacra nei Secoli\u201d. Nel 2004 con un concerto tenutosi il 17 dicembre nella Chiesa di San Paolino a Lucca ha rappresentato la Provincia di Lucca nell'ambito della manifestazione Telethon.\nEventi.\nPalio di San Jacopo.\nIl Palio di San Jacopo si svolge il 25 luglio (giorno di San Jacopo, patrono di Gallicano) e il sabato precedente; nel 2016 \u00e8 arrivato alla XXXV edizione. \u00c8 una manifestazione paesana (molto conosciuta per\u00f2 anche fuori provincia) in cui si sfidano i tre rioni in cui il paese \u00e8 diviso: Borgo Antico, Bufali e Monticello. Ogni anno la Pro Loco del paese (ente organizzatore) assegna un tema e i vari rioni devono costruire una storia, poi completata da carri allegorici e da una coreografia, inerente all'argomento assegnato. Non c'\u00e8 una data precisa per l'inizio dei lavori, anche se solitamente vengono impiegati diversi mesi per completare le opere. Per due sere, i carri vengono fatti uscire dai capannoni e vengono portati in giro per il paese a sfilare, seguiti dai vari partecipanti. Alla fine della serata del 25 luglio sei giudici (tre per serata) decretano il rione vincitore in base a tre criteri di valutazione: inerenza al tema, bellezza dei carri e bellezza della sfilata. Il rione vincitore riceve il \"cencio\", uno stendardo che simboleggia la vittoria.\nLa manifestazione \u00e8 molto sentita dagli abitanti del paese, e durante tutto il periodo di lavorazione e di sfilata i tre rioni si sfottono reciprocamente come tradizione, troviamo inoltre molte attivit\u00e0 inerenti, a partire dal palio sportivo dove, sempre i tre rioni, si sfidano in gare sportive: marcia podistica (dove chi porta pi\u00f9 persone vince), torneo di calcetto e staffetta, chi totalizza il maggior numero di punti totali vince un assegno di mille euro.\nAltre sono le tradizioni, come le scritte sul viadotto la sera prima delle staffette, ogni rione ha una parte del percorso dove scrive per terra frasi per incitare i corridori oppure anche del semplice sfott\u00f2 verso i rioni rivali. Il rione che ha vinto pi\u00f9 volte \u00e8 il rione Borgo Antico con 15 vittorie (di cui due vinti come Strettoia e due sportivi), a seguire il rione Bufali con 9 vittorie (di cui uno palio sportivo) e il rione Monticello con 9 vittorie (di cui uno palio sportivo).\nFiaccolata natalizia.\nLa Fiaccolata Natalizia di Gallicano, \u00e8 uno tra gli appuntamenti pi\u00f9 famosi della Garfagnana, ogni anno migliaia di persone, provenienti da tutta la Toscana, percorrono il tracciato illuminato dalle loro fiaccole, offrendo uno spettacolo fra i pi\u00f9 suggestivi della valle.\nLa Fiaccolata, nacque nel lontano 1979 da una iniziativa benefica, intrapresa dagli alunni di una classe delle scuole elementari, con lo scopo di raccogliere dei fondi, da devolvere per Natale, ai pi\u00f9 bisognosi.\nDa allora la manifestazione, \u00e8 cresciuta di anno in anno e con i fondi raccolti, sono state portate a termine iniziative benefiche di rilievo, fra le quali ricordiamo, l'ospedale e la scuola, nel villaggio di Puang in Nuova Guinea.\nOggi insieme alla Fiaccolata, vengono intraprese diverse iniziative e manifestazioni benefiche, che si svolgono nell'intero fine settimana dell'antivigilia di Natale.\nPane e le Rose.\nIl Pane e le Rose (\"Ritmi e profumi dell'estate\"), \u00e8 un evento che si tiene ogni anno all'inizio dell'estate a Gallicano. Per 10 serate, nell'ampia area verde degli impianti sportivi, sono organizzati concerti con i migliori gruppi della zona, gastronomia con piatti tipici, festa della birra e giochi e divertimento per grandi e piccoli.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nGallicano \u00e8 attraversato delle strade provinciali 40 e 41, sulle quali sono svolte autocorse in servizio pubblico a cura di CTT Nord.\n\u00c8 inoltre presente una fermata ferroviaria comune con Barga, servita dalle corse di Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nSociet\u00e0.\nEtnie.\nSecondo i dati ISTAT al 31 dicembre 2009 la popolazione straniera residente era di 269 persone (123 maschi e 146 femmine).\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nRomania 108 2,73%\nMarocco 52 1,32%\nAlbania 46 1,16%\nGeografia antropica.\nSuddivisioni amministrative.\nFrazioni.\nCampo, sorge in un'exclave del comune vicino alla frazione di Perpoli. La parrocchiale \u00e8 dedicata a , intorno alla quale sorgono le abitazioni immerse nel verde.\nCardoso, provenendo da Lucca lungo la provinciale della Valle del Serchio il primo paese della Garfagnana. Di grande interesse sono la torre campanaria risalente al XIII secolo e la suggestiva chiesa del 1220 intitolata a San Genesio. Di fronte alla chiesa sovrasta imponente il monte Penna, dove si trova la famosa grotta sotterranea \"Buca di Castelvenere\". Il paese \u00e8 inoltre ricco di fontane; merita ricordare quella presso la chiesa, (\"Eremo di San Doroteo\") sorgente che si dice \"scaturita improvvisamente per dissetare il Santo\", e che gode di una certa fama per \"miracolose guarigioni\".\nVerni, vedi Verni\nBolognana, \u00e8 situata lungo la vecchia via Ludovica a poca distanza dal fiume Serchio. Nel centro del paese sorge il monumento ai caduti di guerra, con bassorilievo in marmo, la cui costruzione risale al 1923. La chiesa parrocchiale \u00e8 dedicata a e si trova nella parte bassa del paese.\nFiattone, sorge su un promontorio a di altitudine vicino alla frazione di La Barca. Circondato da selve di castagni e terrazzamenti una volta coltivati ad olivi, il paese \u00e8 composto da poche abitazioni. Fu circondato da una vecchia cerchia di mura munita di due porte, di cui oggi rimangono poche tracce a causa dei bombardamenti dell'ultima guerra. Ancora superbo svetta comunque l'alto campanile della chiesa di San Pietro.\nCampia, \u00e8 situata lungo la vecchia via Ludovica accanto all'omonimo ponte (distrutto e ricostruito fedelmente a seguito della Seconda Guerra Mondiale). Piccolo borgo, \u00e8 da ricordare per la caratteristica osteria dove il poeta Giovanni Pascoli era solito intrattenersi con gli amici.\nPerpoli, sorge a di altitudine ed offre una suggestiva vista su gran parte della Garfagnana. Proprio per la sua posizione dominante, in passato fu un luogo fortificato, anche se oggi del castello non rimangono che la porta e tratti di mura. Nel punto pi\u00f9 elevato del paese \u00e8 situata la chiesa parrocchiale intitolata a San Michele, ricostruita pressoch\u00e9 interamente nel 1949 a seguito delle devastazioni della guerra.\nLa Barca, vedi La Barca.\nTrassilico, vedi Trassilico."}
{"id": "32366", "revid": "124943360", "url": "https://it.wikipedia.org/wiki?curid=32366", "title": "Cicala (Italia)", "text": "Cicala \u00e8 un comune italiano di 914 abitanti della provincia di Catanzaro in Calabria, situato ai piedi della Sila Piccola.\nGeografia fisica.\nTerritorio.\nIl territorio comunale si presenta allungato secondo la direzione Nord-Ovest/Sud-Est, delimitato praticamente dai percorsi delle fiumare \"Sant'Elia\" e \"Pomo\" ad Est e \"Vecchiarelli\" e \"Corace\" ad Ovest che, scendendo dalla Sila, costituiscono il sistema idrico principale del territorio comunale; territorio caratterizzato da una pressoch\u00e9 uniforme ascensione di quota che passa da un minimo di 550\u00a0m s.l.m. della punta pi\u00f9 a valle (presso la congiunzione dei fiumi Pomo e Corace in localit\u00e0 \"Due Fiumi\") ad un massimo di 1088\u00a0m s.l.m. della parte pi\u00f9 alta, il monte \"Monticello\".\nDal punto di vista dei rilievi il territorio presenta tutte le caratteristiche della zona montuosa della Sila Piccola, cui praticamente appartiene, solcata da profondi avvallamenti torrentizi. L'uso del suolo \u00e8 prevalentemente caratterizzato dalla presenza di castagneti e di querceti, ed in parte da vigneti, seminativi arborei in genere e boschi cedui nella fascia territoriale compresa fra le localit\u00e0 \"Volta del Torno\", \"Pietro Gualtieri\" e \"Cintarella\".\nIl clima infine \u00e8 caratterizzato da una media ventosit\u00e0 e da una particolare piovosit\u00e0 che contribuisce, insieme alla gi\u00e0 abbondante dotazione idrica, alla formazione delle zone verdi boschive che caratterizzano tutta la zona.\nIl territorio cicalese appartiene alla Comunit\u00e0 Montana dei Monti Reventino, Tiriolo e Mancuso.\nStoria.\nFondato nel XVI secolo, Cicala ha certamente avuto presenze sul territorio risalenti al Neolitico, com'\u00e8 stato affermato dallo studioso Domenico Lovisato: \"[\u2026] azze, scalpelli, martelli e ciottoli, dell'epoca della pietra, ritrovati in Calabria [\u2026] le armi formate di rocce calabresi si trovano in abbondanza sulla parte settentrionale della provincia di Catanzaro, come Tiriolo Superiore e Cicala\".\nDopo l'et\u00e0 Neolitica non si hanno pi\u00f9 tracce di insediamenti fino al 1595, quando Giovanna Branai Castriota (\u2020 dopo 1595), figlia di Ferdinando, Marchese di Citt\u00e0 Sant'Angelo, Conte di Spoltore e Camilla di Capua (discendenti di Vrana Konti) e moglie del fu Alfonso Carafa diede a un villaggio stanziato nel territorio appartenente al feudo di Tiriolo il nome di \u201cCastriota\u201d.\nPer difficolt\u00e0 economiche, nel 1610 il feudo di Tiriolo, compresi i casali, fu venduto da Francesco Maria Carafa (nipote di Giovanna Branai Castriota) al Patrizio genovese e conte di Messina Carlo Cigala, che lo acquist\u00f2 per 80.000 ducati. In questo territorio era compreso anche il villaggio di \"Castriota\".\nDa alcuni atti custoditi nell'archivio storico di Catanzaro si legge che nel 1616 alcuni uomini della \"Trempa di Castagna\" chiesero al Conte Cigala di fondare un casale nella \"Stagliata di Fantuzzo\" e di concedere loro dei capitoli di immunit\u00e0. Da quel momento il villaggio Castriota prese il nome di Cigala, per poi essere cambiato in Cicala.\nSi suppone che il centro abitato in origine si svilupp\u00f2 principalmente sulla cosiddetta \"Via Rande\" (Via Grande, composta da Via Vittorio Emanuele II e da una parte di Via Garibaldi), intorno ai Palazzi dei Mancusi e dei Cigala.\nSub\u00ec gravissimi danni durante il terremoto del 1783 e nel 1806, sotto la dominazione napoleonica, in seguito a ripetuti episodi insurrezionali, il piccolo centro presilano fu incendiato e parzialmente distrutto anche se, tuttavia, in breve tempo risorse; tale distruzione \u00e8 confermata dai documenti dell'Archivio Comunale che esistono proprio a far data dagli anni intorno al 1810.\nGrande rilievo, negli anni precedenti ed immediatamente successivi l'Unit\u00e0 d'Italia, ebbero le bande di briganti che imperversavano nella zona e che furono costante motivo di grave preoccupazione per i governi dell'epoca.\nMonumenti e luoghi d'interesse.\nArchitetture religiose.\nDi particolare rilievo artistico-storico sono le due Chiese che testimoniano la profonda e radicata fede religiosa. \nCultura.\nFesta di San Giacomo Maggiore Apostolo.\nLa festa di San Giacomo M.A., Santo Patrono di Cicala, si tiene ogni anno il 25 luglio e rappresenta l'evento pi\u00f9 importante della comunit\u00e0 cicalese. Grazie al fatto che essa si celebra in piena estate, \u00e8 potuta divenire il momento di raccolta di molti cittadini emigrati sia in Italia che all'estero.\nLa festa inizia gi\u00e0 il 24 luglio, quando viene allestito un mercato nel centro del paese, le cosiddette \"bancarelle\". Durante la serata si tiene un'esibizione canora o di cabaret.\nIl 25 luglio, nel primo pomeriggio, inizia una processione per tutte le vie del paese, a cui partecipa la maggioranza della popolazione e che dura all'incirca 5 ore.\nLa sera della festa \u00e8 allietata da un importante concerto, che fa confluire nel paese un cospicuo numero di visitatori provenienti da tutto l\"hinterland\". Infine l'evento si conclude con degli spettacolari fuochi pirotecnici.\nDurante la processione viene trasportata in spalla la statua di San Giacomo M.A., essa si presenta come un'immagine policroma a foglia d'oro, realizzata in legno di pero e scolpita a tutto tondo, la tunica \u00e8 di colore rosso che ricorda\nil suo martirio, il mantello giallo ocra, sulle spalle porta una \"mozzetta\" nera con due conchiglie, cappello, bisaccia a\ntracolla e nella mano destra un bastone, segni del pellegrino.\n\u00c8 alta due metri per un peso di quattro quintali e nella mano sinistra abbraccia un voluminoso libro di colore\nazzurro: il Vangelo.\nUn racconto leggendario tramandato oralmente di generazione in generazione narra di un periodo di povert\u00e0 e carestia e del bisogno\ndei cicalesi di affidarsi alla protezione divina.\nNella medesima situazione si trovarono gli abitanti di San Pietro Apostolo, un paese limitrofo, e insieme ai cicalesi commissionarono ad uno scultore delle Serre la costruzione di due statue da venerare. Per la comunit\u00e0 di San Pietro Apostolo fu costruita la statua di San Pietro e per Cicala quella di San Giacomo M.A. a causa dei temporali e dei fulmini che in quel periodo perturbavano il paese, questo perch\u00e9 Giacomo veniva chiamato da Ges\u00f9 \"Figlio del tuono\" per sottolineare l'inesauribile zelo di cui era dotato e anche per il suo temperamento impetuoso.\nIl giorno in cui le due statue furono consegnate alle popolazioni i sampietresi alla vista della statua di San Giacomo rimasero sbalorditi dalla sua bellezza, tanto che la vollero per loro, ma proprio quando tentarono di sollevarla, malgrado gli sforzi, riuscirono a spostarla solo per pochissimi metri tanta era la pesantezza; cos\u00ec provarono i cicalesi e per prodigio essa divenne leggera come un fuscello e i n mezzo allo stupore e alla commozione fu portata a Cicala dove ancora oggi San Giacomo \u00e8 venerato e amato oltre misura dai suoi abitanti.\nEconomia.\nPer molti anni Cicala si \u00e8 sostentata grazie al castagno, sfruttato sia per il legno che per il frutto; infatti secondo la tradizione ogni anno nel paese si tiene la \"Sagra della castagna\". Cicala si pone tra le pi\u00f9 importanti realt\u00e0 produttive regionali di lavorazione, conservazione e distribuzione castanicola, grazie alla qualit\u00e0 (nota in tutta la zona) del frutto. Legate a questa fase dell'economia cicalese sono varie industrie di legname e alcune aziende alimentari che si occupano della lavorazione e trasformazione della castagna e di altri prodotti agricoli locali.\nNegli ultimi anni la coltivazione della castagna \u00e8 stata seriamente minata dall'infestazione del Cinipide del castagno che, come in altre zone del pianeta, ne ha decimato la produzione ledendo pesantemente l'economia del piccolo borgo presilano, dove i molti coltivatori hanno visto letteralmente svanire un'importante fetta di reddito proveniente da una tradizione secolare. Degno di nota \u00e8 l'impegno della comunit\u00e0 nello sconfiggere tale piaga attraverso l'introduzione in natura del Torymus Sinensis, antagonista del Cinipide, che ha gi\u00e0 portato risultati estremamente positivi nella coltura castanicola in Giappone.\nInoltre all'inizio degli anni duemila, collocata presso la contrada Milocca, \u00e8 sorta la nuova zona P.I.P (zona industriale) che ospita la maggior parte delle piccole e medio imprese presenti nel territorio comunale.\nLe principali produzioni industriali presenti nell'area cicalese si occupano di: trasformazione dei prodotti derivati dalla castagna; trasformazione di prodotti agro-alimentari in genere; produzione di salumi tipici calabresi; produzione di caldaie e impianti di riscaldamento.\nAltre attivit\u00e0 imprenditoriali degne di nota sono rappresentate principalmente da imprese agricole nelle declinazioni di coltivazione del fondo e selvicoltura.\nInfrastrutture e trasporti.\nLa stazione ferroviaria di Cicala si trova sul tratto della linea Catanzaro-Cosenza delle Ferrovie della Calabria. L'azienda Ferrovie della Calabria collega inoltre Cicala a numerose localit\u00e0 vicine per mezzo di un servizio quotidiano di autolinee.\nCicala \u00e8 attraversata dalla strada statale 109 della Piccola Sila."}
{"id": "32367", "revid": "74801", "url": "https://it.wikipedia.org/wiki?curid=32367", "title": "Giuncugnano", "text": "Giuncugnano \u00e8 una frazione del comune italiano di Sillano Giuncugnano, nella provincia di Lucca, in Toscana.\nSituato in alta Garfagnana, fino al 31 dicembre 2014 ha dato il nome a un comune sparso (la sede comunale si trovava nella frazione di Magliano) di 483 abitanti e che comprendeva le frazioni di Magliano, Ponteccio, Castelletto, Gragna, Varliano e Capoli.\nFesteggia il santo patrono Antonino di Pamiers il 2 settembre.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 16 persone (4 maschi e 12 femmine).\nLa nazionalit\u00e0 straniera maggiormente rappresentata percentualmente sul totale della popolazione residente era:\n 9 1,83%\nAmministrazione.\nDi seguito \u00e8 presentata una tabella relativa alle amministrazioni che si sono succedute nell'ex comune di Giuncugnano fino alla sua soppressione."}
{"id": "32368", "revid": "709565", "url": "https://it.wikipedia.org/wiki?curid=32368", "title": "Calvenzano", "text": "Calvenzano (; \"Carvens\u00e0\" o \"Colvens\u00e0\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nella pianura sud-occidentale, nel territorio denominato Gera d'Adda, dista circa 24 chilometri a sud dal capoluogo orobico.\nStoria.\nI primi insediamenti sul territorio di Calvenzano sono riconducibili all'epoca romana, come indicano recenti studi basati sui ritrovamenti inerenti quell'epoca, riguardanti sepolture con iscrizioni funerarie. Anche il significato etimologico ha avuto origine in quel periodo: deriva infatti dal nome gentilizio \"Calventius\", ovvero appartenente alla \"gens Calventia\". \nI secoli seguenti non hanno lasciato segni tangibili delle varie dominazioni, anche se si suppone che la zona sia stata soggetta alla dominazione longobarda, visti i numerosi reperti rinvenuti nei vicini paesi.\nIl primo documento scritto che attesta l'esistenza del borgo risale invece al 984, epoca in cui Calvenzano era posto sotto l'autorit\u00e0 del vescovo di Bergamo, a cui subentr\u00f2 quello di Cremona.\nNel 1186 Federico Barbarossa, alleatosi con Milano, assegn\u00f2 quasi tutta la Gera d'Adda, Calvenzano compreso, alla \"communitas mediolanensis\". \nIl paese si ribell\u00f2 contro le autorit\u00e0 milanesi, sfruttando l'occupazione della Geradadda del 1237 da parte di Federico II, nipote del Barbarossa, in guerra contro Milano. Quando Federico II fu sconfitto a Gorgonzola nel 1247, i milanesi tornarono e la zona fu sottoposta (1251) ad una spedizione punitiva.\nCon questi eventi aveva avuto inizio una lunga stagione di guerre ed occupazioni fra Milanesi e Veneziani che avrebbero interessato l'intera regione sino al Risorgimento.\nInoltre anche Calvenzano fu interessato dalle lotte fratricide tra guelfi e ghibellini, come testimoniato dall'esistenza di un castello (risalente all'XI secolo), di cui ora resta soltanto una torre.\nLa signoria del paese pass\u00f2 alla famiglia dei Visconti, che tuttavia non godevano di particolare autorit\u00e0 nella Geradadda: il Papa mosse contro di loro una crociata, e la zona sub\u00ec un'occupazione da parte dell'esercito papale (1320). Qualche anno pi\u00f9 tardi la famiglia, guidata da Azzone Visconti, si riprese i territori sconfiggendo l'esercito papale in una battaglia presso Vaprio d'Adda.\nSeguirono numerose battaglie tra i milanesi e la Repubblica di Venezia, con parecchi ribaltamenti di fronte che videro i primi avere la meglio.\nLa supremazia del Ducato di Milano dur\u00f2 fino al 1707 quando subentrarono gli austriaci.\nNel 1796 la Gera d'Adda, e con essa Calvenzano, fu occupata dalle truppe di Napoleone Bonaparte, che proclam\u00f2 la Repubblica Cisalpina; il paese fu assegnato inizialmente al dipartimento dell'Adda, e quindi a quello del Serio, entrando definitivamente nell'orbita bergamasca.\nDopo la caduta di Napoleone, ad ogni modo, l'Austria rioccup\u00f2 la Lombardia, instaurando il Regno Lombardo-Veneto che dur\u00f2 fino al 1859, anno in cui avvenne l'annessione al Regno d'Italia. Da allora non si sono verificati eventi degni di nota, se non una lenta trasformazione di Calvenzano che, da paese rurale, si \u00e8 trasformato in borgo industrializzato.\nMonumenti e luoghi d'interesse.\nUno dei luoghi maggiormente ricchi di storia a Calvenzano \u00e8 il castello. Costruito nel corso dell'XI secolo, ha mantenuto poche delle caratteristiche che lo contraddistinguevano e di esso non resta molto, essendo ora inglobato in un opificio. Resta comunque la torre, in buono stato di conservazione.\nNumerosi sono gli edifici sacri presenti nel paese: il pi\u00f9 importante \u00e8 indubbiamente la chiesa parrocchiale, dedicata ai Santi Pietro e Paolo Apostoli, che risale al XVIII secolo e presenta ampliamenti del XX secolo. All'interno \u00e8 possibile ammirare un buon numero di opere, tra le quali spiccano la balaustra (purtroppo ridotta e manomessa da interventi di rifacimento del presbiterio a met\u00e0 degli anni '90 del XX secolo) e l'altare maggiore sormontato da un tempietto in marmi policromi di scuola fantoniana e dipinti di artisti locali quali Bernardino Galliari e Paolo Gallinoni. Gli affreschi raffiguranti \"episodi della vita dei santi Pietro e Paolo\" sono stati realizzati nel 1931 dal pittore cremonese Giuseppe Moroni. I \"quattro evangelisti\" nelle vele della cupola e \"gli angeli con cartiglio\" nel soffitto della navata sono opera dei \"Fratelli Margoni\" di Asola eseguiti nel 1935 a seguito dell'ampliamento della chiesa. Nella parrocchiale \u00e8 altres\u00ec presente un organo dei fratelli Serassi del 1861 in ottimo stato di conservazione.\nLe altre chiesette sono quelle dell'oratorio della Beata Vergine Assunta degna di nota e di indubbio valore artistico, nella quale sono ancora presenti in ottimo stato di conservazione sia il campanile del XIV secolo che numerosi pregevole ciclo di affreschi del XVII secolo eseguiti da Tomaso Pombioli e raffiguranti: sulle pareti le diverse scene della vita della Vergine con rispettive didascalie in italiano seicentesco, nelle vele del presbiterio i quatro evangelisti, sull'abside la Trinit\u00e0, nelle vele della navata gli angeli musicanti, sul transetto le sibille, a fianco delle finestre i profeti, mentre sulla parete ove \u00e8 posta la porta d'ingresso \u00e8 raffigurata la strage degli Innocenti con cruento realismo; e l'Oratorio dei morti, piccola chiesetta campestre costruita dopo la peste del XVII secolo.\nAltro edificio caratteristico \u00e8 la Cascina dei Frati, un tempo adibita a monastero dell'ordine degli Umiliati.\nIl paese presenta inoltre una grande quantit\u00e0 di cascine in aperta campagna: la \"Cascina Spino\" (in prossimit\u00e0 dell'omonimo laghetto), la \"Cascina dei Frati\", la \"Cascina Torri\", la \"Cascina Avogadri\", la \"Cascina Breda\", la \"Cascina Vesture\" e la \"Cascina San Giorgio\". Queste stanno a ricordare l'anima rurale del borgo, nelle quali sono ancora presenti segni della vita di un tempo."}
{"id": "32369", "revid": "322321", "url": "https://it.wikipedia.org/wiki?curid=32369", "title": "Camerata Cornello", "text": "Camerata Cornello \n (\"Camerada\" in dialetto bergamasco) \u00e8 un comune italiano di abitanti della provincia di Bergamo in Lombardia.\nSituato nell'alta val Brembana, sulla destra orografica del fiume Brembo, dista circa 33 chilometri a nord dal capoluogo orobico. Il comune fa parte della Comunit\u00e0 montana della Valle Brembana.\nStoria.\nOrigini.\nCome per molti altri borghi vicini, si pensa che i primi insediamenti stabili in questa zona siano riconducibili all'epoca delle invasioni barbariche, quando le popolazioni soggette alle scorrerie si rifugiarono in luoghi remoti, al riparo dall'impeto delle orde conquistatrici. In particolar modo si presume che siano stati gli abitanti della vicina Valsassina ad arrivare per primi (presumibilmente attorno al VI secolo), come testimoniano alcuni toponimi uguali tra le due zone.\nMedioevo.\nScarse sono le notizie del paese anche nell'epoca medievale, quando si sa che venne posto nel feudo facente capo alla famiglia ghibellina dei Visconti, i quali diedero il permesso, a ogni persona appartenente alla loro fazione, di uccidere un guelfo. Nonostante questo non ci sono giunti documenti che attestano di lotte avvenute sul suolo comunale.\nIn quest'epoca il paese, prima relegato al ruolo di frazione di San Pietro d'Orzio (frazione di San Giovanni Bianco), acquis\u00ec prima la propria autonomia assumendo il nome di \"Santa Maria di Camerata\", poi crebbe d'importanza grazie ai traffici che, grazie alla via Mercatorum, passavano dal borgo di Camerata per dirigersi verso la Valtellina. Il mercato del paese divenne uno dei pi\u00f9 importanti di tutta la zona, tanto da diventare motivo di scontro con i vicini paesi di Zogno e San Giovanni Bianco.\nNel 1428 il paese entr\u00f2 a far parte della Repubblica di Venezia e fu inserito nel distretto amministrativo della val Brembana, che comprendeva tutti i comuni della bassa valle fino alla \"Goggia\", una strettoia che, situata appena fuori dal centro abitato del paese, divideva la bassa valle con quella alta. Questa dominazione garant\u00ec sgravi fiscali e numerosi privilegi, ma diede il via alla costruzione di una nuova strada, la via Priula, pi\u00f9 agibile dai carri e dai viandanti. Questa fu edificata sul fondovalle, escludendo di fatto il centro abitato, che perse la sua importanza commerciale.\nEt\u00e0 moderna.\nI Tasso.\nNonostante questo paese possa apparire un piccolo borgo sperduto tra i monti della val Brembana, non si pu\u00f2 dimenticare che proprio qui, precisamente nel borgo di \"Cornello\" (poi ribattezzato \"Cornello dei Tasso\"), nacque il sistema postale.\nSecondo tradizione fu Omodeo Tasso che, nel XIII secolo, un\u00ec alcuni parenti in un gruppo di corrieri al soldo di Venezia. Questo nucleo si componeva di 32 elementi (quasi sempre investiti con pratica di nepotismo) e veniva indicata con il termine di \"Compagnia dei Corrieri\".\nLa loro abilit\u00e0 nel trasportare corrispondenza tra Venezia e le principali citt\u00e0 d'Italia, in particolar modo con Milano e Roma, non fece che accrescere la loro fama, tanto da essere investiti corrieri ufficiali della corrispondenza del Papa.\nIl definitivo salto di qualit\u00e0 avvenne quando l'imperatore Massimiliano I diede loro la possibilit\u00e0 di lavorare all'interno del Sacro Romano Impero. A tal riguardo acquis\u00ec notevole importanza Zanetto Tasso (o de Tassis) che, vivendo a corte, ebbe in gestione il servizio postale di Spagna e Paesi Bassi.\nLo sviluppo richiese migliaia di corrieri che varcavano i confini delle varie entit\u00e0 statali e centinaia di stazioni di cambio, ognuna gestita da un componente della famiglia dei Tasso.\nSi racconta che Giovanni Battista de Tassis and\u00f2, in sella al suo cavallo, da Francoforte a Bruxelles in soli due giorni per portare a Carlo V la notizia della sua elezione ad imperatore.\nIl ramo tedesco della famiglia diede vita al casato dei \"Thurn und Taxis\", che divenne una delle famiglie pi\u00f9 ricche di quel tempo.\nLa fedelt\u00e0 che i Tasso assicuravano ai vari monarchi era assoluta, i quali ricambiavano assicurando incarichi sempre pi\u00f9 importanti, come ad esempio il trasporto dei proventi delle tasse. I loro spostamenti richiedevano l'utilizzo di carrozze nelle quali, a volte, venivano accompagnati anche passeggeri. Questo servizio successivamente prese il loro nome, dall'iniziale \"tass\u00ec\" all'attuale e modernizzato \"taxi\".\nIl tutto partendo da questo piccolo borgo montano, nel quale \u00e8 possibile ammirare un museo storico che raccoglie le gesta, i documenti e ogni tipo di materiale inerente questi illustri antenati.\nGli eventi e i successivi regimi politici non interessarono pi\u00f9 di tanto il paese, che perse i benefici di cui aveva goduto per parecchi secoli e si avvi\u00f2 verso un lento ma costante spopolamento.\nEt\u00e0 contemporanea.\nNel 1863, appena dopo l'unit\u00e0 d'Italia, il comune assunse la denominazione definitiva di \"Camerata Cornello\".\nIl 13 luglio 1914 il paese fu teatro di un sanguinoso episodio, che lo fece balzare sulle prime pagine dei giornali di tutta Italia: Simone Pianetti uccise nel giro di poche ore ben sette persone, riuscendo poi a sfuggire alla cattura nascondendosi sui monti circostanti.\nSimboli.\nLa creazione di un nuovo stemma fu commissionata allo Studio Araldico di Genova con deliberazione del Consiglio comunale n. 145/16 del 18 agosto 1978 e venne adottato con il Decreto del presidente della Repubblica del 3 febbraio 1981. Si blasona:\nNel primo quarto \u00e8 riprodotto il corno di nero, simbolo dell'importante famiglia Tasso; nel quarto, il leone marciano fa riferimento al periodo sotto il dominio della Repubblica di Venezia.\nLe principali attivit\u00e0 economiche locali sono rappresentate nel secondo e terzo quarto: la miniera e gli attrezzi da minatore ricordano le cave di marmo arabescato orobico, mentre il bue e gli alberi sono simboli dell'allevamento, dell'agricoltura e dell'artigianato del legno.\nMonumenti e luoghi d'interesse.\nArchitetture religiose.\nChiesa di Santa Maria Assunta.\nLa chiesa parrocchiale di Camerata che, risalente al XVII secolo e dedicata a Santa Maria Assunta, conserva dipinti di buon pregio tra cui spiccano quelli di Francesco Zucco.\nChiesa dei Santi Cipriano e Cornelio.\nLa chiesa dei Santi Cipriano e Cornelio risalente al XIV secolo, custodisce buoni affreschi e possiede un campanile a bifore in stile romanico.\nChiesa di San Ludovico di Tolosa.\nLa chiesa di San Ludovico di Tolosa, si trova nel borgo di Bretto e la sua storia \u00e8 legata a uno dei rami della famiglia Tasso: i Tasso del Bretto.\nA partire dal 2007 la chiesa ha subito notevoli interventi di restauro in cui, oltre alla messa in sicurezza dell'edificio, sono stati riportati alla luce due cicli di affreschi di epoche diverse: il ciclo del XVI secolo che ricopre l'abside e quello del XVII secolo lungo le pareti laterali.\nArchitetture civili.\nCentro storico di Cornello dei Tasso.\nIl borgo di Cornello dei Tasso, tra i pi\u00f9 caratteristici e i meglio conservati della Lombardia (fa parte de I borghi pi\u00f9 belli d'Italia) grazie all'isolamento che il borgo ha vissuto negli ultimi secoli, ma anche a un recente intervento di recupero.\nPalazzo Tasso.\n\u00c8 anche presente il Palazzo Tasso che serviva come luogo per gli avvistamenti, data la sua posizione dominante.\nInfrastrutture e trasporti.\nCamerata Cornello era servita dall'omonima stazione posta lungo la ferrovia della Valle Brembana, attiva fra il 1906 e il 1966.\nIl sedime di parte della linea \u00e8 stato trasformato, a partire dal 2007, nella ciclovia della valle Brembana.\nCultura.\nDal 2015 il comune fa parte dell'associazione \"Polo Culturale Mercatorum e Priula\", insieme ai comuni brembani di San Giovanni Bianco e Dossena, per valorizzare i beni artistici, architettonici, storici, ambientali del territorio."}
{"id": "32370", "revid": "123683401", "url": "https://it.wikipedia.org/wiki?curid=32370", "title": "Conflenti", "text": "Conflenti (\"Cujj\u00ecanti\" in calabrese) \u00e8 un comune italiano di abitanti della provincia di Catanzaro in Calabria.\nGeografia fisica.\nTerritorio.\nConflenti \u00e8 situato sui fianchi del Monte Reventino. Il centro abitato viene normalmente diviso in Conflenti superiore (\"soprano\") e Conflenti inferiore (\"sottano\"). Va aggiunto che un'importante sezione di Conflenti \u00e8 rappresentata dalla frazione di San Mazzeo, che si estende nella montagna a cui Conflenti fa fronte fino a Lamezia Terme.\nIl territorio comunale si estende in altitudine dai 350\u00a0m circa della frazione Muraglie fino all'anticima del monte Reventino a quota 1410. I due borghi principali si trovano a circa 550 m s.l.m.\nOrigine del nome.\nIl nome deriva probabilmente dalla sua posizione alla confluenza di due piccoli fiumi (\"i confluenti\").\nSociet\u00e0.\nTradizioni e folclore.\nFeste in onore dei Santi\nFiere\nCultura.\nFamoso evento della localit\u00e0 \u00e8 la celebrazione della Madonna di Visora, che si tiene ogni anno nell'ultima settimana di agosto.\nLa ricorrenza celebra una serie di apparizioni e di miracoli mariani che sarebbero occorsi a vari abitanti del posto, a partire dal 1578; per questo fu costruita in seguito nel territorio montano di Conflenti una chiesetta, conosciuta come Querciuola. Sede principale della festa, nonch\u00e9 meta di continui pellegrinaggi, \u00e8 la Basilica \"Maria SS. delle Grazie della Quercia di Visora\", recentemente (31.05.2018) eretta a Basilica minore.\nCucina.\nDolci (buccunotti, mustazzuoli, panette), grispelle, olio, vino, salumi, cesti."}
{"id": "32372", "revid": "1718925", "url": "https://it.wikipedia.org/wiki?curid=32372", "title": "Curinga", "text": "Curinga (, \"C\u00f9rnga\" in vernacolo curinghese) \u00e8 un comune italiano di abitanti della provincia di Catanzaro in Calabria. Fa parte del distretto rurale \"Valle dell'Amato\", della regione agraria \"n.9 - Colline Litoranee di Curinga\", del GAC \"Costa degli dei\" e dell'APS \"Riviera dei tramonti\". \u00c8 inserito tra i Borghi di Eccellenza della Regione Calabria ed \u00e8 il primo comune calabrese ad essere diventato sostenitore del Fondo Ambiente Italiano.\nGeografia fisica.\nIl paese, che sorge su una collina a circa 380 metri s.l.m. (Municipio posto a 423 metri s.l.m.), si affaccia sulla piana di Lamezia e il Mar Tirreno, al centro del golfo di Sant'Eufemia, sulla Costa dei Feaci. Il territorio comunale si estende per e degrada dolcemente da est verso ovest, dalle falde delle Preserre catanzaresi occidentali (Monte Contessa, metri 881 s.l.m.) al litorale pianeggiante.\nOffre paesaggi e caratteristiche ambientali variegate: boschi di faggi, lecci, querce e abeti sono presenti in alta collina. In localit\u00e0 Vrisi si pu\u00f2 ammirare il Gigante Buono, un platano orientale millenario monumentale (Platano orientale di Vrisi), tra i pi\u00f9 grandi d'Europa, mentre il pioppo nero pi\u00f9 grande d'Italia si trova poco pi\u00f9 a valle, proprio all'ingresso del borgo. Per questo motivo Curinga \u00e8 conosciuta anche come \"il paese dei due giganti\".\nIl litorale \u00e8 caratterizzato da cinque km di spiaggia libera con un ampio arenile in sabbia silicea e dune marine che ospitano colonie di piante psammofile e una folta macchia mediterranea con mirti e ginepri. L'intera area \u00e8 stata riconosciuta come sito di interesse comunitario (S.I.C. \"Dune dell'Angitola\"). Seguendo la linea costiera, una folta pineta ricopre tutto il litorale comunale fino a Torre Mezza Praja \"(Ruaddu)\" dove lascia spazio a eucalipti ed a una zona umida anch'essa riconosciuta sito di interesse comunitario (S.I.C. \"Palude di Imbutillo\"). Alle spalle della pineta costiera si estende una fertile pianura ricca di agrumeti e uliveti che interessa met\u00e0 della superficie comunale. Ai piedi delle colline si trova un'antica ed enorme duna fossile importante testimonianza del neolitico. Il panorama collinare \u00e8 caratterizzato quasi interamente da ulivi secolari e vigneti.\nL'intero territorio \u00e8 percorso da est a ovest dal torrente Turrina (Mucato / Nocato) che sfocia nel golfo di Sant'Eufemia dopo aver attraversato la valle sottostante il borgo e la piana. Altri corsi d'acqua presenti sono il torrente Le Grazie, il Randace, Samboni, Tre Carlini. Curinga \u00e8 ricchissima di acqua, numerose sono le falde acquifere sotterranee e le sorgenti. Il clima \u00e8 quello tipico delle regioni mediterranee con temperature miti anche in inverno.\nGeografia antropica.\nL'insediamento principale \u00e8 il borgo di Curinga che sorge in posizione collinare ed \u00e8 capoluogo dell'omonimo comune. Ospita la met\u00e0 dei residenti. Il pittoresco centro storico del paese \u00e8 un intreccio di stradine, scalini, vicoli caratteristici \"(carr\u00ecari)\" che attraversano un tessuto urbano estremamente irregolare fatto di piccole case costruite in pietra e attaccate tra loro che portano a piazzette dominate quasi sempre da palazzotti gentilizi: Largo e palazzo Bevilacqua, Piano di Pruscino e palazzo Loffredo (Perugini), Largo Impietrata (Menzalora) e palazzo Serrao. Altri ancora sono Palazzo Senese, Palazzo Panzarella, Palazzo Ciliberti (Cuda). \u00c8 diviso in rioni \"(rughi),\" tra i quali i principali sono Ospizio \"(Sp\u00eczzu)\", Calvario \"(Carv\u00e0ru),\" San Giuseppe, Pietrapiana \"(Petraxhiana),\" Serra di Ciancio, Notar Cola \"(Notraccola).\" Il corso principale del centro storico \u00e8 Corso Garibaldi e attraversa le tre piazze di Curinga: Piazza Diaz, Piazza San Francesco, Piazza Immacolata. Tre sono anche le chiese principali: Il Duomo o Chiesa di Sant'Andrea Apostolo, il Santuario Maria SS.ma del Carmelo, la Chiesa Maria SS.ma dell'immacolata. Le ultime due vedono una intensa partecipazione da parte delle relative confraternite. Nel centro storico sono presenti inoltre la Chiesa di San Giuseppe, la Chiesa dell'Addolorata, la Chiesa di Maria SS.ma del Soccorso, mentre fuori dall'abitato la Chiesa della Madonna delle Grazie. Il centro storico nel corso degli anni ha subito un graduale spopolamento dovuto a fenomeni di migrazione verso paesi quali Stati Uniti, Canada, Argentina, Venezuela, Australia, Francia, Svizzera, Germania. A London (Canada) \u00e8 presente una forte e orgogliosa comunit\u00e0 di curinghesi che mantengono viva la tradizione e il legame con il paese di origine attraverso le attivit\u00e0 del Curinga Club. Gli ultimi fenomeni di spopolamento del centro sono da individuare invece in una gestione urbanistica che ha favorito la nascita di nuovi quartieri mal integrati nel tessuto urbano storico del paese. Gli antichi rioni un tempo pieni di vita appaiono oggi decadenti.\nAl centro della piana si trova Acconia, frazione di Curinga che detiene quasi lo stesso numero di abitanti del paese capoluogo. Importante e rinomato centro agricolo sviluppatosi sui resti dell'antica Laconia, risorge proprio come villaggio agricolo in seguito alla bonifica della piana, conoscendo un forte incremento urbano a partire dagli anni 80. Ha una piazza intitolata a San Giovanni Battista sulla quale si affaccia l'omonima chiesa. Costruita di recente, non distante dalla piazza \u00e8 la chiesa di Santa Maria della Speranza che ospita la vita parrocchiale della comunit\u00e0. \u00c8 sede di una stazione ferroviaria (Stazione di Curinga). Poco distanti da Acconia si trovano le contrade di Ferriolo, Cerzeto, Torrevecchia, Prato Sant'Irene.\nLe contrade di Trunchi, Ergadi, Calavrici si trovano sul confine sud del comune di Curinga.\nLe contrade di Agrosini, San Salvatore \"(Cacci)\", Zecca, Centone, Jencarella, Bellifico si trovano in posizione collinare a monte di Curinga. Sono caratterizzate da piccoli e suggestivi nuclei abitativi che si affacciano sulla valle sottostante. Vantano una pregevole tradizione agricola ed eccellenti tipicit\u00e0 culinarie.\nOrigini del nome.\nLa dizione esatta e pi\u00f9 diffusa di questo toponimo calabro \u00e8 in realt\u00e0 una questione controversa: questo termine \u00e8 altres\u00ec utilizzato come cognome, molto diffuso nonch\u00e9 altamente tipico della sola provincia di Reggio di Calabria, (comuni di Cittanova e Galatro), non tanto della provincia di Catanzaro o di Vibo Valentia, nel cosentino ad esempio \u00e8 pressoch\u00e9 assente.\nIl , ma la sua corretta dizione da cognome \u00e8 C\u00f9ringa, quella cio\u00e8 utilizzata dalla stragrande maggioranza della popolazione, in quanto il cognome al di fuori della provincia di Reggio e quindi della stessa regione Calabria, vede solo esigue presenze solamente in qualche regione dell'Italia centrale. Nell'italiano \"standard\", dove prevalgono sempre pi\u00f9 le accentazioni in sillaba piana, una ristretta cerchia di parlanti lo accenta sempre secondo questa dizione, comportando inoltre l'approvazione da parte del dizionario sulla pronuncia e ortografia \"DOP\", edito dalla \"RAI-ERI\", che lo registra come Cur\u00ecnga, come peraltro il Nuovissimo Melzi - parte scientifica. La pronuncia nel dialetto locale \u00e8 \"C\u00farnga\", richiamando quindi la dizione da cognome.\nLe origini e il significato sono tuttora fonte di discussione tra quanti hanno intrapreso una ricerca sull'etimologia del nome Curinga.\nSe si considera il verbo greco \u00ab ghorizo \u00bb \"(\u03c7\u03c9\u03c1\u03b9\u03be\u03c9) =\" essere lontano, e il suffisso dorico \u00ab ga \u00bb \"(\u03b3\u03b1),\" contratto del nome femminile \u00ab ghe \u00bb \"(\u03b3\u03b7)\" che significa terra, regione, citt\u00e0, Curinga sarebbe \"la terra lontana\" in relazione a Laconia, Grecia o Bisanzio, terre madri.\nUn'altra teoria vedrebbe il termine Curinga derivante dal termine \"Curinghe\" (Arengo in italiano) corrispettivo dialettale del termine germanico \"Hring,\" che nel Medioevo, indicava il luogo dove i cittadini insorti contro i feudatari si riunivano in cerchio per auto-organizzarsi.\nSuggestiva \u00e8 la somiglianza con il termine \"Kurgan\" (Cultura kurgan), anche se tale ipotesi appare priva di riferimenti storici e scientifici nonostante Giuseppe Maria Alfano faccia menzione di \"\"antichi sepolcri che di tratto in tratto si trovano con dentro scheletri di alta statura, seppelliti all'uso generico con vasi di creta e monete\".\"\nStoria.\nCuringa ha una storia plurimillenaria. L'intero territorio comunale \u00e8 infatti ricchissimo di testimonianze storico-archeologiche.\nEt\u00e0 neolitica.\nGrazie alle ricognizioni condotte tra il 1974 ed il 1977 da Albert J. Ammerman vengono individuati sulla grande duna fossile \"(Rina)\" in localit\u00e0 Prato S. Irene i resti di alcuni abitati del periodo neolitico (databile tra la fine del settimo e gli inizi del terzo millennio a. C.). Si tratta di circa 40 capanne a pianta rettangolare, dotate di focolari. Le abitazioni hanno pareti in incannucciata ricoperta d'argilla, con struttura lignea formata da paletti. Basamento di pietra, struttura portante in legno, pareti in graticcio intonacato. Il tetto, sorretto da un palo centrale o da pali perimetrali, era di paglia o di canne, rivestito di argilla. Nei pressi sono stati trovati materiali in ossidiana e ceramica. Nel 1992 l\u2019area \u00e8 stata oggetto di scavo da parte della Soprintendenza per i Beni Archeologici della Calabria e sulla duna venivano individuati i buchi dei pali di un insediamento di capanne preistoriche oltre che un focolare circolare, resti di intonaco di strutture abitative, di strumenti litici, per la quasi totalit\u00e0 in ossidiana proveniente da Lipari, ceramiche con decorazioni impresse, accette levigate e fusaiole. Riconducibile alla cultura di stentinello, individuata da Paolo Orsi nel 1890 e cronologicamente riferibile ad una fase evoluta del Neolitico antico, questa comunit\u00e0 era dedita allo sfruttamento delle risorse agricole e allo smistamento dell\u2019ossidiana delle Isole Eolie verso le regioni adriatiche. Pi\u00f9 di recente, un laboratorio di archeologia sperimentale, supportata da analisi archeometriche eseguite presso i laboratori dell\u2019Universit\u00e0 della Calabria, \u00e8 stato sviluppato da Rocco Purri. Attraverso un approfondito studio dei materiali originali che caratterizzano la ceramica stentinelliana di Curinga sono state ripercorse tutte le fasi del processo di produzione: dall\u2019approvvigionamento della materia prima, alla realizzazione delle forme, alla loro decorazione fino alla loro cottura. I reperti originali recuperati nella zona sono conservati presso il Museo Archeologico Lametino e il Museo Pigorini di Roma.\nEt\u00e0 classica.\nL'intero territorio curinghese fa parte del regno mitologico che Omero nell'Odissea descrisse come \"\"Terra dei Feaci\". Armin Wolf, docente di Storia medievale presso l'universit\u00e0 di Heidelberg e ricercatore presso il Max Planck Institute di Francoforte, sostiene che Ulisse, prima del suo imbarco per ritornare a Itaca, abbia attraversato via terra l'Istmo calabrese di Sant'Eufemia (Cz) e ritiene che la terra dei Feaci sia da identificare con l'attuale territorio ricompreso tra il Golfo di Sant'Eufemia e quello di Squillace.\"\n\u201c\"[\u2026] Alti alberi l\u00e0 dentro, in pieno rigoglio, peri e granati e meli dai frutti lucenti, e fichi dolci e floridi ulivi; mai il loro frutto vien meno o finisce, inverno o estate per tutto l'anno: ma sempre il soffio di Zeffiro altri fa nascere e altri matura. Pera su pera appassisce, mela su mela, e presso il grappolo il grappolo, e il fico sul fico. L\u00e0 anche una vigna feconda era piantata, ed una parte di questa in aprico terreno matura al sole; d'un'altra vendemmiano i grappoli \u00a0e altri ne pigiano; ma accanto ecco grappoli verdi, che gettano il fiore, altri appena maturano. Pi\u00f9 in l\u00e0 lungo l'estremo filare, aiuole ordinate d'ogni ortaggio verdeggiano, tutto l'anno ridenti. E due fonti vi sono: una per tutto il giardino si spande; l'altra all'opposto corre fin sotto il cortile, fino all'alto palazzo: qui viene per acqua la gente. Questi mirabili doni dei numi erano in casa d'Alcinoo[\u2026]\"(Odissea, VII, 81-132).\"\nProprio sull'estesa e sabbiosa spiaggia curinghese Ulisse approda e incontra Nausicaa. Questa lo condurr\u00e0 a Scheria, da suo padre, il re Alcinoo che lo aiuter\u00e0 in seguito a ritornare a Itaca.\nFurono probabilmente questi racconti a spingere i primi coloni greci a stabilirsi nell'area. \u00c8 ragionevole ritenere che nel periodo magno-greco il litorale curinghese forn\u00ec un comodo e utile approdo marittimo tra gli imbocchi e quindi le vie di comunicazione verso l'interno, dell'Amato e dell'Angitola a met\u00e0 strada tra le citt\u00e0 greche di Hipponion (Vibo Valentia) e Temesa (Nocera T.). ll tempio di Castore e Polluce (di cui si conservano, all'interno del giardino di villa Cefaly, due delle quattro colonne rinvenute), eretto dai navigatori achei che occuparono quest'area, e successivamente inglobato dai Romani nella costruzione delle Terme, fornisce un indizio sull'ubicazione della citt\u00e0 greca perduta di Terina. Questa tesi tuttavia necessiterebbe di studi e campagne di scavo approfondite e al momento non ci sono certezze sull'entit\u00e0 dell'insediamento ellenico in zona, nonostante la chiara nomenclatura che individua nell'area luoghi come \"Lacconia\" (Laconia), Calavrici (Kalavryta), Malia (Amalias), ed ancora Arg\u00f2, Argadi, Aglioca, Chinea, Moddoni, Palandara ecc. Proprio Lacconia viene decantata dai versi del poeta Bartolomeo Romeo che la descrive come: \"citt\u00e0 opulenta, pullulante di templi ricchi di marmi e di divinit\u00e0, palazzi aristocratici, officine che da mane a sera ritmano la canzone del lavoro, studi profondi alternati a svaghi raffinati\"\"\".\" Girolamo Marafioti nel 1601 scrive: \"si ritrovano ancora in questo territorio le rocche del marmo\".\nIn contrada Prato Sant'Irene e nelle adiacenze del torrente Tre Calrini \u00e8 stata scoperta una necropoli con suppellettili tardo elleniche, vestigia di et\u00e0 classica si riscontrano anche nell'alveo del torrente Turrino. Nel 1916, durante operazioni di bonifica del torrente, venne ritrovato accidentalmente un tesoretto di circa 300 stateri greci arcaici (VI secolo a.C) in argento e in buono stato di conservazione, subito diviso tra gli operai e la gente del luogo. L'intervento di Paolo Orsi e della prefettura ne scongiur\u00f2 la totale dispersione: 164 monete furono recuperate a Ravenna, 14 a Catanzaro, 11 a Pizzo, 4 a Curinga, mentre il contenitore ceramico e il resto del tesoretto non furono pi\u00f9 ritrovati. Provenienti dalle zecche delle citt\u00e0 di Taranto, Crotone, Metaponto, Sibari, Caulonia, sono attualmente conservate nel Museo Nazionale della Magna Grecia a Reggio Calabria.\nPeriodo romano.\nI romani, conquistata la Calabria, si insediarono a Curinga, nella zona di Lacconia su quelle antiche terre che erano state dei coloni greci. Lungo la via Popilia, che attraversa per intero il territorio comunale da nord a sud, vi fondarono la \"Statio\" di \"Aque Ange\" (Anniae) descritta nella Tavola Peutingeriana.\nIn localit\u00e0 Trivio (propriet\u00e0 Greco) sono leggibili avanzi attribuibili alla \"Statio\" \"Ad Turres\" menzionata anch'essa negli itinerari romani. La stazione di posta romana si trovava probabilmente presso il Fondaco del Fico (attualmente in stato di rudere), e sopravvisse nelle sue funzioni fino alla meta dell'800. Di notevole importanza doveva essere l'area, dato che vi sorse una grande villa rustica con annesso un cospicuo complesso termale, unico in tutto il Sud Italia a poter essere osservato ancora oggi fin quasi all'altezza della copertura. La costruzione del complesso termale avviene tra il I ed il II secolo d.C.; esso \u00e8 composto da un atrio-ginnasio, dal \"frigidarium\", da un piccolo \"tepidarium\"-spogliatoio, da due grandi \"calidaria\", da un \"laconicum\" e da alcuni ambienti di servizio con un sistema di copertura a volta a crociera centrale collegata a due brevi volte a botte impostate su pilastri quadrangolari, mentre un complesso sistema di canali ne permetteva la circolazione dell\u2019acqua. Il rinvenimento di una moneta bronzea dioclezianea ne colloca il pieno funzionamento intorno III - IV secolo d.C., in et\u00e0 imperiale. ll momento della disattivazione del complesso termale avviene tra la met\u00e0 del IV e gli inizi del V secolo, quando venne trasformato in chiesa gotica. Le Terme Romane sono presenti nell'elenco dei monumenti nazionali italiani e attualmente sono interessate da una nuova campagna di scavi archeologici.\nPeriodo bizantino.\nCon la caduta dell'Impero Romano, occupata dai Longobardi, distrutta dalle guerre gotiche e devastata da eventi naturali, Lacconia conobbe un forte declino, rimanendo spopolata. La migrazione interna verso aree pi\u00f9 salubri e sicure determinava sulle colline la nascita di Curinga (il primo nucleo \u00e8 a Calicin\u00f2, attuale rione Ospizio). La piana inizi\u00f2 a riattivarsi tra la fine del IX e il X secolo, con l'insediamento di coloni greci, veterani armeni e traci ai quali si aggiungevano fuggiaschi dalla Sicilia e da Reggio, flagellata dalle incursioni saracene. In questo periodo sono ambientate le vicende di Bernardino De Rubeis che, a quanto scrive Bartolomeo Romeo, riusc\u00ec a riunire un buon gruppo di uomini armati e a respingere da Lacconia una scorreria saracena. Nella piana dell\u2019ultimo periodo bizantino sono il monastero di San Nicola di Calabrice e Santa Maria di Canna, il cenobio di Sant'Andrea a Curinga, mentre a monte veniva edificato da monaci basiliani il cenobio di Sant'Elia, beneficato e protetto dal \"basileus\" di Costantinopoli.\nPeriodo normanno.\nNel 1057 Roberto il Guiscardo con i suoi uomini muove da nord verso Reggio. Arrivato presso il fiume Mucato (Turrina) nei pressi di Lacconia, si accampa per due giorni per consentire ai soldati di riposare. Ne approfitta per esplorare il territorio, contattare la popolazione e tentare accordi con i notabili di Neokastron e Maghida. I due borghi vengono assoggettati cos\u00ec come il resto della Calabria bizantina. Roberto diviene Duca dei territori conquistati, ma \u00e8 costretto a cedere met\u00e0 della Calabria al fratello Ruggero. La linea di confine sul Tirreno viene fissata seguendo il corso del torrente Mucato. A Ruggero spetta il sud mentre Roberto andr\u00e0 a nord. Il territorio di Curinga e Lacconia in particolare sono in questo periodo confine amministrativo tra i due territori normanni. Nel 1062 il Duca Roberto fa pressione su Antrasillo, signore di Maida, affinch\u00e9 questi ceda il cenobio di Sant'Elia con le dipendenze e i villani all'abate di S.Eufemia. Nel 1098 il Conte Ruggero, in marcia verso Salerno, presso Lacconia firma un Diploma che concede beni e diritti ai basiliani della zona. Sotto il dominio normanno si intensific\u00f2 l'attivit\u00e0 agraria nella piana: cereali, canna da zucchero, oliveti, vigne ed orti. Iniziano a comparire anche le prime colture di gelsi con conseguente produzione tessile. I terreni sono affidati oltre che ai conventi, alla famiglia normanna (o nordica) dei Bono, che vantava propriet\u00e0 tra Lacconia e L'Amato. L'imperatore Federico II, abilissimo falconiere amante della caccia, dichiar\u00f2 foresta regia (Ascrea) i boschi che allora si estendevano alle spalle di Lacconia fin oltre L'Amato, mentre in un privilegio rilasciato nel 1225 ai Cistercensi di Corazzo si parla della florida tonnara presente tra Rocca Angitola e Lacconia. La regina Costanza cedette il feudo a Giacomo figlio di Ruggero di Sanseverino, che nel 1354 concesse all'ordine dei Celestini il prelievo di ventiquattro barili di tonno all'anno, privilegio confermato da re Ladislao nel 1404 e da Federico d'Aragona nel 1488. La tonnara rimase attiva fino alla fine XVIII secolo.\nPeriodo angioino-aragonese.\nCon la caduta di re Manfredi, gli Angioni si insediarono nel territorio. Nel 1269 Lacconia venne concessa a Giordano Sanfelice mentre il cenobio di San Nicola in Calavrici divenne base operativa e osservatorio di Gillotto Santoliceto nel suo tentativo di impadronirsi di Rocca Nicefora (Rocca Angitola), tentativo riuscito nel 1278. Ai Santoliceto, uomini di fiducia di Carlo I, verranno riconosciuti i diritti su Lacconia, Curinga e Calavrici, oltre che su Maida ed il resto del feudo. Furono anni bui per la popolazione del luogo, costretta a subire prepotenze e angherie di ogni genere da parte dei nuovi signori. Durante il dominio angioino, i monasteri, che tanto si erano adoperati per il rifiorire della piana, versano in uno stato di abbandono. La popolazione insorge nel 1283 (Guerra del Vespro), aggravando ulteriormente la situazione economica, politica, sociale e religiosa gi\u00e0 al collasso a causa del fiscalismo degli Angioini, delle incursioni saracene e dalle truppe assoldate dalle parti in lizza. Il monastero di San Nicola viene devastato e, abbandonato dai monaci, non verr\u00e0 pi\u00f9 riedificato. Nel 1331, morta l'ultima dei Santoliceto, la civitas di Lacconia con sede protopapale e il casale di Curinga passano prima a Goffredo Marzano e nel 1409 alla potente famiglia Caracciolo.\nNel 1459 le truppe di Ferdinando I scacciano gli Angioini dal feudo, requisendo tutte le propriet\u00e0 dei Caracciolo. Passate al figlio Federico, questi concede numerosi benefici e franchigie e gli abitanti del luogo, diversamente dal resto della Calabria, godono di diritti e grazie. Vengono promossi lavori di bonifica e incrementate le colture di gelso con la costruzione di grandi trappeti per la lavorazione dello zucchero. Curinga \u00e8 sede di abili artigiani del vetro: \"in un luogo vicino, Coriga, si solevano in questi anni passati fare bellissimi vasi di vetro\". Nel 1496, per far fronte all'imminente guerra, Federico dovette cedere il feudo a Marcantonio Caracciolo. Curinga e Lacconia ritornano sotto il dominio baronale.\nDal 1500 al 1800.\nCuringa e Lacconia vengono unificati nella Contea di Nicastro vedendo un graduale impoverimento economico. Le frequenti inondazioni a cui \u00e8 soggetta Lacconia, ne acuiscono la crisi, rendendo la piana inospitale a causa della malaria che imperversa. A questa si aggiunge una nuova ondata di scorrerie saracene. Nel 1572 Lacconia subisce un'incursione turca durante la quale alcuni abitanti vengono rapiti e ridotti in schiavit\u00f9. Per contrastare il fenomeno vengono erette e rafforzate le torri di avvistamento su tutta la costa e tra queste, la Torre di Mezzapraja gi\u00e0 presente in epoca angioina e la torre e il castrum di Lacconia di epoca normanna-sveva. Anche Curinga ha il suo castello, adattato, in seguito, in palazzo-residenza dai Loffredo. Nel 1605, Marcantonio Loffredo subentra ai Caracciolo e il feudo diviene Principato. La condizione sociale tuttavia non cambia e gli ultimi abitanti di Lacconia, ridotta ormai una palude, e completamente rasa al suolo dal terremoto del 1638, migrano verso le colline. Il terremoto del 1659 e quello del 1783, in seguito, danneggeranno fortemente anche Curinga, divenuta nel frattempo universit\u00e0 superando Maida per numero di abitanti (2500 c.a.). L'ultimo atto di cessione delle terre di Lacconia e Curinga \u00e8 del 1670: il nuovo signore \u00e8 Fabrizio Ruffo di Bagnara, prozio del pi\u00f9 famoso Cardinale Ruffo che nel 1799, in marcia verso Napoli per la riconquista del Regno, trova ospitalit\u00e0 a Lacconia e Curinga. I suoi 4000 uomini, per la maggior parte galeotti, si lasciarono andare a violenze gratuite e abusi. Ai Ruffo \u00e8 dovuta la costruzione del Palatium di Mezzapraja e sempre alla famiglia Ruffo saranno legate le sorti di Curinga e Lacconia fino alla fine del feudalesimo.\nOttocento e Novecento.\nCaduta la Repubblica Napoletana, il principe ereditiero borbonico transita nel 1806 per il Fondaco del Fico per raggiungere la Sicilia. Viene inseguito dal generale Reynier che fissa in Maida il quartier generale dei francesi proprio mentre un'armata inglese approda nel tratto di costa tra l'Angitola e l'Amato dando cos\u00ec inizio alla Battaglia di Maida, che vedr\u00e0 gli inglesi vincitori, sostenere l'insurrezione calabrese. Il brigante Papasodero, da una Curinga occupata, con centinaia di uomini armati e insieme al borbonico Cancellieri tent\u00f2 pi\u00f9 volte di espugnare Maida, dove si erano rifugiati i benestanti della zona. I tentativi furono tutti respinti e l'ordine ristabilito. La riorganizzazione napoleonica port\u00f2 alla soppressione del sistema feudale. Nel 1783 la baronia di Lacconia, oramai divenuta Acconia o Acquania, scomparve del tutto e il suo territorio venne assegnato definitivamente alla municipalit\u00e0 di Curinga.\nTuttavia le condizioni della popolazione rimangono tragiche, povert\u00e0 e miseria sono ovunque e molte volte sfociano in atti di violenza. Nel 1848 le truppe borboniche si scontrano con i Nazionali e gli insorti calabresi presso Curinga nella Battaglia delle Grazie. I molti curinghesi guidati da Francescantonio Bevilacqua insieme ad altri accorsi dai paesi vicini inflissero pesanti perdite e costrinsero i Regi guidati da Nunziante a una disastrosa ritirata.\nIl 27 e il 28 agosto 1860 Garibaldi \u00e8 a Curinga acclamato da una folla piena di speranza. Incontra e d\u00e0 ordini al generale Stocco presso il Palazzo dei Bevilacqua. Cinquantacinque curinghesi e molti altri accorsi dai paesi limitrofi lo seguiranno dando vita alla Seconda Battaglia delle Grazie.\nSvanita l'illusione unitaria, intuito il tradimento del nuovo re Sabaudo e con il perdurare della situazione di miseria, Il 6 maggio 1870, Curinga insorge: un raggruppamento di duecento uomini mossi dagli ideali anarchici di Bakunin proclama il governo provvisorio repubblicano di Curinga. Avanzano verso Maida seguendo le piste di montagna cambiando per\u00f2 direzione per unirsi agli altri 100 insorti provenienti da Cortale e diretti a Filadelfia, dove si concentra il raggruppamento sotto la guida di Ricciotti Garibaldi. La notizia dell'insurrezione si diffuse e altri accorsero dalle campagne e dai paesi limitrofi armati alla men peggio. Il 7 maggio 1870 viene proclamata la Repubblica Universale di Filadelfia. Segnalata la comparsa dei moti insurrezionali la Prefettura di Catanzaro invia 122 uomini di gran lunga meglio organizzati e armati degli insorti. Questi ultimi, asserragliati nella parte pi\u00f9 alta del paese, sperano nella sollevazione popolare, che tuttavia non avviene con vigore. Gli abitanti, gi\u00e0 in condizione di miseria e impauriti per un ulteriore aggravamento della loro gi\u00e0 misera condizione sociale, non supportano la rivolta che termina il 9 maggio con la cattura degli ultimi insorti. Ci saranno due morti tra la popolazione e uno tra i soldati.\nAlto fu il tributo di sangue versato dai curinghesi durante le due guerre mondiali.\nIl Novecento vedr\u00e0 moltissimi curinghesi cercare fortuna prima oltreoceano e in seguito nel nord Italia.\nGli anni Cinquanta videro nel paese un'ulteriore diffusione delle idee socialiste. Non mancarono episodi di occupazione delle terre da parte di contadini.\nMonumenti e luoghi d'interesse.\nPalazzi.\nNel centro storico di Curinga vi sono diversi palazzi storici:\nAcconia:\nDi notevole bellezza sono pure le numerose case coloniche, ville/casini di campagna sparse su tutto il territorio comunale. Alcune, recentemente ristrutturate, sono oggi sede di pregevoli agriturismi e ristoranti. Presenti in Curinga vi sono anche vari appezzamenti di terreno una volta suffeudi del feudo di Curinga tra cui localit\u00e0 Ciceri appartenente alla famiglia Senese,localit\u00e0 Trunchi appartenente alla famiglia Bardari ed altri.\nSociet\u00e0.\nEtnie e minoranze straniere.\nSecondo i dati ISTAT gli stranieri residenti a Curinga al 1\u00ba gennaio 2016 sono 392 e rappresentano il 5,8% della popolazione residente. Le nazionalit\u00e0 maggiormente rappresentate in base alla loro percentuale sul totale della popolazione straniera residente sono:\nIl comune di Curinga aderisce dal 2017 al progetto SPRAR per richiedenti asilo.\nLingue e dialetti.\nIl dialetto curinghese \u00e8 una variante del dialetto catanzarese ed \u00e8 appartenente al gruppo dei dialetti meridionali estremi (detti anche di tipo siciliano). Fa parte, inoltre, di quei comuni dell'Arberia in cui si parlava la lingua arb\u00ebreshe, oggi del tutto scomparsa a Curinga.\nTradizioni e folclore.\nCostumi.\nIl costume tipico veniva indossato dalle donne curinghesi per la prima volta intorno ai 15 anni e segnava il passaggio dall'adolescenza alla giovinezza. \"Pacchiana\" \u00e8 Il termine con il quale si definisce la donna che lo indossava, principalmente nei giorni di festa. Si distingueva a seconda che la donna fosse sposata, vedova o nubile.\nL'abito \u00e8 formato principalmente da una sottoveste bianca molto lunga detta \"Cammisa\" mentre un corpetto a doppio petto di velluto o raso nero o rosso senza maniche detto \"Bustu\" era ricamato a mano in seta, oro o argento e rigido a tal punto da tenere ben sollevato il seno femminile. Dalla scollatura del corpetto fuoriusciva la \"Cammisola\" una camicetta bianca a maniche corte e larghe ricamata con fini lavori di alto artigianato locale. La gonna, di lana, flanella o cotone, era rossa per le donne sposate, nera per le vedove e veniva detta \"Pannu\" mentre la sopravveste, rimboccata e annodata dietro la schiena, a formare una lunga coda veniva chiamata \"Gunnedda\". Completava il costume la \"Fodalicchia\", un pezzo di stoffa, di solito seta nera, che copriva il davanti e veniva annodata dietro la schiena da due lunghi lacci. Altri elementi erano il \"Pettine\" avente lo scopo di coprire il seno e il \"Vancalieddu\" lungo copricapo di colore nero o bianco, che si snodava lungo le spalle dopo aver formato sulla testa stessa una specie di corona che serviva per agevolare il trasporto dei contenitori per l'acqua o i cesti con i \"panni\" da lavare.\nL'usanza dell'utilizzo del costume tipico venne mantenuta nel dopoguerra solo dalle donne anziane scomparendo del tutto negli anni '70.\nCultura.\nMusica.\nA Curinga le prime forme musicali sono legate soprattutto ad attivit\u00e0 agricolo - pastorali esplicate attraverso l'utilizzo di semplici strumenti quali \"vrogne\" e \"ciaramedde\". Agli inizi dell'Ottocento zampogne e pipite che inizialmente accompagnavano le processioni, vengono sostituite da organetti e chitarre, mentre l'utilizzo della \"ribecchina\", una sorta di lira calabrese \u00e8 andato perso con il tempo. Vi \u00e8 ancora oggi una forte tradizione orale di canti religiosi dette \"strine\", di canti di amore e di \"sdiagnu\" , di canzoni burlesche e filastrocche, di formule divinatorie e di canti narrativi.\nA partire da met\u00e0 Ottocento si sviluppa una forte tradizione musicale legata a una rinomata attivit\u00e0 bandistica. Attualmente le bande cittadine sono il complesso bandistico \"Citt\u00e0 di Curinga\", il complesso bandistico \"M. Lufrano - Citt\u00e0 di Curinga\", il complesso bandistico \"F. Currado - Citt\u00e0 di Curinga\".\nCucina.\nLa cucina di Curinga ricalca gran parte delle caratteristiche della cucina calabrese, seppur con variazioni tipicamente curinghesi ed \u00e8 fortemente legata alle feste o alle ricorrenze religiose.\n\u00c8 ancora diffusissima e riguarda la quasi totalit\u00e0 delle famiglie, la preparazione della salsa di pomodoro, usata in cucina quasi tutti i giorni. Avviene nel periodo estivo, quando ai pomodori oramai maturi vengono tolti i semi e macinati. La salsa ottenuta insieme a delle foglie di basilico viene imbottigliata e fatta bollire \"nta Coddara\". La quantit\u00e0 di salsa prodotta dovr\u00e0 soddisfare il fabisogno della famiglia per un anno intero.\nCos\u00ec come per la salsa di pomodoro, anche la tradizione dell'uccisione del maiale \u00e8 ancora molto sentita dalle famiglie curinghesi. Quest'ultima assume connotati di festa con banchetti, invitati e musica. Avviene nel periodo invernale di solito negli ultimi giorni di dicembre e i primi di gennaio per consentire al freddo di maturare gli insaccati prodotti evitando l'insorgere di muffe nocive e insetti che potrebbero compromettere la qualit\u00e0 finale. Alla carne \"acciata\" (sminuzzata), viene aggiunto necessariamente un conservante naturale \"a cunzerva\" autoprodotto sempre dalla famiglia e realizzato con i peperoni. \"\"Sozzizza\", \"capicodda\"\" e \"suppressati\" vengono appesi \"a percia\", un intreccio di assi di legno o ferro che di solito si trova nelle cantine e lasciati maturare per qualche mese. Una volta pronti, gli insaccati possono essere conservati sottolio o sottocenere e consumati crudi a fette o soffritti.\n\"I hilatiaddi cu posedda ianca\" \u00e8 un primo a base di pasta fatta in casa con fagioli bianchi mentre \"i cannarozza e ciciari\" (pasta con i ceci) viene consumato il giorno di San Giuseppe. \"A posedda giallinedda\" (fagioli tipici coltivati nelle contrade a monte di Curinga), viene servita semplicemente condita con un filo di olio di oliva e possibilmente consumata con un mestolo fatto di cipolla. Altri piatti tipici sono \"i p\u00ecpi chijni\" (Peperoni con ripieno di carne e formaggio), \"malangiani o cucuzziaddi Chijini\" (melanzane o zucchine ripiene), \"p\u00ecpi e patati\" (Peperoni e patate fritti), \"baccal\u00e0 frittu o schip\u00ecaci\" (Baccal\u00e0 fritto oppure bollito e mantecato con salsa di pomodoro e olive nere), la trippa alla curinghese con patate e olive nere, \"u suffrittu\" (soffritto di carne e fegato di maiale), \"i zippuli\" (zeppole fritte di farina e patate), \"i nicatuli\" (pasta fatta con farina e acqua e poi fritta), \"mpastatiaddi\" (polpetta di pasta fritta ripiena con un filetto di sarda), \"a pitta chijna o cannaruta\" (focaccia con ripieno a base di uovo sodo, formaggio, salame, frittola oppure nella variante pi\u00f9 sottile senza ripieno dove all'impasto vengono aggiunti \"i salimuari\", una sorta di frattaglia spalmabile).\nMolti sono i sottaceti e sottolii, anche questi quasi sempre autoprodotti da ogni famiglia: \"pipi nto cugniattu\" (peperoni pressati), \"alivi virdi scacciati o nivuri mpurnati\" (Olive verdi schiacciate, olive nere infornate), pumadora sicchi (pomodori seccati al sole).\nI dolci tipici sono \"i buccunotti\" (biscotto con ripieno di marmellata fatta in casa o pasta di mandorle), \"a cuzzupa\" (fatta a Pasqua), \"chijnuliaddi\" (ravioli dolci ripieni di ricotta e cioccolato).\nEconomia.\nCuringa ha un tasso di occupazione del 41,4% e un indice di disoccupazione pari al 19,5%. Ha un reddito pro-capite medio annuale di 12.257 \u20ac.\nAgricoltura.\nDa sempre il territorio ha permesso un certo sviluppo agricolo nonostante fosse soggetto a intensi fenomeni alluvionali. La piana di Curinga grazie alla sua valenza agricola, venne pi\u00f9 volte bonificata nel corso dei secoli. L'ultima avvenne nel 1931, ad opera del regime fascista che costitu\u00ec il villaggio agricolo di Acconia dando impulso all'economia dell'area.\nGi\u00e0 nel basso medioevo le colture di Gelsi, utilizzate per l'ottenimento della seta, affiancavano le numerose colture di barbabietola da zucchero. Quest'ultima ebbe un ruolo importante nell'economia locale fino agli anni 60.\nAttualmente il territorio agricolo curinghese \u00e8 riconosciuto come territorio agricolo di pregio e vanta una storica e rinomata produzione di olio extravergine di oliva Lametia D.O.P. ottenuto dalla cultivar Carolea, della vite con cui si ricavano i vini , numerosi agrumeti che producono arance, limoni, pompelmi e le Clementine I.G.P. di Calabria, e un'intesa produzione ortofrutticola tra cui spicca la cipolla rossa di Tropea I.G.P. e la Fragola di Curinga. Inoltre \u00e8 diffusa nel territorio l'apicoltura con la produzione di vari tipi di miele. Queste attivit\u00e0 sono affiancate da floride realt\u00e0 florovivaistiche. Tali prodotti vengono esportati in gran parte d'Italia ed Europa.\nL'agricoltura specializzate della Piana viene affiancata da un'agricoltura tradizionale collinare basata sulla produzione di olio e vino e, nei territori a monte del paese, legumi, grano e cereali. Sono presenti allevamenti di suini da cui \u00e8 possibile ricavare Salsiccia, Pancetta, Capocollo e Soppressata di Calabria D.O.P. oltre che avicoli e di bovini, caprini, ovini con relativa produzione casearea. Sono presenti alcune attivit\u00e0 di selvicoltura. Curinga \u00e8 tra i territori in cui pu\u00f2 essere prodotta la Liquirizia di Calabria D.O.P.\nArtigianato.\nSebbene Curinga a partire dal medioevo sia stato un fiorente centro artigianale, dal dopoguerra in poi ha assistito a un forte ridimensionato del settore.\nVi era un'apprezzata produzione di stoffe e molto diffusa era l'arte della tessitura, che veniva espressa per mezzo di sapienti lavorazioni al telaio ricchi di perizia. Questi lavori di squisita fattura rappresentavano la dote che la famiglia della sposa doveva garantire al momento delle nozze. L'utilizzo del telaio attualmente \u00e8 quasi del tutto scomparso, cos\u00ec come le numerose botteghe sartoriali. Sopravvive ancora l'arte del ricamo, che trova la sua massima espressione nella realizzazione di scialli, coperte e biancheria in lino, cotone, canapa, seta o lana.\nVi \u00e8 una storica tradizione legata alla lavorazione del ferro battuto e del vetro oltre che della lavorazione del legno con la costruzione di arredi e cornici. Sono presenti piccole attivit\u00e0 di liuteria. Resiste ancora l'arte dell'intreccio per la realizzazione di cesti e canestri ottenuti mediante l'utilizzo di canna, virgulti d\u2019olivastro, di olmo, di salice, rafia, paglia, dei culmi delle spighe e della canapa.\nIndustria.\nL'industria rappresenta un tema controverso: negli anni '70, lungo il confine del territorio comunale (attualmente ricadenti nell'area industriale di Lamezia Terme), su terreni agricoli a ridosso della spiaggia si favorirono scelte produttive che riguardarono l'insediamento di un grande polo chimico (Ex Sir). Il piano industriale fall\u00ec dopo qualche anno: ciminiere, grandi fabbricati e un pontile d'acciaio lungo quasi un km deturparono, degradarono e inquinarono profondamente parte del territorio.\nNell'area P.I.P. comunale in contrada Rotoli, oggi sorgono piccole e medie imprese legate alla produzione di mezzi meccanici per l'agricoltura, alla metallurgia per la produzione di serramenti e infissi, aziende dell'arredamento. Altre realt\u00e0 produttive sono legate al settore edile e delle costruzioni, allo sfruttamento minerario bituminoso, allo sfruttamento di risorse idriche per la produzione di energia elettrica.\nTurismo.\nDal centro storico di Curinga alle aree archeologiche, dalle bellezze naturalistiche dei monti fino a quelle della costa, dalle eccellenze gastronomiche a quelle artigianali, l'intero territorio comunale ha una chiara vocazione turistica, attualmente non del tutto sfruttata. Curinga non rientra ancora nei grandi flussi turistici di massa e questo consente di ammirare la sua bellezza pi\u00f9 autentica.\nIl Garden Resort Calabria, situato in localit\u00e0 Torre Mezza Praia, ospita migliaia di turisti durante il periodo estivo mentre altre strutture ricettive sono presenti ad Acconia, Curinga e nelle contrade a monte del paese. Numerosi sono i ristoranti e gli agriturismi sparsi sul territorio dai quali \u00e8 possibile godere oltre che delle prelibatezze culinarie del luogo anche di splendide viste mozzafiato.\nInfrastrutture e trasporti.\nStrade.\nIl territorio comunale di Curinga \u00e8 attraversato dalla SS18 Tirrena Inferiore, che \u00e8 collegata al centro abitato tramite la SP114, e dall'autostrada A2 del Mediterraneo, quest'ultima con gli svincoli di Lamezia Terme e Pizzo nelle immediate vicinanze.\nFerrovie.\nNel territorio comunale di Curinga \u00e8 presente una stazione ferroviaria ormai dismessa (Stazione di Curinga), che \u00e8 situata ad Acconia. La stazione funzionante pi\u00f9 vicina \u00e8 quella di Lamezia Terme Centrale.\nPorti.\nNei mesi estivi \u00e8 attivo un piccolo rimessaggio barche sulla spiaggia in localit\u00e0 Sirene a Marina di Curinga. Il porto di Vibo Marina dista da Curinga e offre collegamenti da e per le Isole Eolie.\nAeroporti.\nA da Curinga \u00e8 situato l'aeroporto internazionale di Lamezia Terme.\nAutobus.\nCuringa \u00e8 collegata alle citt\u00e0 di Catanzaro, Lamezia Terme e Vibo Valentia attraverso servizi di trasporto pubblico su gomma.\nAmministrazione.\nGemellaggi.\nCuringa, insieme ai comuni dell'Unione Monte Contessa (Maida, San Pietro a Maida, Cortale e Jacurso), \u00e8 gemellata dal 25 gennaio 2014 con la citt\u00e0 di Betlemme.\nSport.\nCalcio.\nLa diffusione del gioco del Calcio a Curinga avviene intorno agli anni Venti. La prima squadra ad essere fondata sar\u00e0, nel 1946, l'U.S. Curinga che vincer\u00e0 nello stesso anno il campionato Propaganda garantendosi l'accesso alla Prima Divisione. Negli anni '70, verr\u00e0 fondato a London (Canada), il Curinga Team, squadra di calcio militante nei campionati canadesi.\nLe formazioni calcistiche di Curinga (\"U.S. Curinga, A.S. Libertas Curinga, A.S.D. Nuova Curinga, Polisportiva Acconia, A.N.S.E.L. Acconia e A.S.D. Acconia Spartans\") hanno sempre militato in tornei di livello dilettantistico.\nAttualmente l'unica squadra in attivit\u00e0 \u00e8 la Polisportiva Acconia.\nIl comune di Curinga \u00e8 proprietario di due impianti calcistici: lo stadio comunale \"Carlo Piro\", situato a Curinga centro, e un altro campo sportivo situato in contrada Cerzeto.\nKarate.\nA Curinga \u00e8 attiva l'ASD Sport Karate Club Curinga che negli ultimi anni ha conseguito buoni risultati nei campionati nazionali juniores.\nPodistica.\nL'A.S.D. Atletica AVIS Curinga si \u00e8 fatta promotrice negli ultimi anni dell'organizzazione della \"Curinga Marathon - 6 ore per le vie di Curinga\" che insieme alla \" dei due Mari\" rappresentano uno dei fiori all'occhiello dello sport curinghese. Le iniziative vedono la partecipazione di atleti provenienti da tutta Italia ed Europa.\nAutomobilismo.\nLo Slalom Curinghese \u00e8 una delle tappe del campionato regionale slalom organizzato dall'ACI Catanzaro. La kermesse automobilistica vede la partecipazione di auto storiche modificate e prototipi e si articola su un percorso di 2950 metri, con partenza da localit\u00e0 Turrina e arrivo in via Colombo all'ingresso del centro abitato di Curinga.\nPallavolo.\nAttualmente l'unica squadra di pallavolo in attivit\u00e0 e l'A.S.D. Blue Foxes Club che milita nel campionato di Serie D e gioca le sue partite interne presso la palestra comunale dell'Istituto Comprensivo \"G. Marconi\".\nPer molti anni Curinga ha avuto la squadra dell'oratorio parrocchiale, ossia l'A.S.D.S. Volley Sant'Andrea Apostolo, che, insieme al Volley Moietta, fu protagonista dello sport curinghese."}
{"id": "32374", "revid": "322321", "url": "https://it.wikipedia.org/wiki?curid=32374", "title": "Minucciano", "text": "Minucciano \u00e8 un comune italiano di abitanti della provincia di Lucca in Toscana, nella storica regione della Garfagnana, alle sue estremit\u00e0 nord-occidentali ai confini con la Lunigiana.\nGeografia fisica.\nIl territorio del comune di Minucciano \u00e8 racchiuso tra le cime pi\u00f9 alte delle Alpi Apuane, il monte Pisanino, il Pizzo d'Uccello, la Tambura e il monte Grondilice. La superficie \u00e8 prevalentemente coperta da boschi delle tipologie pi\u00f9 varie, dagli arbusti della macchia mediterranea ai boschi di quercia e carpino nero, dalla faggeta alla prateria d'alta quota, dai secolari castagni da frutto alle pi\u00f9 diverse specie di fiori, che danno ai boschi minuccianesi un'ampia gamma di colori diversa in ogni periodo dell'anno.\nNon da meno \u00e8 la fauna che vede distribuirsi sul territorio diverse specie tra cui:\nStoria.\nDi origini antichissime (esistono reperti archeologici e statue stele risalenti all'et\u00e0 del bronzo ritrovate nelle vicinanze dell'eremo della Beata Vergine del Soccorso) in queste terre si collocarono per primi gli apuani, assoggettati e cacciati poi dai romani, che fondarono il \"castrum\". \n&lt;br&gt;Il paese prende il nome dal console romano Quinto Minucio Termo, ma in precedenza il luogo si chiamava \"Saltus\" (testimonianza degli insediamenti d'epoca romana sono alcuni reperti archeologici ed il toponimo che rileva un \"Fundus Minuccianus\"). \nSembra che nel luogo di Minucciano nel II secolo a.C. si sia verificata la leggendaria battaglia contro gli Apuani nella quale il console Quinto Minucio Termo rischi\u00f2 di vedere distrutte le sue legioni. I romani ebbero comunque la meglio, al punto tale da fare derivare il nome del borgo proprio dal console romano che riusc\u00ec vittorioso.\nAll'epoca delle invasioni barbariche il territorio di Minucciano venne attraversato da goti, franchi e longobardi: a causa di questi eventi l'intera zona si spopol\u00f2.\nIn epoca altomedievale il borgo si consolid\u00f2 e divenne feudo dei Malaspina, potenti signori della Lunigiana che vi dominarono fino al secolo XI.\nDopo il Mille il borgo entr\u00f2 nei possedimenti lucchesi, attraversando la sua fase di massimo splendore. Durante questo periodo alla citt\u00e0 venne concesso il potere di battere moneta, il Barbone minuccianese. \n\u00c8 un privilegio, questo, che venne conferito in genere a borghi e \"comunitates\" particolarmente ricche e tenute in grande considerazione dalle autorit\u00e0 per la loro importanza strategica ed economica. Minucciano era infatti diventato uno dei centri pi\u00f9 importanti della zona.\nPer via della sua posizione strategica, al confine tra la Garfagnana e la Lunigiana, il borgo di Minucciano fu a lungo conteso tra Pisa, Firenze, il casato dei Visconti di Milano e gli Estensi di Ferrara.\nNei secoli Minucciano vide alternarsi al potere dapprima la Repubblica di Pisa, successivamente quella di Firenze, che vi govern\u00f2 per un breve periodo, quindi i Visconti che persero poi il borgo a vantaggio di Lucca. Successivamente il borgo di Minucciano venne riconquistato dai Malaspina, alleati per l'occasione con gli Estensi, i quali vi dominarono per un breve periodo prima che il borgo venisse annesso definitivamente nel 1447 ai possedimenti della Repubblica di Lucca.\nEntrata definitivamente nell'orbita della repubblica lucchese, la localit\u00e0 venne eretta a sede vicariale (vicar\u00eca montana nel 1463). Tra la fine del XV secolo e la met\u00e0 del XIX Minucciano fu un'exclave lucchese circondata da ogni parte da comunit\u00e0 appartenenti agli Stati Estensi, ai Malaspina o alla Toscana. Proprio in virt\u00f9 di questa particolare condizione vi furono frequenti questioni di confine con gli stati vicini; ci\u00f2 port\u00f2 la Repubblica di Lucca a far realizzare una serie di bellissime carte del territorio di Minucciano, ancor oggi conservate presso l'Archivio di Stato di Lucca. Segu\u00ec le sorti di Lucca fino al 1847, anno dell'entrata in vigore del trattato di Firenze, che prevedeva tra le sue clausole l'annessione di Minucciano nel territorio del Ducato di Modena e Reggio. La dominazione austro-estense dur\u00f2 tuttavia solo undici anni, nel 1859 infatti, dopo la fine della seconda guerra d'indipendenza italiana, il borgo venne incluso nel territorio delle neo-costituite Province Unite del Centro Italia e l'anno seguente ufficialmente annesso al Regno di Sardegna mediante un plebiscito.\nMinucciano, saccheggiato dalle truppe spagnole condotte da Francesco III d'Este, duca di Modena (1745), \u00e8 stato nella storia colpito da due violenti terremoti nel 1837 e nel 1920 dai quali si \u00e8 risollevato con tenacia grazie ad una solida economia e al carattere forte del suo popolo. Il terremoto del 1837 determin\u00f2 anche il crollo dell'antica torre difensiva che sormontava il castello e che la popolazione volle ricostruire immediatamente. Il terremoto del 1920 avvenne il 7 settembre alle ore 8 circa. Fu molto violento ed i danni ingenti e fu stimato ad un'intensit\u00e0 pari al 9\u00b0-10\u00b0 della scala Mercalli. Minucciano ebbe 16 morti. I soccorsi furono a quanto pare sufficientemente veloci, non lo stesso si pu\u00f2 dire della ricostruzione che si protrasse per diversi anni. Il 21 giugno 2013 \u00e8 la data dell'ultimo forte terremoto con epicentro proprio nel comune di Minucciano; \u00e8 stata rilevata una scossa di magnitudo 4,4 della scala Richter.\nEconomia.\nMinucciano \u00e8 caratterizzato da una forte economia rurale: pastorizia, raccolta delle castagne, (queste risultano particolari in quanto risentendo dell'influsso dell'aria di mare hanno un sapore pi\u00f9 dolce), produzione della farina di castagne, raccolta di funghi (in particolare la zona \u00e8 ricca di funghi porcini di ottima qualit\u00e0) e piccole coltivazioni.\nInoltre nel comune ricopre una grandissima importanza l'estrazione del pregiato marmo che d\u00e0 lavoro alla maggior parte degli abitanti.\nLe cave di marmo sono di propriet\u00e0 del comune, che le concede in affitto sulla base del \"regolamento comunale per la concessione di cave di marmo e di pietra di propriet\u00e0 comunale\". \u00c8 possibile accedervi seguendo le indicazioni per la localit\u00e0 Orto di donna dove \u00e8 presente un rifugio del CAI. La zona delle cave offre uno dei pi\u00f9 bei paesaggi delle Alpi Apuane: da qui partono le migliori escursioni della zona per gli amanti della montagna. \nDa diversi anni, a causa dell'elevato impatto paesaggistico ed ambientale in un territorio ricco di biodiversit\u00e0 e geodiversit\u00e0 come quello delle Alpi Apuane, la filiera del marmo \u00e8 oggetto di un'aspra battaglia ambientalista per la chiusura delle cave.\nNegli ultimi anni si \u00e8 avuto un sostanziale aumento dell'industria del turismo, portato soprattutto dagli amanti delle passeggiate montane e dagli appassionati nella raccolta dei funghi.\nInfrastrutture e trasporti.\nMinucciano \u00e8 lambita dal percorso della strada regionale 445 della Garfagnana e dalla Strada provinciale 59 \"via della Stazione\", sulle quali sono svolte autocorse in servizio pubblico a cura di CTT Nord.\n\u00c8 inoltre presente una stazione ferroviaria, servita dai treni che percorrono la ferrovia Lucca-Aulla.\nCuriosit\u00e0.\nSoprannomi paesani.\nNel comune di Minucciano fra le tradizioni pi\u00f9 radicate e singolari vi \u00e8 quella dei soprannomi legati ai singoli paesi e che rimandano a peculiari caratteristiche caratteriali, economiche o geografiche degli abitanti dei vari nuclei abitativi. Ecco alcuni esempi:"}
{"id": "32375", "revid": "322321", "url": "https://it.wikipedia.org/wiki?curid=32375", "title": "Molazzana", "text": "Molazzana \u00e8 un comune italiano di abitanti della provincia di Lucca in Toscana.\nGeografia antropica.\nFrazioni.\nIl territorio comunale comprende, oltre al capoluogo Molazzana, altre sei frazioni: \nEglio.\nEglio \u00e8 una frazione di Molazzana con 96 abitanti.\nSi trova a 3\u00a0km dal capoluogo, sulle pendici delle panie e presenta vie molto strette. La sua chiesa parrocchiale, dedicata a Santa Maria ospita un'opera di Bartolomeo di Stefano, realizzata nel 1505 e raffigurante la \u201cMadonna della Tosse in trono tra i santi Frediano e Lucia\u201d.\nNel centro di Eglio si conserva l'importante \"Collezione Gastone Venturelli per la storia della cultura popolare toscana\", attualmente chiusa al pubblico.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32376", "revid": "322321", "url": "https://it.wikipedia.org/wiki?curid=32376", "title": "Montecarlo (Italia)", "text": "Montecarlo \u00e8 un comune italiano di abitanti della provincia di Lucca in Toscana.\nGeografia fisica.\nMontecarlo \u00e8 situata a 162\u00a0m d'altitudine, su un colle che domina la pianura circostante, a cavallo tra la Lucchesia e la Valdinievole; questi territori, di recente intensa urbanizzazione, presentano caratteristiche geomorfologiche diverse: La Lucchesia, integralmente irrigua in pianura, in cui prevale la coltura del mais, la Valdinievole, punteggiata di serre per la coltivazione dei fiori.\nIl colle di Montecarlo \u00e8 coltivato a viti e ulivi, e vi si produce un olio e vini DOP: il Montecarlo bianco e il Rosso di Montecarlo.\nIl suo territorio \u00e8 attraversato dalla \"Strada del vino e dell'olio di Lucca, Montecarlo e Versilia\", percorso enoturistico istituito nel 1999.\nTra le frazioni del comune vi \u00e8 San Giuseppe, situata a circa 2\u00a0km da Montecarlo a un'altezza di circa 100 metri s.l.m. che conta circa 650 abitanti. Le altre frazioni sono: San Salvatore (rivolta verso la Valdinievole e attraversata dalla linea ferroviaria Lucca-Firenze, con stazione denominata appunto Montecarlo-San Salvatore), Turchetto e Gossi (toponimi antichi ma di recente urbanizzazione), Luciani, Micheloni, e infine San Piero in Campo, dove a memoria dell'antico borgo medioevale, distrutto in una delle tante e sanguinose guerre combattute in questi luoghi, si erge la pieve omonima recentemente restaurata.\nClima.\nDati:https://www.sir.toscana.it/\nStoria.\nIl nucleo originario di Montecarlo era il borgo di Vivinaia, antica propriet\u00e0 dei duchi della Tuscia, che sorgeva alle pendici del colle. Nel 1331 il paese fu devastato dai fiorentini e le autorit\u00e0 lucchesi decisero di rifondare il borgo sulla sommit\u00e0 del colle del Cerruglio, dove sorgeva la fortezza omonima. Nel 1333 il nuovo borgo prese il nome di Montecarlo in onore del futuro imperatore Carlo IV di Lussemburgo, che aveva aiutato Lucca a liberarsi dall'occupazione pisana.\nLa fortezza del Cerruglio ebbe un ruolo strategico nelle guerre del XIV secolo tra Lucca, Pisa e Firenze e fu da quella rocca che Castruccio Castracani, signore di Lucca, diresse le sue truppe portandole alla vittoria nella battaglia di Altopascio del 1325. La fortezza fu ampliata prima da Paolo Guinigi, signore di Lucca, e successivamente dai fiorentini, specialmente dal governo granducale che, dal 1437, ebbe definitivamente Montecarlo sotto il proprio controllo.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera era di 431 persone (226 maschi e 205 femmine).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nMontecarlo presenta una squadra di pallamano che milita nel campionato di serie B, e conta con pi\u00f9 di 100 tesserati, la A.S.D. Pallamano Montecarlo.\nNella stagione 2009/10 la squadra ha conquistato la vittoria del campionato di serie C. In ambito calcistico Montecarlo \u00e8 rappresentato dalla squadra A.S. San Salvatore Montecarlo 2003, con sede nella vicina frazione di San Salvatore, militante nel campionato provinciale di Terza Categoria Lucca (attualmente la formazione \u00e8 collocata nel girone A). Un'altra compagine calcistica del posto, il Montecarlo 2017, milita nella Quarta Serie del campionato AICS Amatori della provincia di Lucca.\n\u00c8 presente, inoltre, una squadra ciclistica chiamata \"U.S.D Montecarlo Ciclismo\", che milita nelle Categorie Giovanissimi, Esordienti ed Allievi."}
{"id": "32377", "revid": "322321", "url": "https://it.wikipedia.org/wiki?curid=32377", "title": "Pescaglia", "text": "Pescaglia \u00e8 un comune italiano di abitanti della provincia di Lucca (Media Valle del Serchio), in Toscana.\nStoria.\nIl toponimo Pescaglia \u00e8 sicuramente di origine romana, anche se il suo significato primitivo \u00e8 incerto: secondo alcuni deriverebbe da \"pascualia\", riferendosi a una terra di pascoli, secondo altri al verbo \"piscare\", per l'abbondanza di pescato nei torrenti della zona. In ogni caso il primitivo insediamento dovette nascere come \"castrum\" a presidio e controllo dei \"semper rebellantes\" Apuani. Il toponimo si trova citato per la prima volta in una pergamena dell'800, relativamente a un immobile nelle propriet\u00e0 di San Pietro in Vaticano a Roma.\nNel medioevo il borgo, diviso in tre terzieri (Il Poggio, ovvero quello che oggi si indica come Pescaglia, Villabuona e Piazzanello), fu amministrato da signori locali, finch\u00e9 nel 1272 non fu conquistato da Lucca.\nI lucchesi successivamente rifortificarono il borgo, facendone un avamposto contro i pericolosi vicini di Castelnuovo di Garfagnana. Il territorio, gi\u00e0 interessato da un fiorire di pievi romaniche, vide un nuovo sviluppo cos\u00ec nel XVI secolo, quando si arricch\u00ec di chiese, palazzi e opere fortificate.\nNel corso del XVIII secolo si accentu\u00f2, come in altri piccoli centri della Toscana, il fenomeno della modernizzazione delle strutture religiose, che vide il rifacimento, con grande impegno per le comunit\u00e0, di quasi tutte le chiese e chiesette della zona, per lo pi\u00f9 di impianto romanico.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 210 persone (87 maschi e 123 femmine).\nLe nazionalit\u00e0 maggiormente rappresentate in base alla loro percentuale sulla popolazione totale residente erano:\nInfrastrutture e trasporti.\nPescaglia \u00e8 attraversata da due strade di carattere provinciale. A sud, dalla SP1 Via Francigena, che collega Lucca con la Versilia e a nord dalla SP 32 Diecimo-Pescaglia-Pascoso, sulla quale sono svolte autocorse in servizio pubblico a cura di CTT Nord.\nComune con Diecimo, \u00e8 inoltre presente una fermata ferroviaria, servita dalle corse effettuate da Trenitalia che percorrono la ferrovia Lucca-Aulla nell'ambito del contratto di servizio con la Regione Toscana. Nelle adiacenze della stessa \u00e8 attivo il raccordo ferroviario con lo stabilimento Lucart, attivo nel settore cartiero.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa principale squadra di calcio della citt\u00e0 \u00e8 stata l\"'A.S.D. Pescaglia 2008\" che militava nel girone C toscano di 2\u00aa Categoria."}
{"id": "32379", "revid": "322321", "url": "https://it.wikipedia.org/wiki?curid=32379", "title": "Piazza al Serchio", "text": "Piazza al Serchio (Piazza Massese sino al 1923) \u00e8 un comune italiano di abitanti della provincia di Lucca in Toscana.\nIl nome della localit\u00e0 deriva dal composto di \"piazza\", con probabile riferimento a uno \"spiazzo\" o a un luogo di \"mercato\", e della specificazione \"al Serchio\", con riferimento all'ubicazione della citt\u00e0 nell'alto bacino dell'omonimo fiume, aggiunta con il passaggio del comune alla provincia di Lucca nel 1923. Il nome precedente del comune era \"Piazza Massese\".\nGeografia.\nIl territorio del comune risulta compreso tra i 437 e i 1.475 metri sul livello del mare.\nL'escursione altimetrica complessiva risulta essere pari a 1.038 metri.\nClima.\nDati:https://www.sir.toscana.it/\nStoria.\nLe prime tracce umane nella zona dell'attuale Piazza al Serchio risalgono con tutta probabilit\u00e0 a epoca preromana, tuttavia i primi insediamenti abitativi stanziali si formarono in epoca longobarda, come dimostrano i numerosi reperti archeologici rinvenuti in zona e databili a tale periodo.\nSin dall'Alto Medioevo il borgo di Piazza si svilupp\u00f2 e consolid\u00f2 grazie alla sua posizione geografica strategica, al confine tra Toscana,Emilia e Liguria e vicino a numerosi corsi d'acqua.\nIn quel periodo il Vescovado di Lucca impose il proprio dominio sul territorio. Successivamente il borgo venne annesso ai possedimenti della Repubblica di Lucca.\nDurante la dominazione lucchese Piazza continu\u00f2 nel suo periodo di floridezza economica e di crescita demografica, gi\u00e0 iniziati nel Medioevo.\nNel corso del XIII secolo il borgo di Piazza divenne ambito dalle potenti citt\u00e0 del tempo che se lo contesero invano poich\u00e9 esso rest\u00f2 fedele al potere lucchese. La contesa coinvolse la Repubblica di Pisa, quella di Firenze e il Ducato di Modena, retto dagli Estensi di Ferrara.\nPer un breve periodo la Repubblica di Lucca riusc\u00ec a porre fine ai tentativi di conquista delle localit\u00e0 vicine, tuttavia all'inizio del XVIII secolo la famiglia ferrarese degli Estensi riusc\u00ec a imporre la sua supremazia sul borgo di Piazza.\nQuest'ultimo venne pertanto annesso ai possedimenti del Ducato di Modena ma rimase inserito nella Diocesi di Luni alla quale apparteneva da sempre (i vescovi di Lucca avevano propriet\u00e0 \"private\" in zona, ma ecclesiasticamente tutta l'alta Garfagnana era lunense).\nIl periodo della dominazione estense si protrasse fino all'inizio del secolo successivo, quando il territorio venne invaso dalla truppe napoleoniche che ivi rimasero stanziate fino al 1814.\nDopo l'occupazione francese, il borgo di Piazza ritorn\u00f2 nelle mani degli Estensi che lo governarono fino alla sua annessione al Regno d'Italia avvenuta nel 1861 ad opera del Re Vittorio Emanuele II di Savoia. Con l'unit\u00e0 d'Italia il comune, con denominazione Piazza Massese, fu amministrativamente compreso nella provincia di Massa e Carrara fino al 1923, quando insieme a tutta la Garfagnana fu assegnato alla provincia di Lucca.\nPiazza al Serchio \u00e8 sulla Via del Volto Santo.\nCultura.\nBiblioteca.\nLa Biblioteca interistituzionale Gastone Venturelli, Centro di Documentazione della Tradizione Orale,fa parte della rete documentaria lucchese. Dopo il terremoto nel 2013 \u00e8 stata trasferica in Via Guglielmo Marconi, 6. Parte del suo patrimonio \u00e8 presente nel catalogo della rete documentaria locchese e parte \u00e8 accessibilke via file doc nella pagina web del Comune\nMusei.\nNel comune ha sede il Museo italiano dell'immaginario folklorico.\nEventi.\nTra le numerose manifestazioni che si svolgono periodicamente a Piazza al Serchio segnaliamo la \"Fiera di San Pietro\" che si svolge annualmente nella domenica pi\u00f9 vicina al 28 del mese di giugno e durante la quale \u00e8 possibile degustare i migliori piatti tipici della zona, cucinati secondo le antiche ricette tradizionali. \nDa alcuni anni, per esattezza dal 2010, la notte prima della fiera si festeggia in tutte le piazze del paese con la Notte Bianca, festa che vede tutte le associazioni del paese partecipare sia in maniera culinaria che musicale.\nLa tradizionale \"Festa del Farro\" a Sant'Anastasio che si svolge approssimativamente alla met\u00e0 di luglio. Si potranno gustare molti piatti tipici a base di farro di cui il territorio di Piazza al Serchio \u00e8 il maggiore produttore\nSociet\u00e0.\nEvoluzione demografica.\nIl comune di Piazza al Serchio ha fatto registrare nel censimento del 1991 una popolazione pari a abitanti mentre nel 2001 ne erano stati registrati abitanti, mostrando quindi nel decennio 1991 - 2001 una variazione percentuale di abitanti pari al -4,09%.\nGli abitanti sono distribuiti in 924 nuclei familiari con una media per nucleo familiare di 2,77 componenti.\nEtnie.\nSecondo i dati ISTAT al 31 dicembre 2010 la popolazione straniera residente era di 75 persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nPiazza al Serchio \u00e8 attraversata della strada regionale 445 della Garfagnana, sulla quale sono svolte autocorse in servizio pubblico a cura di CTT Nord.\n\u00c8 inoltre presente una stazione ferroviaria, servita dai treni che percorrono la ferrovia Lucca-Aulla e capolinea di alcune relazioni verso Lucca e Pisa. Nell'ambito della stessa \u00e8 conservata come monumento la locomotiva a vapore FS 940.002.\nEconomia.\nL'economia locale si basa prevalentemente sulla produzione di cereali, ortaggi, frutta e sull'attivit\u00e0 di numerose industrie operanti nei settori dell'abbigliamento e della produzione di materiali da costruzione. Verso la fine degli anni sessanta apri la cementeria Gabba e Clerici che rimase in attivit\u00e0 per venti anni. \nRisultano insistere sul territorio del comune 63 attivit\u00e0 industriali con 237 addetti pari al 32,96% della forza lavoro occupata, 76 attivit\u00e0 di servizio con 166 addetti pari al 23,09% della forza lavoro occupata, altre 68 attivit\u00e0 di servizio con 209 addetti pari al 29,07% della forza lavoro occupata e 26 attivit\u00e0 amministrative con 107 addetti pari al 14,88% della forza lavoro occupata.\nRisultano occupati complessivamente 719 individui, pari al 28,13% del numero complessivo di abitanti del comune."}
{"id": "32384", "revid": "1543377", "url": "https://it.wikipedia.org/wiki?curid=32384", "title": "Pietrasanta", "text": "Pietrasanta \u00e8 un comune italiano di abitanti della provincia di Lucca in Toscana.\nStoria.\nLe ricche testimonianze archeologiche e le sicure fonti storiche attestano e comprovano la continua presenza dell'uomo nella terra dominata dall'antica \"Pietra Apuana\". Vi si avvicendano Etruschi, Liguri-Apuani, Romani e, dopo il crollo dell'Impero Romano d'Occidente, i Longobardi.\nIl Ducato longobardo ha lasciato nel luogo una ricca e varia eredit\u00e0: toponimi, cognomi, fondazioni e, soprattutto, il seme dal quale sarebbero poi discesi i Nobili di Corvaia e di Vallecchia, feudatari di Versilia.\nMa tutto questo succedeva quando Pietrasanta ancora non esisteva. Per veder nascere il suo borgo murato, si sarebbe dovuto attendere il 1255 quando, per contrastare le consorterie feudali dei Vallecchia e dei Corvaia, il nobile milanese \"Guiscardo di Pietrasanta\", Podest\u00e0 della Repubblica di Lucca, decise di fondarla ai piedi della preesistente Rocca longobarda e del borgo chiamato Sala. Per popolare la nuova citt\u00e0 vi fece trasferire gli abitanti di Corvaia e di altri luoghi.\n&lt;br&gt;Ancora oggi la cittadina versiliese adotta come stemma quello della famiglia dei Pietrasanta, costituito da una colonna sormontata da un\u2019ostia.\nLa fondazione duecentesca rappresenta la cesura fra due epoche storiche: la fine del periodo feudale con la cacciata dei Signori di Corvaia e Vallecchia, definiti \"Zelatores Pisani Communis\" e l'insediamento del nuovo potere Comunale.\nPer la sua posizione strategico-militare e per l'importanza economica delle sue risorse agricole e minerarie, la Pietrasanta lucchese sar\u00e0 oggetto di continue mire di conquista da parte pisana, genovese e fiorentina.\nIn particolare alla base della lunga lotta fra Pisa e Lucca \u00e8 la volont\u00e0 di impossessarsi di un territorio molto importante per la presenza del porto di Motrone, per il controllo della Via Francigena e per le ricche risorse minerarie del ferro e dell'argento.\nI Lucchesi, nel 1308, riorganizzano il nuovo borgo ed il territorio ad esso pertinente nella \"Vicaria\" di Pietrasanta. \nNel 1313, diventata ormai un prospero centro, viene assediata e saccheggiata dalle truppe pisane e dell'imperatore Arrigo VII.\n&lt;br&gt;Per evitare nuovi danni Castruccio Castracani, signore di Lucca dal 1316 al 1328, decide di fortificare il centro abitato con un valido sistema di mura difensive, del quale ancor oggi si vedono i resti, e con la costruzione della \"Rocchetta Arrighina\". Al condottiero lucchese si deve anche la fondazione del Duomo e del Palazzo Pretorio.\nAlla morte di Castruccio, Pietrasanta viene in alterno possesso dei Gherardini Spinola, dei fiorentini e di Mastino della Scala, di Luchino Visconti e dei pisani. \n&lt;br&gt;Infine, nel 1370, la citt\u00e0 ritorna nel dominio lucchese per pi\u00f9 di sessant'anni. Nel 1437, Lucca, non essendo in grado di saldare un debito di 150.000 scudi contratto alcuni anni prima con Genova, le consente di occupare lo scalo marittimo di Motrone e alcuni castelli vicini.\n I genovesi, dopo aver preso possesso del porto e dei castelli lucchesi, sobillano i cittadini di Pietrasanta a ribellarsi a Lucca e s'impadroniscono della cittadina e del suo contado, amministrandoli fino al 1484 quando, nel corso della guerra fra Genova e Firenze, l\u2019esercito di Lorenzo de' Medici, forte di 7.000 fanti, mette sott\u2019assedio ed espugna la cittadina versiliese. \nI fiorentini ristrutturano e rafforzano la Rocca, la Rocchetta e i tratti di mura di cinta del paese che erano rimasti danneggiati nel corso dell\u2019assedio.\nNel 1494 Piero de' Medici \u00e8 costretto a cedere Pietrasanta a Carlo VIII che, forte del suo esercito, \u00e8 diretto a Napoli nel corso della prima Guerra d'Italia; per denaro il re francese prontamente la rivende poi a Lucca.\nNel 1513 Pietrasanta ed il suo territorio, con un lodo di Papa Leone X, vengono definitivamente attribuiti allo Stato mediceo di Firenze.\nSono anni di stabilit\u00e0 politico-amministrativa (nasce il \"Capitanato\") e di espansione economica. \n&lt;br&gt;\u00c8 il periodo in cui Michelangelo \u00e8 a Pietrasanta in cerca di quel materiale che si rivela prezioso non solo per l'economia dei suoi tempi, ma anche per quella futura: il marmo.\nMarmo che caratterizza gli edifici pi\u00f9 importanti della citt\u00e0 tra cui spicca per bellezza e splendore il Duomo che raccoglie al suo interno importanti opere d'arte e la Sacra icona della \"Madonna del Sole\".\nGrazie al Granduca Cosimo I Pietrasanta diviene un importante centro militare, parte del sistema di difesa e di controllo sulla Toscana settentrionale e sui passi appenninici.\nNel 1737, alla morte di Gian Gastone, si estingue la dinastia dei Medici e la corona del Granducato passa a Francesco Stefano di Asburgo-Lorena.\nPoi \u00e8 Granduca suo figlio Leopoldo I che in Toscana attua una serie di provvedimenti destinati a cambiare radicalmente l'economia del territorio: promuove la bonifica della palude costiera, l'incremento del commercio e dell'industria, la creazione di una scuola per la lavorazione artistica del marmo.\n&lt;br&gt;Nel 1790 Leopoldo diventa Imperatore d'Austria, e il suo secondogenito Ferdinando III, diventato Granduca, continua la politica illuminata del padre.\nL'occupazione francese interrompe il governo della dinastia lorenese fino alla caduta di Napoleone. \n&lt;br&gt;Con il ritorno del Granduca Ferdinando III nel 1814, vengono presto intrapresi ulteriori lavori di bonifica lungo la costa toscana, rimuovendo cos\u00ec in modo radicale la causa della malaria che da secoli era motivo della decadenza dei luoghi (1820).\nSuo figlio Leopoldo II nel 1841 decide d'innalzare Pietrasanta al rango di \"Citt\u00e0 Nobile\" per la sua storia, le importanti famiglie che l'hanno abitata e le sue istituzioni e in suo onore viene anche dedicata la statua tuttora in piazza Duomo.\nMa ormai la Toscana e quindi Pietrasanta seguono le vicende del Risorgimento italiano: dopo i diffusi moti rivoluzionari del 1848 e le guerre d'indipendenza, con la pesante repressione austriaca il sostegno popolare viene meno. \nLeopoldo II abdica a favore del figlio Ferdinando IV, ma il Granducato decade e nel 1860 un plebiscito ne sancisce l'unione al Regno di Sardegna e quindi al nuovo Regno d'Italia dal 1861.\nMonumenti e luoghi d'interesse.\nCentro storico.\nIl centro storico accoglie vari monumenti, tra i quali il Duomo di San Martino (XIII-XIV secolo) in stile romanico-gotico e la chiesa di Sant'Agostino (sec. XIV), oggi sospesa al culto, in stile romanico, con l'annesso campanile tardo barocco.\nAccanto all'edificio \u00e8 da visitare soprattutto il chiostro di Sant'Agostino, nel quale \u00e8 il Centro culturale \"Luigi Russo\", caratterizzato dalla Biblioteca Comunale \"G. Carducci\" e dalla importante raccolta del Museo dei bozzetti.\nSulla piazza \u00e8 anche la Torre Civica o \"Torre delle Ore\", in stile gotico (curiosamente non annessa al Palazzo comunale); sempre nella stessa piazza \u00e8 il Teatro Comunale.\nDegna di nota \u00e8 la \"Rocchetta Arrighina\", accanto alla quale si trova l'arco di \"Porta a Pisa\".\nSempre sulla piazza si ergono varie costruzioni risalenti al XVI secolo: la \"Colonna del Marzocco\" accanto alla fontana omonima, il \"Palazzo Panichi Carli\" e il monumento a Leopoldo II, volgarmente detto \"il Canapone\".\n\"Palazzo Moroni\" \u00e8 sede del Museo archeologico che accoglie numerosi reperti d'epoca etrusca.\nLa citt\u00e0 possiede anche una rete di cunicoli sotterranei, oltre a opere difensive strategiche quali le mura di cinta ben visibile dalla piazza, raggiungibili grazie a un sentiero che termina alla \"Rocca di Sala\", dalla quale si pu\u00f2 ammirare la piana versiliese da Viareggio a Forte dei Marmi. Nelle giornate pi\u00f9 limpide sono visibili anche alcune isole dell'Arcipelago Toscano e, pi\u00f9 spesso, la costa ligure.\nDi grande interesse sono anche la chiesa di San Francesco e l'oratorio di San Giacinto.\nIn citt\u00e0 \u00e8 anche il MuSA, museo reale e virtuale di Scultura ed Architettura, di moderna concezione e che illustra tutto il procedimento di estrazione del marmo, principale risorsa della citt\u00e0, con l'illustrazione della creazione e lavorazione delle pi\u00f9 importanti opere scultoree ed architettoniche.\nSono infine interessanti anche le stradine della Pietrasanta antica, come la caratteristica \"via del Riccetto\" con pavimentazione in ciottoli di fiume, o \"via della Fontanella\", dove \u00e8 l'Osservatorio astronomico \"Spartaco Palla\".\nMonumenti.\nMolte sculture e pitture arricchiscono le piazze, le strade e i luoghi della citt\u00e0:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di persone.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nLa piccola Atene.\nPropiziata dalla disponibilit\u00e0 del marmo, gi\u00e0 dal tardo medioevo la regione versiliese aveva prodotto generazioni di scultori. Nei secoli successivi la tradizione \u00e8 continuata sino al XX secolo, in particolare nel secondo dopoguerra, quando Pietrasanta ha accolto studi di artisti internazionali del marmo e del bronzo e la nascita di numerosi laboratori di copisti e di fonderie.\nQui hanno vissuto e lavorato Moore e Mir\u00f2, Pomodoro e Folon, Mitoraj, Cascella e Botero.\nLe numerose occasioni di mostre di pittura e scultura via via presentate nella citt\u00e0, nei suoi spazi pubblici e nelle numerose gallerie d'arte, hanno contribuito a lasciarle un patrimonio artistico pubblico in continua crescita, raccolto nelle \"Collezioni comunali\".\nOltre ai numerosi laboratori artigianali, Pietrasanta ha sparse sul territorio numerose gallerie d'arte, nel numero record di una ogni 1200 abitanti circa.\nLetteratura.\nDal 2010, all'inizio di giugno, si tiene la rassegna letteraria della Mondadori \"Anteprime: ti racconto il mio prossimo libro\", dove decine di autori affollano il centro storico con incontri, dibattiti e presentazioni dei loro ultimi lavori.\nOgni estate si svolge il Festival La Versiliana nella frazione di Marina di Pietrasanta.\nGeografia antropica.\nLocalit\u00e0 e frazioni.\nNel 1914 Forte dei Marmi, gi\u00e0 frazione di Pietrasanta, viene costituito comune autonomo. Da allora Pietrasanta non ha pi\u00f9 continuit\u00e0 territoriale in quanto la localit\u00e0 di Strettoia \u00e8 diventata un'exclave circondata dai comuni di Seravezza, Montignoso e Forte dei Marmi.\nSalendo nelle frazioni collinari di Capriglia, Capezzano Monte e Strettoia (quest'ultima costituente un'exclave alle spalle di Forte dei Marmi), si gode di una bella vista su Mar Ligure e Mar Tirreno, con un panorama che spazia dall'Isola Palmaria, nel Golfo della Spezia, fino alle coste livornesi e all'antistante Isola di Gorgona. \nNelle giornate serene si distinguono nettamente all'orizzonte i contorni dell'Isola d'Elba, della Corsica e talvolta le vette delle Alpi Marittime al di l\u00e0 della costa ligure.\nLa stazione balneare di Marina di Pietrasanta \u00e8 invece nota per la grande pineta in cui ogni estate si tiene il Festival della Versiliana.\nLa chiesa.\nPietrasanta, assieme ai comuni di Forte dei Marmi, Seravezza e Stazzema, con esclusione per quest'ultimo della Frazione di Arni, appartiene all'Arcidiocesi di Pisa a differenza dei rimanenti comuni versiliesi, Viareggio, Camaiore e Massarosa, che appartengono ancora a quella di Lucca.\n&lt;br&gt;Questa secolare divisione risale al tempo dei Medici perch\u00e9, essendo Pietrasanta e il suo Capitanato un'enclave del Granducato di Toscana nel territorio di Lucca, il territorio era diviso fra la Diocesi di Luni (oggi inclusa nella Spezia) e quella di Lucca. Con un suo lodo il Papa Leone XI assegn\u00f2 tutto il Capitanato alla Diocesi di Pisa e cos\u00ec \u00e8 rimasta da allora.\nA Vallecchia si trova la Pieve di Santo Stefano.\nStrettoia, sede di una antichissima pieve ricostruita nel dopoguerra, \u00e8 una frazione distaccata con il suo territorio dal resto del Comune per effetto dello scorporo del Comune di Pietrasanta, per l'istituzione del Comune di Forte dei Marmi, perorata dal Senatore Montauti di Lucca, i cui \"sponsor\" erano i Conti Siemens-Schuckert, residenti a Lucca, proprietari di parte della pineta litoranea, ai quali interessava gestire in proprio il territorio.\nInfrastrutture e trasporti.\nStrade.\nPietrasanta \u00e8 situata sulla Strada statale 1 Via Aurelia che la collega in direzione sud a Lido di Camaiore e Viareggio e in direzione nord a Querceta e Massa. La Strada statale 439 Sarzanese-Valdera collega la citt\u00e0 al capoluogo della Provincia, per proseguire fino a Follonica.\nFerrovie.\nLa Stazione di Pietrasanta, posta sulla linea Genova-Pisa, \u00e8 servita dalle relazioni regionali Trenitalia svolte nell'ambito dei contratti di servizio stipulati con la Regione Toscana denominate anche \"Memorario\".\nMobilit\u00e0 urbana.\nIl trasporto pubblico locale \u00e8 garantito dalle autocorse gestite dalla societ\u00e0 CTT Nord con le quali si possono raggiungere Forte dei Marmi e Viareggio, frazioni e localit\u00e0 di montagna dei comuni limitrofi (Seravezza e Stazzema) e il capoluogo di provincia, Lucca.\nIn passato Pietrasanta era servita da ben due differenti impianti tranviari.\nIl 15 luglio 1915 fu attivato il servizio con tram elettrici sulla diramazione Fiumetto-Pietrasanta della linea Viareggio-Forte dei Marmi gestita dalla societ\u00e0 Anonima Tranvia elettrica litoranea di Viareggio. Il servizio prosegu\u00ec fino al 1945.\nDal 16 gennaio 1916 iniziarono le corse a vapore svolte, a dispetto del nome, delle Tranvie Elettriche della Versilia, che gestiva una rete di linee a scartamento metrico che raggiungevano anch'esse Forte dei Marmi (via Querceta), Seravezza e Arni (localit\u00e0 Culaccio). Tale servizio fu soppresso nel 1936, a favore di autocorse gestite dalla societ\u00e0 Fratelli Lazzi.\nAmministrazione.\nGemellaggi.\nLa citt\u00e0 \u00e8 gemellata con:\nSport.\nLa squadra di calcio del paese, l\"'Unione Sportiva Dilettantistica Pietrasanta 1911\", che nella sua storia ha disputato due stagioni in Serie C nell'immediato dopo guerra, una in Serie C2 e decine di campionati in Serie D, attualmente milita in Eccellenza Toscana.\nIl 28 maggio 1990 l'8\u00aa tappa del Giro d'Italia 1990 si \u00e8 conclusa a Marina di Pietrasanta con la vittoria di Stefano Allocchio.\nLa pi\u00f9 antica societ\u00e0 sportiva \u00e8 il Tiro a Segno, fondata nel 1888 affiliata alla Unione Italiana di Tiro a Segno, una delle federazioni fondatrici del Comitato olimpico nazionale italiano, CONI. \nDenominata \"Sezione di Tiro a Segno Nazionale\" (TSN), la societ\u00e0 \u00e8 molto attiva, con un bell'impianto ubicato al Verziere a ridosso del centro storico, dove oltre che alle attivit\u00e0 istituzionali, il TSN \u00e8 ente sportivo e pubblico, vi si svolgono manifestazioni di livello nazionale e internazionale. Notevole \u00e8 l'attivit\u00e0 prettamente sportiva. Molti sono e sono stati i tiratori di livello nazionale e internazionale usciti dalla cosiddetta fucina della Societ\u00e0, a dimostrazione della vivacit\u00e0 di questo sport a Pietrasanta.\nNativo di Pietrasanta l\u2019Atleta Azzurro Giacomo Mazzoni . Ottocentista da un personale di 1\u201945\u201d31 che gli ha permesso di accedere ai Campionati Europei di Budapest . \nDa pietrasanta fino a Roma e Verona per svolgere la carriera agonista nel Gruppo Sportivo delle Fiamme Gialle ."}
{"id": "32385", "revid": "322321", "url": "https://it.wikipedia.org/wiki?curid=32385", "title": "Pieve Fosciana", "text": "Pieve Fosciana \u00e8 un comune italiano di abitanti della provincia di Lucca in Toscana.\nStoria.\nOrigini.\nIl territorio di Pieve Fosciana conserva lontane tracce preistoriche risalenti al neolitico.\nI primi insediamenti nella zona di Pieve Fosciana risalgono all'epoca romana, come dimostrano i ritrovamenti archeologici rinvenuti e databili a tale epoca.\nIl nome della localit\u00e0 deriva probabilmente dal composto di \"pieve\", con riferimento ad un'antica pieve presente sul territorio e che amministrava la comunit\u00e0, e del nome di persona latino \"Fuscianus\", al quale venne aggiunto il suffisso \"-ana\" ad indicarne appartenenza. La nascita della pieve, come tutte le pievi lucchesi, \u00e8 avvolta in un alone di mistero: da vecchi manoscritti rinvenuti a Lucca, si ritiene che la pieve sia stata fondata dal vescovo San Frediano nel VI secolo d.C.\nMedioevo.\nAlla caduta dell'Impero Romano il territorio venne abbandonato a causa delle frequenti invasioni barbariche tipiche di quel periodo, per ripopolarsi nuovamente durante l'Alto Medioevo. Un documento di oltre 1200 anni fa, precisamente del 764, riporta per la prima volta il nome di un pievano locale, tale Gunduald di origine longobarda. Costui pare abbia costruito la chiesa di Santa Maria di Campori (da \"Campolus\", cio\u00e8 lembo estremo del Campus Fuscianus).\nSin dal principio la comunit\u00e0 di Pieve Fosciana si dedic\u00f2 all'agricoltura che costitu\u00ec sempre la fonte principale di ricchezza del borgo. Nel corso del Medioevo il paese ebbe una notevole importanza grazie alla sua pieve, unico edificio religioso di tutto il territorio della Garfagnana ove si poteva ricevere il battesimo, come attestato da un documento ufficiale risalente al 1168. Nella prima met\u00e0 del Quattrocento un noto predicatore francescano, il beato Ercolano da Piegaro, ricevette da papa Eugenio IV, suo familiare, l'autorizzazione a fondare in Garfagnana alcune convivenze del movimento riformatore dell'osservanza. Nacquero cos\u00ec due conventi intitolati a San Francesco: uno nei dintorni di Barga ed un altro proprio a Pieve Fosciana. Circondato da fama di santit\u00e0, Ercolano mor\u00ec nel 1451 nel convento di San Francesco \"ai Frati\". Le sue reliquie sono tuttora conservate nella chiesa di Pieve.\nDall'et\u00e0 moderna ai giorni nostri.\nTra il XII e il XV secolo Pieve Fosciana venne annessa ai possedimenti del Ducato di Modena degli Estensi, la cui dominazione si protrasse fino all'invasione delle truppe francesi guidate da Napoleone Bonaparte. Nel 1814, dopo la caduta dell'Impero Napoleonico, Pieve Fosciana ritorn\u00f2 agli Estensi che vi governarono fino alla sua annessione al Regno d'Italia avvenuta nel 1861 ad opera del re Vittorio Emanuele II di Savoia. Gi\u00e0 nel 1831, per\u00f2, fu esposta in paese la bandiera Tricolore, la prima in Toscana, ed alcuni abitanti parteciparono alle guerre risorgimentali fin dal 1848. Alla fine della seconda guerra mondiale, Pieve Fosciana si trov\u00f2 per oltre sette mesi nell'immediata retrovia della Linea Gotica, subendo bombardamenti di artiglieria ed aerei. Il 20 aprile 1945, sventol\u00f2 di nuovo sull'antico campanile il tricolore, forse il primo oltre la Linea.\nMonumenti e luoghi d'interesse.\nTra i monumenti di maggiore rilievo nel comune di Pieve Fosciana citiamo qui la Pieve di San Giovanni Battista nel capoluogo, la Chiesa di San Magno e la Chiesa della Madonna con l'omonimo ponte a Pontecosi, la Torre di Sillico e l'antico mulino ad acqua ancora funzionante, appartenente alla famiglia Regoli da cinque generazioni.\nIl paese ha anche un piccolo bacino termale dove molte persone fanno bagni e docce nelle sue acque perch\u00e9 ritenute ottime per combattere dolori ossei e molti piccoli problemi fisici.\nDi interesse, infine, sono anche i Sentieri del Moro.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 112 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nTradizioni e folclore.\nIl paese di Pieve Fosciana conserva alcune vecchie tradizioni: una di queste \u00e8 la ricorrenza annuale del Carnevale, nel quale gareggiano le antiche contrade. Il Marted\u00ec grasso si \"brucia il Carnevale\" incendiando un pupazzo che lo rappresenta. Come finale si usa suonare \"la Grossa\" (la campana maggiore della Pieve) che d\u00e0 il segnale d'inizio della Quaresima. L'usanza \u00e8 documentata come plurisecolare.\nLa pi\u00f9 conosciuta tradizione \u00e8, per\u00f2, la Festa della Libert\u00e0, che risale al 1369. Ha origine dalla liberazione di Lucca da parte dell'imperatore Carlo IV e ricorre ogni anno la domenica dopo Pasqua ed il luned\u00ec seguente. Dal punto di vista religioso, in questi giorni si commemora a Pieve la SS. Annunziata. All'altare omonimo si celebravano un tempo i matrimoni ed il gruppo robbiano ivi custodito \u00e8 ancora adesso oggetto di venerazione in tali occasioni.\nDa alcuni anni, nel secondo giorno della Festa della Libert\u00e0 vengono festeggiate le nozze d'oro e d'argento del paese. Fin dal 1800 alla festa si \u00e8 aggiunta una fiera, a formare una vera festa di primavera per tutta la Garfagnana. Usanza della festa \u00e8 assaggiare la torta di riso, che ha sostituito la torta di farro (ora in ritorno).\nUna caratteristica locale \u00e8 L'addobbatura (ornamentazione con drappi) dell'interno della chiesa, dalla Domenica delle Palme alla 2\u00aa domenica di Pasqua.\nAltre feste religiose sono la millenaria solennit\u00e0 di San Giovanni, il 24 giugno, e la festa di Beato Ercolano, il 31 agosto.\nCultura.\nEventi.\nNelle estati pievarine troviamo molte sagre adornate dallo scenario garfagnino. Nei primi giorni di luglio si pu\u00f2 vedere la Sagra del Raviolo, che ripropone come tema base culinario la riscoperta di questo gustoso piatto tradizionale. Nella settimana centrale di agosto si pu\u00f2 partecipare alla gustosa Passeggiata Formenton 8 file dove, per le vie e le aie del paese, vengono riprodotte antiche scene contadine in costume e servite pietanze tradizionali a base del tipico prodotto pievarino formenton 8 file (antica specie di mais a 8 file di semi) seguito da buon vino locale. Al termine dell'estate si tiene l'ultima sagra paesana estiva, la Festa della Bistecca.\nEconomia.\nA Pieve Fosciana \u00e8 stato installato un distributore di latte crudo, primo nel suo comune e tra i primi in tutta la Valle del Serchio. Il latte venduto deriva dai piccoli allevatori bovini del paese, i cui animali sono cresciuti con foraggi ed erbe della Garfagnana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32386", "revid": "124922799", "url": "https://it.wikipedia.org/wiki?curid=32386", "title": "Chiaravalle Centrale", "text": "Chiaravalle Centrale (\"Chijaravadi\" in calabrese) \u00e8 un comune italiano di abitanti della provincia di Catanzaro in Calabria.\nGeografia fisica.\nL'abitato \u00e8 esposto prevalentemente a nord, ma in parte guarda anche ad est e a ovest.\n\u00c8 adagiato sulle falde della collina Sorbia su un'ampia vallata delimitata a ovest e a nord-ovest dalla dorsale appenninica, che trova le sue punte massime nei monti Pizzinni (918\u00a0m) e Serralta San Vito (1013\u00a0m).\nA nord \u00e8 delimitato da un costone montuoso, che passa alle spalle dei comuni di Cenadi, Olivadi e Centrache per prolungarsi risalendo fino al monte Paladino (689\u00a0m), ad est dal monte La Rosa (709\u00a0m), il quale dopo aver accolto sul suo fianco esposto a sud l'abitato di Petrizzi, degrada e fa passare il fiume Beltrame, che dopo aver ospitato le acque dei fiumi Acqua Bianca e \"Memoriana\", sbocca nel mar Ionio, ove assume il nome di \"Torrente Soverato\".\nLa tradizione vuole che Chiaravalle anticamente sorgesse in sito diverso da quello attuale, e se ne ipotizza l'ubicazione a valle intorno alle falde del poggio denominato Castello e di quello ove sorge il Convento dei Cappuccini.\nConfina anche con il comune di Capistrano (VV). \nIl clima vede estati calde ma poco afose data l'altitudine; negli anni sono stati anche sfiorati i 40\u00b0 ma sono eventi eccezionali, le temperature in estate raramente superano i 30\u00b0, le serate invece sono fresche e ventilate. Gli inverni sono miti e piovosi salvo irruzioni fredde dai Balcani che possono portare un drastico calo delle temperature (nel '99 si toccarono i -9\u00b0), la neve fa la sua comparsa una o due volte l'anno ma pu\u00f2 anche non presentarsi affatto. Gli autunni sono generalmente pi\u00f9 caldi delle primavere e possono essere molto piovosi (nel 2015 sono stati registrati 746.44mm di pioggia in 72h e oltre 300mm in 24h). La media delle precipitazioni si attesta sui 1200mm annui che aumentano o diminuiscono in base all'altitudine. Situata non lontano dalla costa jonica ma a riddosso dei monti delle serre gode di un clima piacevole. Ottima la qualit\u00e0 dell'aria.\nOrigini del nome.\nIl nome \"Claravallis\" figura in un documentato del 1483 scritto in latino, quando il borgo fu eretto a feudo da Alfonso II d'Aragona, feudo che ne venne affidato al conte Goffredo de Borges. \"Claravallis\" diviene poi \"Claravalle\" e quindi Chiaravalle, e tale permane fino al 1863, quando con Regio Decreto assume l'attuale denominazione.\nStoria.\nFu occupato, intorno al 1074, dal conte Ruggiero I. Nell'archivio nazionale vi \u00e8 traccia di villaggi denominati \"San Biagio\", \"Madonna\", \"Spirito\", \"San Giovanni\". Nei registri di morte, esistenti solo nel 1722, vengono menzionate chiese con la stessa denominazione dei villaggi delle quali oggi non vi \u00e8 traccia, eccezione per quella dello Spirito Santo. Lo spostamento del paese si \u00e8 verificato in seguito al terremoto nel 1783. \n\"Claravallis\", intorno al 1400, era gi\u00e0 famosa per le sue industrie e commerci dei lini. Vi \u00e8 una zona in Chiaravalle chiamata \"Gurne\" dove la tradizione localizza l'esistenza di vasche per la macerazione dei lini. \nNella storia di Chiaravalle in quanto anche zona sismica C1 si ricordano due terremoti: il primo nel 1783, in cui si contarono 2 morti su 2446 abitanti, il paese per\u00f2 sub\u00ec molti danni pari a 70.000 ducati. Ben pi\u00f9 grave e catastrofico fu il terremoto della mezzanotte del 5 novembre 1659 quando Chiaravalle fu distrutta e cont\u00f2 67 morti.\nOnorificenze.\nll 9 novembre 2012 il presidente della repubblica Giorgio Napolitano, su proposta del Ministro dell'Interno Anna Maria Cancellieri, concede a Chiaravalle il titolo di citt\u00e0, ai sensi dell'articolo 18 del decreto legislativo 267/2000, il quale stabilisce che \u00abil titolo di citt\u00e0 pu\u00f2 essere concesso con decreto del Presidente della Repubblica su proposta del Ministro dell'interno ai comuni insigni per ricordi, monumenti storici e per l'attuale importanza\u00bb.\nSociet\u00e0.\nEvoluzione demografica.\nTra il 2001 e il 2010, il comune ha perso 475 persone, pari al 6,67% della popolazione del 2001. La continua decrescita della popolazione \u00e8 dovuta ad una forte migrazione verso le zone settentrionali dell'Italia, Svizzera, Francia, Germania e Canada.\nEconomia.\nL'economia di Chiaravalle Centrale fino agli anni settanta e ottanta era basata prevalentemente su agricoltura ed allevamento. Oggi vi sono alcune attivit\u00e0 industriali e di servizi.\nInfrastrutture e trasporti.\nIl comune \u00e8 interessato dalle seguenti direttrici stradali:\nSport.\nCalcio.\nLa principale societ\u00e0 calcistica \u00e8 l'Associazione Sportiva Dilettantistica Chiaravalle Calcio, i colori della squadra sono il giallo e il nero. Milita in Prima Categoria Calabria (2020-2021)."}
{"id": "32387", "revid": "104265", "url": "https://it.wikipedia.org/wiki?curid=32387", "title": "Decollatura", "text": "Decollatura \u00e8 un comune italiano di abitanti della provincia di Catanzaro in Calabria.\nGeografia fisica.\nTerritorio.\nIl territorio comunale si estende su un'ampia vallata circondata da colline, alle pendici del versante orientale del Monte Reventino a un'altitudine mediamente compresa tra 663 e 1366 metri. \u00c8 articolato in numerosi centri abitati di cui alcuni costituivano le sue frazioni, oggi unite senza soluzione di continuit\u00e0. I loro nomi, ancora molto usati, sono San Bernardo, Casenove, Cerrisi e Adami, solo quest'ultima ancora classificata come frazione.\nDal territorio di Decollatura nasce il fiume Amato, l'antico \"Lametus\", uno dei fiumi pi\u00f9 importanti della Calabria che sfocia nel Mar Tirreno.\nLa superficie del Comune di Decollatura \u00e8 di 50,35 km2. \nOrigini del nome.\nPer molto tempo si \u00e8 creduto di ricondurre l'etimologia di Decollatura a quella di una ipotetica decapitazione occorsa durante una battaglia tra Pirro e Mamertini. Secondo questa ipotesi, introdotta dagli storici Gabriele Barrio e Girolamo Marafioti, durante uno scontro avvenuto intorno al 275 a.C. i Mamertini avrebbero subito da parte dell'esercito di Pirro una pesante sconfitta con la successiva decapitazione di moltissimi soldati. Dell'ubicazione di questa battaglia per\u00f2 non \u00e8 stata trovata alcuna prova n\u00e9 storica n\u00e9 archeologica, per cui l'ipotesi ha perso valore. \nNel 2017, all'interno di un'articolata ricerca storica, \u00e8 stata proposta da Giuseppe Musolino una nuova ipotesi che fa riferimento alla particolare posizione di Decollatura come territorio di controllo del valico tra la pianura lametina e l'entroterra. Poich\u00e9 anticamente il diritto di passaggio era anche noto col nome di \"corretura\", attraverso successive modifiche si sarebbe giunti a Decollatura, inteso quindi come il luogo in cui si paga la \"corretura.\"\nStoria.\nLe testimonianze archeologiche suggeriscono che il territorio sia stato abitato gi\u00e0 in epoca preistorica e protostorica come testimoniano i numerosi frammenti di ceramica a impasto rinvenuti in localit\u00e0 Sorbello e la pietra coppellata di Santa Filomena. Le ricognizioni sui rilievi che circondano Decollatura hanno evidenziato la presenza di un numero cospicuo di pietre coppellate di varie forme e dimensioni che provano un'intensa frequentazione del territorio nel periodo protostorico \nNel corso dell'Ottocento numerosi sono stati i ritrovamenti di asce levigate di varie forme e materiali risalenti al Neolitico e confluite nelle raccolte di Giustiniano Nicolucci e Domenico Lovisato di cui una parte \u00e8 conservata presso il Museo di Antropologia di Napoli. \nUna frequentazione, invece, per il periodo romano e tardoantico, si attesta in localit\u00e0 \"Muraglia\" dove, recenti ricerche archeologiche (2013-2014) hanno permesso di individuare resti di sepolture e di un insediamento in villa. Questi ritrovamenti hanno consentito anche di dare un diverso significato alla scoperta occasionale \u2014 sempre in localit\u00e0 \"Muraglia\" \u2014 nel 1982 dei resti di una tomba che alla luce delle successive scoperte \u00e8 da ascrivere al periodo romano.\nLa continuit\u00e0 della frequentazione del territorio di Decollatura dalle epoche pi\u00f9 antiche sembrerebbe essere connessa allo sfruttamento delle risorse del territorio, in particolare quelle minerarie (ferro) ma anche legname, pece e tutti i prodotti legati all'allevamento del bestiame e dell'agricoltura, senza dimenticare che la posizione di controllo del valico ha consigliato il mantenimento di un insediamento in tutte le epoche storiche. A confermare questo ruolo si pu\u00f2 citare il nome del quartiere di Decollatura \"Passaggio\" in cui avveniva l'esazione del pedaggio da parte dell'appaltatore, il transito dei cavallari del servizio postale Napoli-Reggio, il transito e la sosta di Carlo V il 6 novembre 1535. \nLa storia pi\u00f9 recente \u00e8 da ricollegare a migrazione di popolazione, proveniente soprattutto da Motta Santa Lucia. Fino ai primi decenni del '600 lo spostamento dei coloni mottesi fu stagionale; i primi insediamenti permanenti si verificarono dopo il disastroso terremoto del 27 marzo 1638, che rase al suolo Motta e gli altri paesi della zona. Il popolamento ebbe un notevole impulso in seguito alla concessione dei terreni in enfiteusi da parte della Diocesi di Martirano, che ne era proprietaria, e venne favorito inoltre dall'eccessivo fiscalismo dei d'Aquino. Fino al 1806, infatti, il territorio di Decollatura appartenne al Contado di Martirano dei d'Aquino. Anche altri proprietari di grandi latifondi nel territorio di Decollatura avevano stipulato contratti per la coltivazione dei loro terreni con contadini e massari, determinando l'incremento dell'immigrazione. Fra i grandi proprietari figuravano l'Abbazia di Corazzo, i baroni Stocco, conventi di altre citt\u00e0, il barone Passalacqua, i conti d'Aquino e altri proprietari ancora. Tutto questo corpo di terreni, a seguito dell'abolizione della feudalit\u00e0 nel 1806 per opera dei francesi, contribu\u00ec molto alla nascita della piccola propriet\u00e0 perch\u00e9 il Comune di Decollatura che ne ricevette la quota di 1/3 attraverso lunghe e complicate vicende, lo assegn\u00f2 in quote a tanti piccoli proprietari. \nIl Comune fu fondato nel 1802, a seguito di una lunga causa promossa dagli abitanti di tutti i villaggi presso la Regia Camera della Sommaria di Napoli che approv\u00f2 la separazione dall'Universi\u00e0 di Motta Santa Lucia. Gli abitanti lamentavano da molti anni il pesante regime fiscale loro imposto dagli amministratori di Motta da cui dipendevano, senza ricevere in cambio servizi e assistenza. A guidare l'iniziativa fu Giuseppe Scalzo (1759-1848) che firm\u00f2 per conto dell'intera comunit\u00e0 la convenzione di seperazione da Motta Santa Lucia il 29 aprile 1802 che \u00e8 quindi il giorno di nascita dell\"'Universit\u00e0 di Decollatura\". Poco dopo, il 3 maggio 1802, Giuseppe Scalzo fu acclamato all'unanimit\u00e0 dall'assemblea dei capifamiglia riuniti sul sagrato della chiesa di San Bernardo alla carica di Sindaco di Decollatura. \nNel mese di gennaio del 1807, durante l'occupazione francese del regno di Napoli, viene pubblicata la \"Legge n. 14 per la circoscrizione dei governi del Regno\". In occasione di questa revisione dei circondari si coglie l'occasione per accorpare i piccoli villaggi fino al raggiungimento di almeno 1.000 abitanti, il che determina l'unione di molti di essi con Decollatura, l'unico comune gi\u00f9 autonomo. Al nuovo ente si attribuisce il nome Soveria sebbene questo villaggio propriamente detto non esistesse pi\u00f9 essendo andato distrutto per l'incendio appiccato dai francesi come rappresaglia a seguito di una rivolta. Decollatura mantenne un ruolo centrale nella nuova entit\u00e0. Lo si deduce dalla circostanza che tre su sei degli uomini che ricoprirono la carica di sindaco dal 1808 alla fine del 1810 erano di Decollatura (due di Adami e uno di Casenove) e che i primi registri di Stato Civile sono conservati nell'Archivio Storico del Comune di Decollatura. Dal 1 gennaio 1811 tutto ritorn\u00f2 come prima per Decollatura mentre \u00e8 da questa data che prese vita il nuovo Comune di Soveria Mannelli. \nDurante l'occupazione francese del Regno di Napoli del 1806, Decollatura ebbe un ruolo fondamentale nelle azioni di rivolta. Fra gli altri occorre citare diversi componenti della Famiglia \"Stocco e Giacomo D'Urso\", quest'ultimo ricordato con rispetto anche dal francese Francois Lenormant nella sua opera \"La Grande-Grece\" .\nDurante i moti rivoluzionari del 1848 Decollatura ebbe un ruolo molto importante nella zona del lametino soprattutto per opera del capo rivoluzionario Francesco Stocco. Durante l'impresa dei Mille di cui Francesco Stocco comand\u00f2 la Terza Compagnia col grado di Generale, nelle vicinanze del suo palazzo di famiglia \u2014 dove tra l'altro si ferm\u00f2 Garibaldi \u2014, il 30 agosto 1860 avvenne la resa dell'esercito borbonico conosciuta come il disarmo di Soveria Mannelli. La Compagnia di volontari garibaldini di Decollatura che prosegu\u00ec fino a Napoli e Caserta era composta da 69 individui. \nNella Prima e nella Seconda guerra mondiale Decollatura fu segnata da molti caduti, civili e militari, come tutti gli altri comuni italiani. Nella Prima guerra mondiale si ebbero 54 militari caduti e due vittime civili; nella Seconda guerra mondiale, nella Guerra d'Etiopia e nella Guerra di Spagna ci furono in tutto 69 militari caduti e 6 vittime civili. Alla Guerra di Liberazione parteciparono 10 partigiani di cui uno, Giuseppe Butera (1926-1944), ucciso dai tedeschi a Grun (Saint-Vincent, in Valle d'Aosta) il 26/12/1944. \nDecollatura fu dapprima compresa nella provincia della Calabria Citeriore (capoluogo Cosenza) fino al 1816, allorquando entr\u00f2 a far parte della provincia di Calabria Ultra II (capoluogo Catanzaro). \nDecollatura ha fatto parte della diocesi di Martirano fino al 1818 quando, per gli effetti della bolla \"De utiliori\" di papa Pio VII, che recepiva il concordato fra la Santa Sede e il Regno delle Due Sicilie, la diocesi di Martirano fu soppressa e aggregata a quella di Nicastro, denominata dal 1986 diocesi di Lamezia Terme.\nSimboli.\nLo stemma comunale \u00e8 stato concesso con decreto del presidente della Repubblica del 2 marzo 1984.\nMonumenti e luoghi d'interesse.\nArchitetture religiose.\nNel comune di Decollatura sono presenti quattro chiese parrocchiali e diversi altri edifici religiosi. \nTra queste, la prima a essere costruita fu la chiesa di San Bernardo, per diretto interessamento del vescovo di Martirano Mons. Giovanni Giacomo Palamolla, che aveva qui molti dei terreni ricadenti nella propria mensa vescovile, e nel 1707 elevata a parrocchia grazie all'appoggio del vescovo Nicola Righetti. \u00c8 verosimile che tale intitolazione, per un santo il cui culto non \u00e8 mai stato cos\u00ec diffuso nel Mezzogiorno d'Italia a differenza di altri molto pi\u00f9 frequenti, dipendesse dalla presenza della vicina abbazia di Santa Maria di Corazzo - nell'attuale territorio di Carlopoli - eretta lungo il corso del fiume Corace da monaci benedettini e successivamente affidata ai Cistercensi.\nLe altre tre chiese furono tutte elevate a parrocchia fra il 1799 e il 1801 dall'ultimo vescovo di Martirano Mons. Francesco Antonio Grillo.\nNel XVI secolo la diocesi di Martirano aveva permesso la costruzione di alcuni oratori rurali per le necessit\u00e0 e la devozione dei lavoratori stagionali che andarono per\u00f2 via via distrutte, con l'eccezione di una cappella gentilizia di propriet\u00e0 della Famiglia dei Baroni Stocco dedicata a Sant'Antonio Abate e adiacente al loro palazzo in Adami. La cappella di Sant'Antonio conserva due importanti elementi: una campana bronzea del 1675 e una lastra tombale sul pavimento datata 1679. Inoltre la Famiglia Stocco conserva un breve pontificio emanato sotto il papato di Gregorio XIII in data 17 settembre 1577. La preziosa pergamena reca sul verso la scritta \u00ab\"Breve Pontificio per la erezione della Societ\u00e0 del SS. Sacramento\"\u00bb ed \u00e8 l\u2019autorizzazione a costituire l\u2019associazione che avrebbe dovuto avere cura della chiesa intitolata a S. Antonio Abate. \nA pochi passi dalla Chiesa Madre di San Bernardo, in Via Cancello, sorgono due altri importanti edifici religiosi. Il primo \u00e8 il Palazzo Vescovile - ai pi\u00f9 noto con l'appellativo di Seminario, essendo servito per lungo tempo alla permanenza estiva degli studenti del Seminario Minore diocesano. Il nucleo originario dell'edificio, abbastanza riconoscibile rispetto al complesso attuale, risale almeno al secolo XVI essendo rappresentato in una cartina fatta redigere dal Vescovo di Martirano intorno al 1590. Il secondo edificio, poco distante, costruito nel XVII secolo, era il magazzino per la conservazione del grano e degli altri prodotti come pagamento dei contratti enfiteutici della Mensa vescovile. Abbandonato e gravemente danneggiato, fu acquistato e ripristinato da un privato. Oggi ospita una comunit\u00e0 religiosa.\nAree naturali.\nLa maggior parte del territorio comunale \u00e8 ricoperta da boschi, prevalentemente castagni e cerri; nelle zone pi\u00f9 elevate sono presenti faggete, nelle pi\u00f9 basse ontani e pioppi. I prodotti del bosco costituiscono un'importante fonte di reddito per Decollatura (legname e prodotti del sottobosco, soprattutto castagne e funghi porcini). Per l'alto grado di naturalit\u00e0 i boschi di Decollatura sono stati inseriti fra i siti del \"progetto Bioitaly\", aree protette di interesse comunitario con codice SIC IT9330113.\nEventi.\nLa Fiera del XX Settembre il 20 e 21 settembre. Istituita nel 1889, la fiera aveva importante risonanza in tutto il territorio regionale, soprattutto per la compravendita di animali\nLa Fiera di San Martino, il 10 e 11 novembre. La fiera si tenne per la prima volta nel 1939. Dall'edizione del 2021 alla Fiera di San Martino \u00e8 abbinato l'evento \"Vino in Fiera\" con la presentazione del vino novello di produttori calabresi.\nEconomia.\nLa prima frequentazione del territorio che oggi appartiene al Comune di Decollatura fu determinata dall'abbondanza delle sue risorse naturali: legname, selvaggina e, probabilmente, anche minerali. Successivamente si pass\u00f2 allo sfruttamento del suo territorio ricco di pascoli e corsi d'acqua per l'insediamento stabile di allevamenti di animali da reddito (ovini, suini, bovini) e la coltivazione estensiva. Le pianure insolitamente estese per le zone calabresi interne, hanno consentito la produzione di grano e altri cereali come segale, avena e orzo. Successivamente ha preso grande sviluppo la coltivazione della patata che ha raggiunto qualit\u00e0 e notoriet\u00e0 altissime. La produzione e il commercio della soppressata di Decollatura insieme ad altri salumi \u00e8 un'altra delle filiere produttive caratterizzanti il territorio comunale. Oggi l'agricoltura oltre che al grano e alla patata, guarda alla produzione di ortaggi molto richiesti perch\u00e9 le caratteristiche climatiche del territorio fanno coincidere il loro periodo di massima produzione con quello in cui sono gi\u00e0 esaurite le produzioni delle zone pi\u00f9 calde. \nL'istituzione delle fiere, il miglioramento della viabilit\u00e0 e il passaggio della ferrovia, oltre che lo svluppo di rapporti commerciali molto stretti col Lametino e la provincia di Cosenza, hanno reso possibile la frequentazione di Decollatura come meta turistica e, conseguentemente, lo sviluppo di strutture ricettive come hotel, ristoranti, pizzerie, agriturismi, b&amp;b. Completano il panorama economico di Decollatura numerose imprese operanti in campo artigianale, nel commercio e grande distribuzione, nei servizi. \nInfrastrutture e trasporti.\nStrade.\nDecollatura \u00e8 attraversata da numerose strade che consentono di raggiungere rapidamente i comuni linitrofi e di immettersi nelle maggiori direttrici. \nFerrovie.\nIl territorio di Decollatura \u00e8 servito dalla linea Catanzaro - Cosenza delle Ferrovie della Calabria con tre stazioni: Adami, San Bernardo e Decollatura. Altri nuclei abitati del comune sono serviti dalla stazione di Santa Margherita di Calabria, appena fuori dal territorio comunale di Decollatura. La stazione di Decollatura era stata collegata col tratto fino a Cosenza dell'allora Ferrovia Calabro Lucana il 30 marzo 1924 mentre il collegamento con Catanzaro venne inaugurato il 18 giugno 1934. Il tratto ferroviario che attraversa il comune ha uno sviluppo di circa 9 km."}
{"id": "32388", "revid": "125611122", "url": "https://it.wikipedia.org/wiki?curid=32388", "title": "Porcari", "text": "Porcari \u00e8 un comune italiano di abitanti della provincia di Lucca in Toscana.\nStoria.\nAlcuni scavi archeologici hanno testimoniato che a Porcari vi fossero insediamenti gi\u00e0 dall'Et\u00e0 del Bronzo, presso la zona di Fossa Nera, e un insediamento etrusco e poi romano presso il Lago di Sesto.\nFino ad oggi il primo documento che riguarda Porcari \u00e8 datato 30 aprile 780, dove tre nobili longobardi (Gumberto, Ildiberto e Gumbardo) lasciarono Calci per stabilirsi a \"Porchari\". Nel Medioevo Porcari crebbe notevolmente in relazione all'antica Via Francigena che dirigeva verso nord-ovest, attraversanso l'intera Piana di Lucca e transitava per \"Castrum Porcari\". Nell'itinerario di Sigerico, la citt\u00e0 rappresentava la XXV tappa, ed era definita dall'Arcivescovo di Canterbury col nome di \"Forcri\". Inoltre Porcari si trovava in una posizione strategica per l'attraversamento della Via Cassia e il fatto di trovarsi sulle sponde del Lago di Sesto, diventando cos\u00ec un'importante via di comunicazione con Firenze, Pisa e Lucca. Di grande importanza strategica era anche il colle di Porcari (\"monte San Giusto un castrum\", oggi chiamato la Torretta) che sovrastava la Valle delle Sei Miglia, consentendo un importante punto di avvistamento, soprattutto in vista di eventuali attacchi nemici.\nQuando i Longobardi si stabilirono a Porcari, il paese era gi\u00e0 conosciuto con questo nome.\nIntorno al 1000 alcuni documenti descrivono Porcari come un borgo (in seguito incastellato) con un imponente castello e due chiese dedicate una a Sant'Angelo e una a Santa Maria, con la possibilit\u00e0 dell'esistenza di una terza chiesa dedicata a San Giusto nei pressi dell'attuale chiesa. Fuori dal borgo si trovavano una chiesa dedicata a San Giovanni e molte case rustiche sparse per tutta la giurisdizione di Porcari che comprendeva Badia Pozzeveri, Gragnano, San Martino, San Gennaro, Petrognano e Tofori.\nIl castello, che fu distrutto per ben tre volte, nel tempo divent\u00f2 un'importante roccaforte, ultimo baluardo di difesa della citt\u00e0 di Lucca e luogo di diverse battaglie. La pi\u00f9 importante fu quella di Altopascio (che per\u00f2 realmente venne combattuta su territorio porcarese) nel 1325 dove Castruccio Castracani, vicario di Lucca, vinse su Ramon de Cardona, generale della Repubblica Fiorentina, e che li valse la nomina da parte di Ludovico il Bavaro a Duca di Lucca.\nVenute meno le esigenze belliche, nel corso del Quattrocento, Porcari divenne un territorio marginale dello stato lucchese.\nDel castello rimangono tracce storiche fino al XVII secolo. Oggi rimane solamente qualche resto di muro sul colle di Porcari.\nNel 1913, Porcari ottenne l'indipendenza da Capannori e si costitu\u00ec in comune autonomo.\nSociet\u00e0.\nStranieri.\nSecondo i dati ISTAT al 31 dicembre 2010 la popolazione straniera residente era di 970 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nGeografia antropica.\nFrazioni.\nIl territorio comunale comprende, oltre al capoluogo di Porcari, anche le frazioni di Padule e Rughi.\nAltre localit\u00e0 del territorio.\nAltre localit\u00e0 notevoli del comune di Porcari sono quelle di Bernardini, Fratina, Gigioni, Magazzino e Palazzo Rosso."}
{"id": "32389", "revid": "322321", "url": "https://it.wikipedia.org/wiki?curid=32389", "title": "San Romano in Garfagnana", "text": "San Romano in Garfagnana \u00e8 un comune italiano di abitanti della provincia di Lucca in Toscana, facente parte del Parco Nazionale dell'Appennino Tosco-Emiliano.\nSecondo una leggenda popolare, San Romano sarebbe nato in seguito alla distruzione dei due castelli di Boglio e Meschiana.\nStoria.\nSul territorio comunale ci sono insediamenti liguri e romani. Nel Medioevo a nord era governato dai Gherardinghi che possedevano il castello delle Verrucole e a sud dai conti di Bacciano, proprietari di un castello oggi distrutto.\nIl territorio fu governato dagli Estensi dal Cinquecento fino all'unit\u00e0 d'Italia.\nSimboli.\nLo stemma del comune \u00e8 stato concesso con Decreto del presidente della Repubblica del 24 dicembre 1986. \nSociet\u00e0.\nEtnie e minoranze straniere.\nSecondo i dati ISTAT al 31 dicembre 2010 la popolazione straniera residente era di 72 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nLa biblioteca precedentemente collocata nella frazione di Sillicagnana, nel 2007 \u00e8 stata trasferita nel palazzo Pelliccioni-Marazzini, al cui primo piano \u00e8 presente l'Esposizione Permanente dell\u2019Archeologia del Territorio. \u00c8 intestata a Don Polimio Bacci, precedente bibliotecario e donatore di un consistente fondo locale. Fa parte della Rete bibliotecaria lucchese.\nEconomia.\nAgricoltura.\nLa Garfagnana ha un'importante attivit\u00e0 di troticoltura Nel comune a Villetta ha sede una cooperativa per la lavorazione di trote, su cui converge la produzione di sei allevamenti dell'area. La trota prodotta in loco, considerata un'eccellenza gastronomica, ha la caratteristica di non essere trattata con antibiotici come in altri allevamenti, perch\u00e9 la zona \u00e8 esente da alcune malattie.\nAmministrazione.\nAmministrazioni che si sono succedute in questo comune.\nAltre informazioni amministrative.\nFa parte dell'Unione dei Comuni Garfagnana"}
{"id": "32392", "revid": "322321", "url": "https://it.wikipedia.org/wiki?curid=32392", "title": "Seravezza", "text": "Seravezza \u00e8 un comune italiano di abitanti della provincia di Lucca in Toscana.\nSeravezza \u00e8 il capoluogo e la sede amministrativa del comune, ma il centro pi\u00f9 importante dal punto di vista economico e per numero di abitanti () \u00e8 Querceta.\nGeografia fisica.\nTerritorio.\nSeravezza fa parte della Versilia storica, unitamente ai comuni di: Forte dei Marmi, Stazzema e Pietrasanta. Il suo territorio presenta una morfologia piuttosto varia: a est vi sono i rilievi delle Alpi Apuane; pi\u00f9 ad ovest si trova la zona pedemontana comprendente le frazioni di Basati e Azzano. Il capoluogo Seravezza si trova incuneato in una piccola valle percorsa da due torrenti, il Serra ed il Vezza, discendenti dalle Alpi Apuane: unendosi, danno vita al fiume Versilia. \nNel comune insistono alcune cave di marmo, duramente criticate dal movimento No Cav.\nStoria.\nL'origine del nome \"Seravezza\" non deriva, come si potrebbe pensare, dal nome dei due fiumi che la attraversano (Serra e Vezza). \u00c8 vero l'esatto contrario: \u00e8 il paese che d\u00e0 il nome ai due torrenti. \n&lt;br&gt;Il nome Seravezza deriva invece dal toponimo longobardo \"Sala Vetitia\", che indicava un centro di scambi commerciali.\nNonostante questa evidenza storica, l'errore sovente permane, al punto che numerose volte - specialmente sulla carta stampata - troviamo scritto \"Serravezza\", invece di \"Seravezza\".\nNel medioevo la storia del comune di Seravezza fu caratterizzata dalle vicende delle famiglie dei Corvaia e dei Vallecchia e dalle guerre contro la nobilt\u00e0 lucchese. Nel territorio esistevano i due comuni della Cappella e di Pietrasanta, mentre solo nel 1515 Seravezza si costitu\u00ec in libero comune.\nIn quegli anni si svilupp\u00f2 l'attivit\u00e0 estrattiva, che continu\u00f2 fino al XVIII secolo, entrando in crisi dalla met\u00e0 del secolo fino al 1820-1840.\nDurante la seconda guerra mondiale Seravezza fu attraversata negli anni (1943-1944) dalla Linea Gotica e sub\u00ec pesanti distruzioni. Il Paese fu poi occupato dalle truppe Alleate il 5 aprile 1945.\nAltri danni furono causati dall'alluvione del fiume Versilia del 19 giugno 1996.\nOnorificenze.\nIl comune si fregia del titolo di citt\u00e0 in virt\u00f9 del decreto emanato dal Presidente della Repubblica il 31 dicembre 1975.\nAl comune di Seravezza \u00e8 stata conferita in data 21 aprile 2011, da parte del Presidente della Repubblica Giorgio Napolitano, la Medaglia d'Argento al Valor Civile con la seguente motivazione:\n\"Durante il secondo conflitto mondiale, il piccolo centro a ridosso della linea \"Gotica\" sub\u00ec continui rastrellamenti, bombardamenti e atroci rappresaglie che causarono numerose vittime civili e distruzione di edifici pubblici e privati. La popolazione, pur colpita da spietati eccidi, seppe affrontare con generosa solidariet\u00e0 e coraggio gli eventi bellici, dando esempio di spirito di sacrificio ed amor Patrio. 1943-1945 Seravezza (LU)\"\nMonumenti e luoghi d'interesse.\nArchitetture civili.\nLa citt\u00e0 ospita la Villa Medicea di Seravezza (costruita nel 1560), residenza estiva della famiglia dei Medici, divenuta dopo l'unit\u00e0 d'Italia sede municipale fino al 1966 ed oggi sede del \"Museo del Lavoro e delle Tradizioni Popolari della Versilia Storica\", della biblioteca comunale, dell'archivio storico e di esposizioni di arte moderna e contemporanea, nonch\u00e9 le annesse Scuderie Granducali, recentemente ristrutturate dopo anni di abbandono, e anch'esse sede di esposizioni e convegni.\nIl 23 giugno 2013 la XXXVII Sessione del Comitato per il Patrimonio dell'Umanit\u00e0 a Phnom Penh ha iscritto la Villa Medicea di Seravezza, unitamente alle altre ville e giardini medicei in Toscana nella lista dei siti UNESCO come 49\u00b0 bene in Italia.\nSociet\u00e0.\nEvoluzione demografica.\nCensimento Istat 2001.\nI dati del censimento ISTAT del 2001 riportano che: nel Comune risiedevano abitanti, con una densit\u00e0 abitativa di 323 ab/km\u00b2. Il 7% della popolazione aveva meno di 10 anni; il 21% aveva un'et\u00e0 compresa tra i 10 e i 29 anni; il 31% tra i 30 e i 49 anni; il 25% tra i 50 e i 69 anni; il 16% aveva pi\u00f9 di 70 anni. I minorenni costituivano il 14% della popolazione, mentre l'et\u00e0 media era di 44 anni. Il 53% della popolazione era di sesso femminile.\nIl 35% della popolazione era celibe o nubile; il 51% era coniugato; il 4% era separato o divorziato; il 10% era vedovo.\nIl 10% degli abitanti di et\u00e0 compresa tra i 15 e i 52 anni non aveva portato a termine la scuola dell'obbligo. Il 26% degli abitanti con pi\u00f9 di 19 anni era in possesso di un Diploma di scuola secondaria di secondo grado.\nTradizione e folclore.\nIn Pozzi si svolge dal 1956 il Palio dei Micci: la prima domenica del mese di maggio otto contrade (Pozzo, Madonnina, Cervia, Quercia, Ranocchio, Leon D'Oro, Lucertola e Ponte) si sfidano in una corsa di asini (\"micci\" nel dialetto locale) guidati da fantini. La terza domenica di aprile si svolge nella parte bassa del comune la \"Stramicciata\", una corsa da fare a piedi o con qualsiasi mezzo non motorizzato per le vie del comune.\nAltra importante manifestazione del capoluogo, che si svolge ogni tre anni la sera del venerd\u00ec antecedente la Pasqua, \u00e8 la \"Processione del Ges\u00f9 morto\" dove il simulacro, composto da statue seicentesche, si muove tra le vie del paese illuminate da lumini a cera cos\u00ec come i due fiumi che attraversano il paese che sono costellati da migliaia di lumi che si riflettono sull'acqua.\nCultura.\nEventi.\nNel capoluogo comunale il 9 e il 10 agosto si svolge la festa del patrono, San Lorenzo, con il tradizionale fal\u00f2 alla confluenza dei fiumi Serra e Vezza. Il 19 marzo a Querceta si svolge la fiera di San Giuseppe; quella di San Rocco il 16 agosto a Pozzi e quella di San Luigi il 21 giugno a Ripa; quella di San Giovanni il 24 giugno a Riomagno.\nGeografia antropica.\nFrazioni.\nIl territorio comunale \u00e8 composto dal centro capoluogo di Seravezza e altre tredici frazioni:\nAltre localit\u00e0 del territorio.\nAltre localit\u00e0 minori, riconosciute dallo statuto comunale, sono quelle di Argentiera, Borgo dei Terrinchesi, Cafaggio, Cappella, Frasso, Malbacco, Marzocchino, Monte di Ripa, Ponte di Tavole, Ranocchiaio, Valventosa, Zarra.\nAmministrazione.\nIl comune fa parte della Unione dei comuni della Versilia ex Comunit\u00e0 Montana Alta Versilia\nIl comune fa parte dell'associazione degli Azzano d'Italia, undici fra comuni e frazioni che portano nel loro nome il termine Azzano e i cui cittadini si chiamano azzanesi: i comuni di Azzano d'Asti, Azzano Decimo, Azzano Mella, Azzano San Paolo, Castel d'Azzano e sei frazioni.\nDi seguito \u00e8 presentata una tabella relativa alle amministrazioni che si sono succedute in questo comune.\nInfrastrutture e trasporti.\nStrade.\nSeravezza e le sue frazioni si snodano prevalentemente lungo la strada provinciale 9, che dalla zona pedemontana consente di salire la catena montuosa apuana e raggiungere la Garfagnana.\nFerrovie.\nLa stazione ferroviaria \"Forte dei Marmi-Seravezza-Querceta\", sulla linea Genova-Pisa, si trova al centro della frazione Querceta.\nLa stazione \u00e8 servita dalle relazioni regionali Trenitalia svolte nell'ambito dei contratti di servizio stipulati con la Regione Toscana denominate anche \"Memorario\".\nMobilit\u00e0 urbana.\nIl trasporto pubblico locale \u00e8 garantito dalle autocorse gestite dalla societ\u00e0 CTT Nord.\nFra il 1916 ed il 1951 era presente una rete di tranvie a vapore a scartamento ridotto, le tranvie della Versilia, che collegavano Seravezza con Querceta, Forte dei Marmi, Pietrasanta, Pontestazzemese e Arni (localit\u00e0 Culaccio) le quali seguivano il percorso dell'attuale strada provinciale 9."}
{"id": "32394", "revid": "114247355", "url": "https://it.wikipedia.org/wiki?curid=32394", "title": "Sillano", "text": "Sillano \u00e8 la frazione capoluogo del comune di Sillano Giuncugnano nella provincia di Lucca e si trova in alta Garfagnana. \u00c8 stato un comune autonomo fino al 31 dicembre 2014.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 44 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:"}
{"id": "32395", "revid": "298229", "url": "https://it.wikipedia.org/wiki?curid=32395", "title": "Spyrid\u014dn Lou\u012bs", "text": "Pass\u00f2 alla storia dell'atletica leggera come vincitore della maratona della I Olimpiade dell'era moderna.\nBiografia.\nNotizie incerte.\nNon si hanno molte notizie certe su Spyrid\u014dn Lou\u012bs: era nato sicuramente nel villaggio di Amarousio (o Maroussi), sobborgo di Atene, da una famiglia di modeste condizioni economiche.\nSecondo la tradizione Spyrid\u014dn Lou\u012bs era un pastore, mentre altre fonti lo descrivono come portatore d'acqua. Carlo Airoldi, il podista lombardo giunto ad Atene per partecipare ai Giochi, ma non ammesso alle competizioni perch\u00e9 ritenuto atleta professionista, scrisse invece che era un militare dell'esercito greco che da tempo aveva abbandonato la pastorizia.\nOggi lo si considera un pastore che faceva anche lo stesso lavoro del padre che consisteva nel trasportare acqua minerale comprata ad Atene. L'ipotesi del militare appare veritiera, ma probabilmente \u00e8 dovuta al fatto che egli svolse il servizio militare tra il 1893-1895, quindi pochi anni prima. Inoltre l'anno successivo ai Giochi olimpici la Grecia entr\u00f2 nelle Guerre balcaniche contro la Turchia per cui non \u00e8 difficile che il campione olimpico venisse precettato.\nPartecipazione casuale?\nNella I Olimpiade le partecipazioni, soprattutto greche, erano casuali ed erano dettate soprattutto da uno spirito agonistico pi\u00f9 che da desiderio di vittoria. Una persona che rappresentava questo spirito era proprio Spyrid\u014dn in quanto, non essendo un vero e proprio atleta, gareggi\u00f2 e vinse quella che veniva considerata la gara olimpica per eccellenza, creata appositamente per questa occasione.\nEgli partecip\u00f2 alla maratona probabilmente convinto dal colonnello Papadiamantopoulos che era organizzatore della gara ed era stato suo ufficiale, per cui ne conosceva il talento.\nGli organizzatori greci erano molto interessati alla maratona ed era loro desiderio vincerla per cui organizzarono una sorta di \"eliminatorie\" per buttare nella gara i migliori atleti. Queste furono vinte il 22 marzo dal favorito Charilaos Vasilakos. Tuttavia la stampa e i politici, che volevano necessariamente un greco come vincitore, non erano contenti della squadra messa insieme e fu organizzata una seconda gara. Si disse che chi avesse migliorato il tempo di 3h18' (tempo di Vasilakos nella prima eliminatoria), avrebbe poi partecipato ai Giochi olimpici. La gara fu vinta da un certo Lavrentis in 3h11'27\" ma anche Spyrid\u014dn scese sotto il tempo limite, arrivando quinto, per cui rientr\u00f2 nel gruppo dei greci prescelto per la maratona olimpica.\nLa prima maratona olimpica.\nLa maratona era la gara pi\u00f9 attesa dei primi Giochi olimpici. Era la rievocazione sportiva di un evento epico: la corsa di Filippide (o Fidippide, secondo le fonti) da Maratona all'Acropoli di Atene per annunciare la vittoria sui Persiani nel 490 a.C.\nLa maratona olimpica avrebbe seguito un percorso analogo, dal ponte di Maratona allo stadio \"Panathinaiko\" di Atene, per un totale di 40\u00a0km (la lunghezza ufficiale di 42,195\u00a0km per la maratona fu stabilita solo nel 1921).\nLa gara si svolse il 10 aprile 1896. Spyrid\u014dn Lou\u012bs aveva solo 23 anni e si present\u00f2 alla partenza indossando le scarpe che i suoi compaesani gli avevano regalato. I partecipanti, nemmeno una ventina, erano in prevalenza greci, pi\u00f9 un ungherese, un francese, uno statunitense e un australiano. Parecchi atleti, tuttavia, si erano ritirati prima della partenza perch\u00e9 non si erano sentiti in grado di competere.\nAlle ore 14 il colonnello Papadiamantopoulos, membro del comitato per la preparazione degli atleti greci, diede il via alla gara. Subito dopo lo sparo i quattro stranieri si misero al comando della corsa. Il loro ritmo era molto sostenuto e i greci facevano fatica a tenere il passo. Alla testa and\u00f2 prima il francese Albin Lermusiaux, poi l'australiano Edwin Flack.\nLa cronaca della maratona \u00e8 spesso condita di aneddoti forse inventati. Si dice, ad esempio, che verso Pikermi parecchi atleti si fossero gi\u00e0 ritirati sfiniti, mentre Spyrid\u014dn si era fermato in un punto di ristoro a bere addirittura un bicchiere di vino. Dopo aver chiesto a quanto ammontava il vantaggio degli altri corridori, dichiar\u00f2 che avrebbe avuto il tempo di riprenderli prima della fine della gara.\nNella realt\u00e0, dopo i primi 30\u00a0km gli atleti di testa cominciarono a pagare effettivamente lo sforzo eccessivo. La gara era nuova e la lunghezza poco sperimentata per cui parecchi fondisti pagarono lo scotto dell'inesperienza, a differenza degli atleti greci che gi\u00e0 avevano sperimentato la maratona nelle eliminatorie per la selezione della compagine greca.\nSpyrid\u014dn Lou\u012bs approfitt\u00f2 della situazione di stanchezza degli avversari verso la fine della gara per lanciarsi in una rimonta. Dopo 33\u00a0km riusc\u00ec a raggiungere l'australiano Flack che si trovava in testa e, quando quest'ultimo fu costretto ad abbandonare, arriv\u00f2 a prendere il comando. Mancavano appena 5\u00a0km al traguardo.\nAllo stadio l'atmosfera era tesa perch\u00e9 un ciclista era arrivato con la notizia che ci fosse ancora Flack al comando. Quando giunse un altro messaggero con la notizia che Spyrid\u014dn aveva appena preso la testa della gara, la folla se ne rallegr\u00f2 con grande entusiasmo e, quando Louis entr\u00f2 per primo nello stadio olimpico, il pubblico di casa esplose in un boato di gioia. L'entusiasmo era tale che i due principi della casa reale greca, il principe Costantino e il principe Giorgio, entrarono nella pista per accompagnarlo fino al traguardo. Il suo tempo finale fu 2h58'50\", con 7 minuti di vantaggio sul secondo.\nArriv\u00f2 come secondo il pi\u00f9 esperto e favorito Charilaos Vasilakos che, paradossalmente, si era attardato a causa della folla che lo fermava per congratularsi e per acclamarlo.\nTerzo era Spiridon Belokas, che, per\u00f2, fu squalificato per aver fatto parte della gara trasportato da un carretto.\nUn eroe nazionale.\nCos\u00ec Spyrid\u014dn Lou\u012bs descrisse, dopo quarant'anni, i festeggiamenti subito dopo l'arrivo: \"Quell'ora fu qualcosa di incredibile e ancora oggi mi sembra un sogno... da tutte le parti mi lanciavano fiori e ramoscelli d'ulivo. Tutti urlavano il mio nome e lanciavano in aria i cappelli...\"\nDopo la vittoria ritorn\u00f2 nel suo villaggio di Amarousio con un cavallo e un carretto regalati dal re di Grecia e qui continu\u00f2 la sua vita normale, la sua attivit\u00e0 di pastore e di agricoltore prima e di poliziotto locale poi.\nComunque Spyrid\u014dn Lou\u012bs era diventato un eroe nazionale. A lui venne riservato il grande onore di essere il portabandiera della Grecia nella cerimonia di chiusura dei Giochi. Fu sommerso di doni di ogni tipo: si narra che la colonia greca in Inghilterra si autotassasse per regalargli un podere chiamato \"Campo di Maratona\", e che un oste greco gli offr\u00ec pasti gratis per dieci anni.\nNel 1926 fu arrestato con l'accusa di aver falsificato documenti militari e imprigionato. Dopo un anno di prigione venne scarcerato perch\u00e9 innocente. I giornali fecero notare l'onta subita dall'atleta.\nLa sua presenza all'Olimpiade di Berlino.\nIl legame con le Olimpiadi continu\u00f2. Fu presente all'edizione del 1936 a Berlino come membro della delegazione greca: nella cerimonia di apertura, vestito con il costume nazionale, consegn\u00f2 ad Adolf Hitler un ramo d'ulivo proveniente da Olimpia. Fu anche la sua ultima apparizione in pubblico in quanto mor\u00ec dopo quattro anni. Oggi riposa nel cimitero di Amarousio.\nOlimpiade di Atene (2004) e il suo ricordo.\nLa sua memoria \u00e8 stata onorata anche ai Giochi olimpici di in quanto ad Amarousio, suo villaggio natale, \u00e8 stato edificato lo Stadio Olimpico a lui intitolato.\nNel 2012 suo nipote, a causa delle difficili condizioni economiche dovute alla crisi, ha deciso di mettere all'asta presso \"Christie's\" il trofeo ereditato e di destinare il ricavato ai suoi due figli."}
{"id": "32396", "revid": "305248", "url": "https://it.wikipedia.org/wiki?curid=32396", "title": "Maratona", "text": ""}
{"id": "32397", "revid": "322321", "url": "https://it.wikipedia.org/wiki?curid=32397", "title": "Stazzema", "text": "Stazz\u00e9ma (IPA: /sta\u02a6\u02c8\u02a6ema/) \u00e8 un comune italiano sparso (la sede comunale \u00e8 sita nella frazione di Pontestazzemese) di abitanti della provincia di Lucca.\nIl comune di Stazzema fa parte della Versilia, di cui \u00e8 l'unico ad essere completamente montano. Il comune di Stazzema \u00e8 composto da diciassette frazioni montane, la pi\u00f9 popolosa delle quali, Retignano, conta circa 380 abitanti.\nGeografia fisica.\nTerritorio.\nIl territorio di questo comune si estende interamente ad altitudini collinari e montane, trovandosi infatti nelle Alpi Apuane. Ha un'altitudine minima di 107 m s.l.m. e un'altitudine massima di 1.858 m s.l.m. del Monte Pania della Croce.\nIl territorio \u00e8 assai scosceso e rende molto difficile la sua urbanizzazione, difatti \u00e8 quasi completamente boscoso e roccioso sulle cime di alcune montagne come la Pania e il Corchia. Non vi sono grandi campi coltivati ma soltanto alcuni orti di piccole e medie dimensioni che circondano le frazioni. Nella zona di Arni - Campagrina vi sono ancora alcuni pascoli degli antichi alpeggi. Qui nascono numerose sorgenti e scorrono diversi ruscelli e torrenti che confluiscono tutti nel torrente Vezza che nasce nell'antico paese di Mulina, che caus\u00f2 la disastrosa alluvione del 19 giugno 1996.\nNel territorio comunale, nella frazione Palagnana, si trova la stazione termo pluviometrica pi\u00f9 antica del territorio montano delle Alpi Apuane, aperta nel 1876.\nLa toponomastica della zona ricorda i giacimenti minerari noti fin dall'antichit\u00e0. Il paese di Gallena prende il nome dalla galena argentifera estratta in zona. Due localit\u00e0 sono chiamate \u201cargentiera\u201d: a Sant'Anna e vicino a Ruosina di Seravezza. Nel territorio del comune di Stazzema si trovano anche le localit\u00e0 di Calcaferro e di Buca della Vena dove veniva estratto il minerale di ferro.\nInfine, nel comune insistono alcune cave di marmo, duramente criticate dal movimento No Cav.\nClima.\nIl clima \u00e8 montano ma risente dell'influenza mitigatrice del vicino Mar Ligure con inverni talvolta nevosi ed estati fresche e piovose visto che le Alpi Apuane sono uno dei luoghi pi\u00f9 piovosi d'Italia.\nStoria.\nIl territorio stazzemese fu abitato fin dall'et\u00e0 del ferro e poi dagli etruschi, come testimoniano dei ritrovamenti di sepolture preromane. Il primo accenno di queste popolazioni si ha attorno all'800 a.C., nella Versilia antica, la cosiddetta \"Wasser\" con pi\u00f9 precisione a Stazzema, al tempo \"Stathieme\". Fu abitato poi dai Liguri Apuani.\nSant'Anna \u00e8 tristemente famosa per l'Eccidio di Sant'Anna di Stazzema, strage nazista avvenuta il 12 agosto 1944. Ci furono 560 vittime tra santannini, versiliesi e persone che provenivano da diverse parti d'Italia, che si trovavano l\u00ec perch\u00e9 venuti in villeggiatura o che si erano rifugiati l\u00ec come in altre frazioni montane per sfuggire ai tedeschi.\nOnorificenze.\nStazzema \u00e8 tra le citt\u00e0 decorate al valor militare per la guerra di Liberazione, insignita della medaglia d'oro al valor militare il 28 febbraio 1970 per i sacrifici delle sue popolazioni (attivit\u00e0 nella lotta partigiana durante la seconda guerra mondiale) e anche per il valoroso aiuto del parroco don Fiore Menguzzo (Medaglia d'oro al valor civile) che si \u00e8 tristemente sacrificato per salvare l'intera popolazione di Mulina e del parroco don Innocenzo Lazzeri (Medaglia d'oro al valor civile), che a sua volta si \u00e8 voluto sacrificare per il popolo di Sant'Anna:\nGeografia antropica.\nFrazioni.\nLa tabella seguente riporta il numero di abitanti delle frazioni del paese nel 2003 e nel 2014 secondo i dati dell'ufficio urbanistica comunale.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32398", "revid": "466539", "url": "https://it.wikipedia.org/wiki?curid=32398", "title": "Vagli Sotto", "text": "Vagli Sotto \u00e8 un comune italiano di 844 abitanti della provincia di Lucca in Toscana.\nMonumenti e luoghi d'interesse.\nPaese sommerso.\nSul fondo del lago di Vagli si trova il cosiddetto \"antico paese di Fabbriche di Careggine\": esso venne sommerso quando fu costruita la diga; l'ultima volta che il borgo vide la luce fu nel 1994 quando il lago fu svuotato per permettere la manutenzione della diga.\nPasserella di Vagli.\nIl ponte Morandi che collega le due sponde del lago di Vagli, \u00e8 costituito da un arco centrale a tre cerniere, di 70 m di luce, e da due telai zoppi a 2 campate, di 23 m di luce e 21 m di altezza, sostenenti un impalcato in cemento armato precompresso i cui elementi longitudinali sono stati costruiti a conci fuori opera. Dal punto di vista tecnico \u00e8 importante il sistema adottato in quest'opera per l'esecuzione del doppio arco centrale.\nEconomia.\nAttivit\u00e0 mineraria.\nNel comune sono presenti alcune cave di marmo, oggetto da anni di un'aspra battaglia ambientalista per la loro chiusura, a causa del loro impatto ambientale e paesaggistico. \nTurismo.\nDa alcuni anni Vagli Sotto ha visto un grande aumento di affluenza turistica derivante, oltre che dalle bellezze del luogo come il Paese Sommerso, anche da alcune singolari iniziative prese dal comune. Tra queste si annoverano la costruzione di un ponte tibetano sul lago, l'istituzione di un servizio di giri turistici in elicottero, la creazione di una teleferica sopra il lago adatta anche ai disabili e la creazione del nuovo \"Parco dell'Onore e del Disonore\" in cui sono presenti, tra le altre, statue di Francesco Schettino, Gregorio De Falco, Fabrizio Quattrocchi, il cane eroe Diesel, Aleksandr Prochorenko, Vladimir Putin e Donald Trump.\nInfrastrutture e trasporti.\nVagli \u00e8 servita dalla strada provinciale 50, sulla quale sono svolte autocorse in servizio pubblico a cura di CTT Nord.\nIn localit\u00e0 Poggio \u00e8 inoltre presente la fermata ferroviaria Poggio-Careggine-Vagli, servita dalle corse di Trenitalia che percorrono la ferrovia Lucca-Aulla nell'ambito del contratto di servizio con la Regione Toscana.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32399", "revid": "1516566", "url": "https://it.wikipedia.org/wiki?curid=32399", "title": "Vergemoli", "text": "Vergemoli (pronunciare \"Verg\u00e8moli\") \u00e8 una frazione del comune di Fabbriche di Vergemoli, nella provincia di Lucca.\n\u00c8 stato fino al 2013 un comune autonomo, uno dei pi\u00f9 piccoli della Toscana. Le frazioni del comune di Vergemoli erano: Fornovolasco, Calomini, San Pellegrinetto e Campolemisi.\nOrigini del nome.\nL'etimologia del nome Vergemoli \u00e8 controversa. Potrebbe derivare dalla posizione del paese, il quale sorge sullo spartiacque di due valli: \"vallis gemina\": oppure dal latino \"virga\", vale a dire piccolo piantonaio, da cui sarebbe derivato il nome \"Virgemulum\". Ancora da \"ver\" (radice di vertice), vale a dire luogo alto e da \"moli\", nel significato di macine: il nome significherebbe perci\u00f2 molino in alto, facendo riferimento alla numerosa presenza di tali strutture sul territorio. Il termine potrebbe per\u00f2 richiamare anche un nome locale attestato nell'anno 800: \"Gemini\", ma anche la sua variante \"Gemola\". Entrambi i nomi, sono, infatti, presenti in Garfagnana, ma potrebbero riflettere anche il termine \"geminus\", vale a dire gemello, doppio, riconducibile nuovamente a questi luoghi per la presenza del paese di fronte a un'altra valle simile, appunto gemella.\nStoria.\nPeriodo medievale.\nIntorno all'anno mille, la volont\u00e0 di aumentare i propri possedimenti animava i vari vassalli e valvassori della Versilia e della Lunigiana, inducendoli nel tempo ad insediare le propriet\u00e0 della Chiesa di Lucca che, per difendere i propri beni e mantenere i benefici pecuniari, nella persona del Vescovo incominci\u00f2 ad allivellarli ai nobili della Garfagnana.\nUno di questi allivellamenti dell'anno 996, ci permette di stabilire con certezza l'esistenza di Vergemoli. Con tale atto infatti vennero allivellati da Gherardo, Vescovo di Lucca, a Sisemondo del fu Sisemondo, consorte dei Roladinghi, la met\u00e0 dei beni e delle decime delle pievi di San Cassiano e San Giovanni di Gallicano.\n[...] Seo et livell. Nom. Ec idest mediet. ex integra de omnem In reditum edibitionem illum, seo offersionem quantas sing. Hominibus qui sunt abitantibus in villis illis, nuncupante Viegemulo, Marciana, Burciano, Mulatiano.\nNel 1260 le chiese di San Quirico di Vergemoli e di San Tommaso di Calomini furono annoverate nell'elenco delle chiese e degli altri luoghi sacri appartenenti alla Diocesi di Lucca. Tale diocesi, in cui si trovavano 91 chiese, era divisa nelle pievanie di Loppia, Gallicano, Pieve Fosciana e Careggine. Nell'elenco, accanto al nome di ogni chiesa, era riportato un numero romano e per le chiese di S. Quirico di Vergemoli e di S. Tommaso di Calomini furono riportati rispettivamente le cifre LXXV e LVII. Ci\u00f2 secondo alcuni studiosi aveva il compito di indicare il valore dell'estimo appartenente ad ogni singola chiesa, mentre per altri indicavano la tassa pagata per sovvenzionare la settima crociata.\nNel 1383, con la vittoria della fazione guelfa, il Comune di Lucca pacific\u00f2 tutto il contado e divise la Garfagnana, con la sola eccezione del feudo vescovile di Sala a Piazza al Serchio, in quattro vicarie: Castiglione, Camporgiano, Coreglia e Barga; quest'ultima comprendeva i territori di Vergemoli e Calomini, mentre per quanto riguarda Fornovolasco, non citato, si pu\u00f2 presumere che fosse anch'esso annesso a tale vicaria. Questa situazione rimase immutata fino al 1331 anno in cui i lucchesi sconfitti dai fiorentini, persero Barga che divent\u00f2 enclave del governo di Firenze. Sorse allora la vicaria di Gallicano, in cui confluirono anche Vergemoli, Fornovolasco e Calomini.\nIl 1429 \u00e8 l'anno della divisione della Garfagnana, che durer\u00e0 fino all'Unit\u00e0 d'Italia (escludendo il periodo napoleonico). L'anno precedente, la defenestrazione di Paolo Guinigi, Signore di Lucca e lo stato di anarchia che ne consegu\u00ec, rese impossibile la difesa dei possedimenti lucchesi in Garfagnana.\nDurante le scorrerie e gli assedi che le truppe fiorentine attuavano ai danni della citt\u00e0 di Lucca e delle terre di Garfagnana, alcuni comuni si arrendevano senza opposizione a Firenze per evitare i danni di un'inutile resistenza, mentre altri ricorrevano alla protezione di Niccol\u00f2 III d'Este, marchese di Ferrara, con una dichiarazione di sudditanza.\nIl primo tra i comuni che si affidarono alla protezione degli Estensi fu quello di Sillico e le condizioni fissate in un atto del 1429, dal marchese di Ferrara, furono cos\u00ec lusinghiere e favorevoli, da incoraggiare altri numerosi comuni nell'aderire allo stato Estense.\nGli abitanti del comune di Sillico erano, infatti, accettati come sudditi estensi e di conseguenza esonerati dal pagamento di gravezze pecuniarie e personali. In pi\u00f9, il commercio con lo Stato del marchese di Ferrara era libero e perci\u00f2 privo di dazi e gabelle e i sudditi potevano portare armi per la propria difesa in tutto lo Stato. Il ricavato delle tasse e di ogni altro tipo di tassazione era lasciato per intero al comune stesso, che lo avrebbe amministrato nel proprio interesse e come meglio avrebbe creduto.\nCos\u00ec il tre febbraio 1430 Niccol\u00f2 III accord\u00f2 la propria protezione e potest\u00e0 a parecchi comuni garfagnini, tra cui Pieve Fosciana, Corfino, Castelnuovo e Gragnanella.\nPoco dopo si dettero in accomandigia allo stesso Niccol\u00f2 III anche Vergemoli, Calomini, Gallicano, Trassilico, Fornovolasco, insieme con altri comuni limitrofi, con l'avvertenza che il marchese Niccol\u00f2 avrebbe dovuto rendere queste terre a Lucca appena terminata la guerra tra lucchesi e fiorentini.\nNel 1446 si unirono allo Stato Estense quelle terre di Garfagnana tornate in possesso dei fiorentini, a seguito di nuove rappresaglie tra Firenze e Lucca. A nulla valsero i tentativi che i lucchesi fecero per estendere nuovamente il loro controllo sulle tante terre perse nel corso degli anni.\nIl governo lucchese port\u00f2 addirittura la questione davanti al Papa Niccol\u00f2 V, per spingerlo a negare l'investitura a Borso d'Este come Duca di Modena e Reggio, fino a quando non avesse restituito le terre che i suoi predecessori avevano accorpato allo Stato Estense.\nNell'aprile del 1451 il Papa sentenzi\u00f2 che lo Stato Estense poteva tenere legittimamente le terre acquisite dai suoi predecessori (tra cui Vergemoli, Calomini e Fornovolasco), ma che avrebbe dovuto restituire a Lucca quelle incorporate durante gli ultimi conflitti.\nIl territorio garfagnino risultava cos\u00ec diviso: da una parte le vicarie estensi di Castelnuovo (istituita nel 1430), di Camporgiano (istituita nel 1436), di Trassilico e delle terre nuove (entrambe istituite nel 1451); dall'altra Gallicano, Castiglione e Minucciano sotto la Repubblica di Lucca; nel mezzo Barga, unico territorio di pertinenza fiorentina.\nPer inquadrare la sorte che ebbe il comune di Vergemoli nell'ambito di questa spartizione, occorre dire che la vicaria di Tressilico a sua volta risultava composta da: Trassilico, Valico di Sopra, Valico di Sotto con le Fabbriche, Fornovolasco, Vergemoli, Calomini, Brucciano, Molazzana ed infine Cascio.\nDe Stefani riferisce di successivi contrasti tra gli abitanti delle terre estensi e quelli che invece dipendevano da Lucca, le continue ritorsioni ed i futili pretesti che ogni volta riaccendevano le liti e i dissensi. Uno di questi episodi riguarda anche Vergemoli e Calomini che furono incendiati per mano dei lucchesi, insieme con altri paesi, il giorno 17 luglio 1583 per una lite cominciata con il taglio d'alberi in territorio estense, per mano degli abitanti delle zone lucchesi confinanti.\nAnche parroci ed eruditi, oltre agli storici locali, ci testimoniano attraverso i loro scritti questa tormentata situazione. Valentino Carli, parroco di Vergemoli nel XVII secolo, racconta di scontri e liti avvenuti nel 1594 e nel 1603 tra gli abitanti di Fornovolasco e quelli di Stazzema. Paolo Pellegrino racconta di come nel 1613, Cosimo II Granduca di Toscana, attraversato il fiume Petrosciana, cerc\u00f2 di condurre le proprie truppe a nord ma fu fermato a Fornovolasco.\nGli Statuti comunali, oltre ad essere il testo di legge fondamentale per la comunit\u00e0, forniscono un quadro minuzioso della vita locale, grazie alle norme particolari che regolavano ogni aspetto della vita quotidiana.\nGli esempi pi\u00f9 antichi sono uno Statuto di Calomini del 1586 e uno di Vergemoli del 1654. Numerose norme riguardano la pastorizia e regolano, in modo ferreo ed accurato, ogni aspetto relativo a questa attivit\u00e0 (dal periodo in cui era possibile far pascolare i greggi, alle zone in cui il pascolo era vietato), fondamentale per la sussistenza delle comunit\u00e0 montane di quell'epoca. Le sanzioni previste per chi trasgrediva queste norme erano fissate in due o tre soldi, pi\u00f9 un ducatone da versare per ogni capo di bestiame che era stato colto in divieto. Oltre a queste notizie, nello Statuto di Vergemoli compare una norma sulla raccolta delle ghiande: affinch\u00e9 tutte le famiglie ne avessero una giusta quantit\u00e0, la raccolta fu limitata ad un solo membro per famiglia. Le risorse alimentari erano talmente ridotte ed indispensabili alla sussistenza della comunit\u00e0, che la diffidenza nei confronti degli stranieri era pi\u00f9 che sentita e si cercava in ogni modo di evitare che, con la loro presenza, mettessero a rischio il delicato equilibrio tra abitanti e risorse. Ad esempio, a Vergemoli esisteva l'obbligo per i forestieri di chiedere il permesso per un soggiorno lungo pi\u00f9 di tre giorni, pena la sanzione di un ducato. Nello Statuto di Calomini del 1586, si vietava di affittare case, metati o capanne a stranieri senza l'autorizzazione dell'autorit\u00e0 locale. Sulle norme in materia di agricoltura e di silvicoltura, lo Statuto di Calomini ha disposizioni pi\u00f9 precise e dettagliate di quello di Vergemoli. Infatti, si proibisce il taglio indiscriminato ed abusivo di piante da frutto quali castagno, noci, peri, ma anche querce e cerri. L'abbattimento delle piante era vincolato al parere espresso dalle autorit\u00e0 comunali, che potevano concedere il taglio d'alberi, con l'esenzione da dazi, a chi aveva necessit\u00e0 di legname per costruire case o altri fabbricati. All'epoca doveva anche essere frequente il furto di prodotti agricoli, perch\u00e9 lo Statuto prevedeva in tali casi multe molto alte.\nParticolare \u00e8 anche la diversit\u00e0 delle disposizioni tra lo Statuto di Vergemoli e Calomini, in materia di religione e costume.\nXVIII secolo.\nDell'agosto 1724 \u00e8 una bolla vescovile relativa all'oratorio di Vergemoli (recentemente restaurato), dedicato a sant'Antonio di Padova, che fu aperto al culto con la benedizione rituale del parroco don Camillo Freudiani. L'oratorio era assoggettato ad una serie di vincoli posti a favore della chiesa dei SS. Quirico e Giulitta: ad esempio, la messa doveva essere celebrata principalmente nella chiesa parrocchiale ed eventualmente nell'oratorio; i sacramenti non venivano amministrati nell'oratorio, senza il permesso del parroco e in caso di controversie, prevalevano le ragioni della parrocchia.\nLa situazione di Vergemoli e degli altri comuni sotto il governo estense si svolse senza grossi cambiamenti fino all'invasione napoleonica, quando la Garfagnana fu annessa, con l'ex Ducato di Modena nel 1797, alla Repubblica Cisalpina e poi al Regno italico.\nDurante tale periodo furono promulgate le leggi di soppressione religiosa, che tra il giugno e l'agosto del 1798, cos\u00ec come accadde in tutti i territori conquistati da Napoleone, portarono alla chiusura, anche in Garfagnana, di oltre cento istituzioni religiose. L'eremo di Calomini, oltre a vedersi confiscare tutti gli arredi sacri e le suppellettili che si trovavano all'interno dell'oratorio e dell'eremo stesso, fu defraudato di tutti i terreni ed i lasciti che il Direttorio nazionale aveva avocato a s\u00e9, i quali furono posti subito in vendita.\nContro tale decisione cerc\u00f2 di intervenire la comunit\u00e0 di Vergemoli, che riusc\u00ec a farsi donare gli immobili rimasti invenduti insieme con la chiesa ed il romitorio, con l'onere per altro del loro mantenimento.\nIl primo gennaio 1801 Vergemoli divenne comune autonomo, staccandosi dalla vicaria di Trassilico da cui dipendeva dal primo gennaio 1451.\nNell'anno 1801 ebbe origine la comunit\u00e0 di Vergemoli e essendo prima di quell'epoca e cio\u00e8 sino dal gennaio 1451, dipendente dalla vicaria di Trassilico, come risulta dai libri dei colloqui d'amministrazione comunale esistenti presso questo ufficio ove si dichiara che nell'anno 1800 il 1\u00ba gennaio fu tenuto l'ultimo parlamento Vicariale Trassilico.\nQuesto Comune che \u00e8 di religione Cristiana, si compone di cinque sezioni e cio\u00e8: Vergemoli, capoluogo e propositura, Calomini parrocchia, Fornovolasco parrocchia, San Pellegrinetto cura e Campolemisi cura perch\u00e9 dipendenti dalla parrocchia di Trassilico per lo spirituale.\nLa popolazione complessiva del Comune di Vergemoli ascende sotto il giorno di oggi a 2171 abitanti e generalmente sono tutti amanti dell'agricoltura e dell'industria, una cio\u00e8 non basta per superare la grande miseria di questo circondario e per\u00f2 nella stagione invernale molta popolazione si trasporta all'estero e in particolare modo nell'isola di Corsica per procacciarsi il necessario vitto. [\u2026] La posizione di questa Comune \u00e8 alquanto alpestre \u00e8 per\u00f2 dominata dai venti e pioggia e nell'inverno da nevi e gelo, ma a onta di tutto questo si hanno discreti prodotti e raccolti e il maggiore generale raccolto prodotto sono le castagne ed il bestiame; abbondano poi i boschi e scarseggia di terreno coltivato in cui seminano grano, scandella, patate e fagioli e nei migliori campi formentone e canapa. Vi \u00e8 pure la coltivazione delle viti, quantunque da sei anni s'abbia perduto il raccolto dietro la generale malattia detta grittogama, che si sviluppa al tempo dell'infiorizione e a poco a poco distrugge l'uva dissecandola o rompendosi prima della maturazione.\nXIX secolo.\nCon la proclamazione del Regno d'Italia nel 1860 Vergemoli, con tutta la Garfagnana, fu annesso alla provincia di Massa e Carrara, ma nel 1923 entr\u00f2 a far parte della provincia di Lucca definitivamente.\nNel 1822 a Vergemoli fu ampliata la piazza (dedicata a don Antonio Fiorani), antistante la chiesa di S. Quirico e Giulitta, a seguito dell'abbattimento di due case appartenenti una ai fratelli Forli e l'altra ad Ottavio Tommasi; il centro storico del paese assumeva cos\u00ec la struttura che ha tutt'oggi.\nNel 1844, a seguito di un accordo tra il Granducato di Toscana ed il Ducato di Modena, fu progettata la \"strada della Versilia\", che da Castelnuovo Garfagnana, passando per Sassi, Eglio, Brucciano, Fornovolasco, arrivava a Stazzema in Versilia (26\u00a0km), rimarcando la vecchia mulattiera.\nNel 1857 furono finanziati i lavori per la \"strada della Versilia\", ma con la fine del dominio degli Estensi nel 1859 e la proclamazione del Regno d'Italia, il progetto non prese mai l'avvio.\nNel 1879 la popolazione del Comune di Vergemoli era di 1980 abitanti, cos\u00ec distribuiti: Vergemoli aveva 601 abitanti, divisi in 118 famiglie; Campolemisi aveva 328 abitanti, suddivisi in 68 famiglie; Fornovolasco 297 abitanti, per 84 famiglie; Calomini aveva 254 abitanti, divisi in 52 famiglie ed infine S. Pellegrinetto 500 persone, divise in 83 famiglie.\nSimboli.\nLo stemma di Vergemoli si blasonava:\nQuello di Vergemoli \u00e8 uno stemma complesso nel quale si fondono tradizioni, territorio e leggende. I tre monti potrebbero ricordare la natura del territorio e in particolare la Pania della Croce, le due bandiere due stati confinanti ed infine le stelle, unione di pi\u00f9 popoli della nuova comunit\u00e0. Tutto questo potrebbe per\u00f2 anche riferirsi allo stemma dei monaci olivetani di San Ponziano di Lucca, i quali furono presenti per diversi secoli nella zona. Continuando, la freccia posta orizzontalmente nella parte inferiore dello scudo bipartito, potrebbe ricordare l'antica presenza di miniere di ferro e la sua lavorazione per la produzione di armi e strumenti da lavoro. Il compasso potrebbe rifarsi al nome della localit\u00e0, fra le due valli (\"vallis gemina\") e la mezza luna raffigurata con tratti umani, alla serenit\u00e0 e alla bellezza dei luoghi.\nMonumenti e luoghi d'interesse.\nTra i monumenti e i luoghi di maggiore rilievo a Vergemoli citiamo qui la Chiesa di Sant'Antonio, la Chiesa dei Santi Quirico e Giulitta, la Chiesa della Vergine della Neve nella vicina localit\u00e0 di Campolemisi, il Palazzo Roni, la Fontana Bernarda e la suggestiva Grotta del vento, uno dei pi\u00f9 incantevoli luoghi del \"Parco Naturale delle Alpi Apuane\".\nInoltre sono da menzionare il Parco del Levigliese e l'Eremo di Calomini.\nIl giornalino \"La Tramontana\".\nPur essendo un comune piccolo, Vergemoli ha un proprio giornalino, \"La Tramontana\", che ogni tre mesi esce con un nuovo numero, assieme al calendario, riguardanti il comune e le sue frazioni. Il primo numero del giornalino \u00e8 uscito nel dicembre del 2004.\nDetti sul paese.\n\"Vergemoli ha le mura di menta, piange chi esce, ride chi entra\"\nSociet\u00e0.\nEvoluzione demografica.\nQui sono riportati i dati demografici del vecchio comune di Vergemoli; il comune comprendeva anche le frazioni di:\nFornovolasco, Calomini, San Pellegrinetto e Campolemisi\nEtnie e minoranze straniere.\nSecondo i dati ISTAT al 31 dicembre 2009 la popolazione totale residente era di 336 persone. Le nazionalit\u00e0 straniere maggiormente rappresentate in base alla loro percentuale sul totale della popolazione residente erano:\n 1,19%"}
{"id": "32402", "revid": "322321", "url": "https://it.wikipedia.org/wiki?curid=32402", "title": "Villa Basilica", "text": "Villa Basilica \u00e8 un comune italiano di abitanti della provincia di Lucca in Toscana.\nStoria.\nLa \"Torta salata di Villa co' becchi\" ovvero una torta tipica fatta con riso, uova, formaggio, pepe e altre spezie, la base \u00e8 un suolo di pasta che viene maestralmente trasformato in becchi (che contornano il ripieno) prima della cottura.\nIl \u201csalviato\u201d altra torta salata di patate caratteristica di Villa Basilica, che pu\u00f2 essere servita come antipasto o come secondo con contorno di insalata; generalmente viene mangiata calda ma pu\u00f2 essere consumata anche fredda. Si presenta con forma rotonda di color giallo-ocra; ha un aspetto invitante per il colore e la lavorazione \u201ca forchetta\u201d dell\u2019impasto; l\u2019aroma ed il profumo risultano essere invitanti e appetitosi in virt\u00f9 dei suoi ingredienti particolarmente profumati (prezzemolo o timo).\nI necci (frittelle di farina di castagne) cotti tra i testi (piastre in cotto precedentemente scaldate) e le foglie di castagno reidratate. Possono essere riempiti con ingredienti salati quali ricotta, stracchino, salsiccia oppure dolci come crema di nocciole o marmellata. \nDell'ottima farina di castagne la possiamo trovare nelle frazioni di Pariana e Colognora.\nSociet\u00e0.\nEvoluzione demografica.\nSecondo il censimento del 1832, la popolazione di Villa Basilica era composta da abitanti cos\u00ec suddivisi:\nVilla Basilica ; Pariana 630; Colognora 352; Boveglio 578; Aramo 215; Collodi 1049; Fibbialla 184; Medicina 292; Pontito 416; S. Quirico 492; Stiappa 289; Veneri 882.\nAlla fine del secolo, a causa delle riduzioni territoriali la popolazione scese a unit\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 99 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nAsilo nido \"Le Coccinelle\"\nScuola dell'infanzia \"Pietro Perna\"\nScuola Elementare \"Salvo d'Acquisto\"\nScuola secondaria di 1\u00b0 grado (media) \"Stefano Franchi\"\nFestival Nazionale Cinema Teatro Televisione.\nVilla Basilica dagli anni novanta \u00e8 sede di un prestigioso premio alle arti dello spettacolo. Inizialmente nato come vetrina cinematografica per cineasti emergenti e come premio legato alle eccellenze del grande schermo dal 2006, anno della sua riforma, ha esteso i riconoscimenti alle diverse muse delle arti performative, includendo anche l'ultima nata, la televisione. Con l'istituzione del Premio \"Giulia Ammannati\" (madre di Galileo Galilei nativa di Villa Basilica), e dell'affidamento della direzione artistica al giornalista critico cinematografico Franco Mariani, vengono cos\u00ec riconosciute le eccellenze in campo cinematografico, televisivo e teatrale, dalla prosa alla danza fino alla lirica, con riconoscimenti speciali dedicati al settore delle comunicazioni. Negli ultimi anni il festival ha premiato diversi attrici, attori, maestri del cinema, personaggi della televisione, del giornalismo e del teatro.\nTra i maestri del cinema insigniti del premio Giuliano Montaldo, Luigi Comencini, Gillo Pontecorvo, Franco Zeffirelli, Leonardo Pieraccioni, Alberto Sironi, Giuseppe Ferlito, Alberto Negrin, Stefano Calvagna, Dante Marracini e Cinzia TH Torrini, la prima donna regista ad essere insignita dell'alto riconoscimento del Festival, e Vittorio Rambaldi, figlio del tre volte Premio Oscar Carlo Rambaldi, primo regista internazionale a ricevere l'ambito titolo.\nAd oggi sono oltre 180 i personaggi del mondo dello spettacolo iscritti nell'albo d'oro della manifestazione.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32403", "revid": "322321", "url": "https://it.wikipedia.org/wiki?curid=32403", "title": "Villa Collemandina", "text": "Villa Collemandina \u00e8 un comune italiano di abitanti della Garfagnana in provincia di Lucca, facente parte del Parco Nazionale dell'Appennino Tosco-Emiliano.\nGeografia fisica.\nIl comune di Villa Collemandina si trova nella zona della Garfagnana centrale, nell'alta valle del Serchio; dista dal capoluogo provinciale .\nIl territorio comunale occupa una superficie di 34,79 chilometri quadrati ed \u00e8 caratterizzato da un paesaggio collinare nella parte sud e media ed alta montagna appenninica a nord; \u00e8 attraversato da nord-est a sud da \"Il Fiume\" o torrente Corfino, affluente del fiume Serchio. La differenza altimetrica risulta compresa tra i 452 e i 1982 m s.l.m. di Monte Vecchio sul crinale appenninico, ci\u00f2 fa s\u00ec che il territorio sia ricco di castagneti alternati a coltivi e prati nella parte pi\u00f9 bassa, mentre in altitudine troviamo faggete e boschi di conifere, fino alle praterie appenniniche di alta quota. \nAl centro del comune si trova il massiccio montuoso della Pania di Corfino (1603 m s.l.m.), che con il suo aspetto roccioso, domina su tutta la zona meridionale e buona parte della valle del Serchio.\nIl comune \u00e8 formato da sette paesi: Villa Collemandina (capoluogo e sede comunale) e le frazioni di Canigiano, Corfino, Magnano, Massa Sassorosso, Pianacci, Sassorosso.\nStoria.\nIl territorio fu abitato da una societ\u00e0 mista di Etruschi, e Liguri Apuani lungo le rotte di comunicazione verso il nord Italia fino alla conquista dei Romani nel 180 A.C. circa. Dalla fine del X secolo fu feudo dei Cunimondinghi a partire da Rodilando figlio di Cunimondo IV signore di Villa Collemandina e di Castelvecchio di Garfagnana.\nDal nome dei signori Cunimondinghi, deriv\u00f2 l\u2019appellativo Collemandina o Collemandrina, con cui \u00e8 qualificato tutt\u2019oggi il paese.\nDurante il XIII secolo il paese fu dominato dalla famiglia dei De Nobili che nel 1265 cedettero il loro feudo al vicino comune di Castiglione di Garfagnana sotto l'influenza lucchese. Nel 1430 tutto il territorio pass\u00f2 sotto il dominio del Ducato Estense e vi rimase fino all'Unit\u00e0 d'Italia. Fra il 1803 e il 1806 ci fu la cosiddetta soppressione con relativa fusione dei piccoli comuni autonomi (al tempo corrispondenti a 4), formandosi cos\u00ec l'attuale comune di Villa Collemandina.\nIl giorno 7 settembre 1920 il capoluogo fu l'epicentro del terremoto che sconvolse tutta la Garfagnana (vedi Terremoto della Garfagnana e della Lunigiana del 1920), causando in paese 29 vittime. In questo tragico evento il vecchio paese medievale fu completamente raso al suolo e anche se negli anni immediatamente successivi fu ricostruito, ovviamente la distruzione provocata dal sisma, ne cambi\u00f2 per sempre la sua fisionomia.\nNel 1923 il comune, insieme a tutti gli altri comuni della Garfagnana, fu separato dalla provincia di Massa Carrara per entrare a far parte della provincia di Lucca. \nSociet\u00e0.\nEtnie e minoranze straniere.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32406", "revid": "281779", "url": "https://it.wikipedia.org/wiki?curid=32406", "title": "Comunit\u00e0 ebraica di Reggio Emilia", "text": "La comunit\u00e0 ebraica di Reggio Emilia ebbe origine nel XV secolo. Oggi dipende dalla Comunit\u00e0 ebraica di Modena.\nStoria.\nLe prime notizie di ebrei insediatisi nella citt\u00e0 di Reggio Emilia sono del 1413, quando il Comune, sotto la signoria estense, invit\u00f2 una piccola colonia ebraica a trasferirsi in citt\u00e0 allo scopo di \"tenere banco\" e porre rimedio alle \"mordaci usure\" praticate dai cristiani, a confronto dei quali i \"i giudei prestavano a buon marcato\".\nIl primo ebreo insediatosi fu un certo Muso di Luguzo, il quale stipul\u00f2 col Comune i \"Capitoli della condotta\", che garantivano a lui e alla sua famiglia piena libert\u00e0 religiosa, sicurezza di persona e di beni e fissavano le norme con le quali gli ebrei avrebbero prestato su pegno o su carta, cio\u00e8 con scritture e garanzie. Ben presto dietro a Muso vennero altre famiglie di ebrei, formando a poco a poco la \"Nazione Ebraica\", nome che comprendeva le due universit\u00e0 israelitiche di Modena e di Reggio e le \"figliali\" o \"castellanze\" sparse per i centri minori dal piano al colle. L'Universit\u00e0 reggiana raggiunse circa 900 persone nel XVII secolo, ne aveva circa 700 nel 1856 e poco pi\u00f9 di 100 nel 1925. Durante la seconda guerra mondiale furono deportate e uccise 10 persone.\nEsistevano diverse comunit\u00e0 ebraiche anche nei centri minori della pianura come Guastalla, Rubiera, Scandiano e Correggio, mentre non si ebbero insediamenti sull'Appennino. Attualmente non esiste pi\u00f9 una comunit\u00e0 ebraica autonoma, la Sinagoga di Reggio Emilia \u00e8 utilizzata come spazio museale e gli ebrei reggiani dipendono dalla comunit\u00e0 di Modena.\nFormazione del Ghetto.\nGli ebrei reggiani fino al 1669 vivevano sparsi per la citt\u00e0, raggruppati principalmente in tre aree. In quell'anno Laura Martinozzi, vedova del duca Alfonso d'Este e tutrice del figlio Francesco II, decise la costituzione del Ghetto e gli ebrei si dovettero trasferire lungo tre strade perpendicolari e una parallela alla via Emilia, le attuali via dell'Aquila, il cui nome deriva dell'aquila estense allora posta sul portone a ricordo della costituzione del ghetto (detta allora contrada primo ghetto), via Monzermone (contrada secondo ghetto o scuola grande, dove sorge l'attuale sinagoga), via Caggiati (contrada terzo ghetto) e via della Volta (contrada ultimo ghetto), chiamata cos\u00ec a causa della volta che si affaccia sulla via Emilia in cui era posta una delle sette porte del quartiere, via San Rocco (contrada dell'orto).\nNel ghetto reggiano, come in altri ghetti italiani, vigevano la chiusura notturna delle sette porte (tranne nei giorni di teatro) e diverse restrizioni per gli abitanti.\nLa reclusione degli ebrei venne abolita nel periodo napoleonico.\nFra le altre testimonianze della presenza ebraica a Reggio \u00e8 da ricordare il cimitero ebraico a fianco del cimitero monumentale suburbano, entrambi costruiti fuori dalle mura dopo le ordinanze napoleoniche. Prima dello spostamento il cimitero ebraico era posto all'interno del perimetro del ghetto.\nAndrea Balletti riporta che nel nuovo cimitero venne per primo seppellito nel 1818 un ragazzo di nome Beniamino Fo\u00e0, nel cui feretro si segu\u00ec il rito di seppellirvi anche un gallo, affinch\u00e9 potesse svegliare i morti nel giorno del Giudizio per correre ad occupare i posti migliori nella valle di Giosafat.\nRiti.\nGli ebrei reggiani professavano diversi riti, per cui si ebbero sinagoghe, o scuole, di rito italiano, spagnolo o tedesco: la maggiore, detta \"Offizio Grande\" inizialmente venne costruita in via Migliorati e venne officiata fino al 1670, finch\u00e9 non venne trasferita in via dell'Aquila e poi ricostruita \"con magnificenza\" da Pietro Marchelli e di nuovo inaugurata il 15 gennaio 1858."}
{"id": "32421", "revid": "125858718", "url": "https://it.wikipedia.org/wiki?curid=32421", "title": "Accumoli", "text": "Accumoli \u00e8 un comune italiano di 549 abitanti della provincia di Rieti nel Lazio. Appartenuto storicamente all'Abruzzo sotto i regni di Sicilia, di Napoli, delle Due Sicilie e d'Italia, restando inclusa di volta in volta nel Giustizierato d'Abruzzo (1265-1273), nell'Abruzzo Ulteriore (1273-1806), nell'Abruzzo Ulteriore II (1806-1860) e nella provincia dell'Aquila (1860-1927), dal 1806 al 1926 fu parte del distretto e poi del circondario di Cittaducale.\n\u00c8 l'unico comune del Lazio a confinare con le Marche; confina con Arquata del Tronto, che a sua volta \u00e8 l'unico comune delle Marche a confinare con il Lazio.\nGeografia fisica.\nTerritorio.\nSituato all'altitudine di s.l.m. nell'Appennino umbro-marchigiano in una conca all'estremo Nord-est del Lazio, Accumoli \u00e8 inserito nella Comunit\u00e0 montana del Velino. Fino al 1927 era parte della provincia dell'Aquila in Abruzzo. Il comune di Accumoli (insieme a quello confinante di Arquata del Tronto) \u00e8 uno dei due comuni italiani che confinano con tre regioni (Abruzzo, Marche e Umbria) diverse da quella di appartenenza (Lazio).\nOrografia.\nA nord sono posti i Monti Sibillini con il Monte Vettore, a sud-est \u00e8 posto invece il versante laziale dei Monti della Laga, a sud-ovest si staglia la sagoma del Monte Pozzoni. Nel territorio comunale sono presenti diverse cime che superano i 1.500 m, tra le quali, Monte Utero di 1.806,9 m, Monte l'Inversaturo di 1.723,4 m, La Civita di 1.719 m, il Monte Morale di 1.664 m, Scoglio Pecorino di 1.661 m, la cima di Costa Cavallo di 1.654 m, Costa Castelluccia di 1.602 m, il Monte Cerasola di 1.549 metri, il Monte Civitella di 1.522 m e il Monte Ciambella di 1.480 m.\nIdrografia.\nIl territorio comunale \u00e8 \"tagliato in due\" dal corso del fiume Tronto, che ha le sue fonti nel confinante comune di Amatrice.\nClima.\nIl clima \u00e8 quello tipico dell'Appennino interno con inverni freddi e nevosi e con estati quasi mai troppo calde.\nOrigini del nome.\nCi sono tre ipotesi sull'origine del nome \"Accumoli\", il toponimo potrebbe derivare dal latino \"cumulus\", \"cumulo\", a causa della grande costruzione di case (cumulo) da parte degli abitanti. La seconda \u00e8 che potrebbe derivare dal latino \"ad-culum\", ovvero \"in cima\". L'ultima ipotesi vuole che il nome derivi dall'aggregazione di tanti piccoli villaggi da parte dei Normanni.\nStoria.\nIl nome di \"Acumulo\" appare forse per la prima volta nel 1037 quando Corrado II confermava la donazione della Terra \"Summatina\" fatta da Maginardo di Siolfo nel X secolo al vescovo di Ascoli. Il comune ha origine nel XII secolo, quando il territorio nella Valle del Tronto era sotto il dominio dei Normanni e in seguito del Regno di Napoli. Cascia minacciava l'estremo confine del Regno, cos\u00ec per rafforzarlo, i governatori locali decisero di riunire sotto un'unica citt\u00e0 i tanti villaggi sparsi per la Valle del Tronto sostituendo probabilmente il decaduto centro di \"Summata\".\nNel XIII secolo fu conteso lungamente da Norcia sotto il cui dominio cadde per qualche tempo per essere restituito poi nel 1255 circa al vescovo di Ascoli. Annesso al Regno di Sicilia, con gli Angioini entr\u00f2 a far parte del vasto comprensorio territoriale noto come \"Capitania della Montagna d'Abruzzo\", istituito a custodia del tratto pi\u00f9 settentrionale del confine tra Regno di Sicilia e Stato della Chiesa. Nel XV secolo fu oggetto di permute tra i re di Napoli e il Papa, tornando poi nel Regno come \"Universitas\" demaniale fino all'acquisto effettuato dai Medici nel 1643, entrando successivamente a far parte degli Stati mediceo farnesiani. Sub\u00ec numerosi danni da ripetuti terremoti quali quelli del 1639 e del 1703.\nTerremoto del 2016.\nIl 24 agosto 2016 \u00e8 stato colpito da un terremoto di magnitudo 6,0, con epicentro nella stessa Accumoli, che ha causato undici vittime (quattro nel capoluogo e sette nelle frazioni) e gravi danni al centro storico.\nMonumenti e luoghi d'interesse.\nIl centro che aveva ottenuto il titolo di citt\u00e0 durante il regno degli Aragonesi, era cinto da mura civiche munite di torri e quattro porte note con il nome di: Porta San Pietro, Porta Vecchia, Porta del Campo e Porta Pescara.\nArchitetture civili.\nTorre civica.\nSalendo per via S. Tommasi si trova la Torre civica del XII secolo. Larga in pianta, quadrata e slanciata, resta come simbolo delle antiche libert\u00e0 comunali. \u00c8 unica nel suo genere in tutta la Valle del Tronto. Innestato alla sinistra della Torre Civica si erge il Palazzo del Podest\u00e0. \u00c8 un organismo orizzontale, a conci di arenaria squadrati e lisci, scandito al piano terra da due arcate, tipiche dei palazzi pubblici medioevali. Oggi \u00e8 sede di uffici comunali.\nPalazzo del Guasto.\nUn altro monumento \u00e8 il Palazzo del Guasto del XV secolo. Qui tra il 1427 e il 1433 predic\u00f2 S. Bernardino come si evince dal monogramma su una delle sue finestre.\nPalazzo Marini.\nGrande struttura tardomanierista adattata al pendio della strada. Si caratterizza per un portale incorniciato da bugnato a punta di diamante e da colonne tortili con capitello ionico a zampe di elefante. D'ispirazione tardomanierista partenopea sono anche gli affreschi presenti nelle sale interne. Notevoli i soffitti a cassettoni e il monumentale camino.\nPalazzo Cappello.\nPalazzo Cappello, un edificio a cinque piani del XVII secolo si erge al culmine dell'abitato nei pressi dell'antica rocca. La struttura cinquecentesca ingloba una parte costruita o ricostruita in un periodo successivo riconoscibile dalla tecnica costruttiva. Infatti la parte originale \u00e8 tutta in pietra a vista squadrata e con finestre monumentali. L'edificio \u00e8 stato usato come caserma dei Carabinieri a partire dal 1864 a tre anni dalla costituzione dello Stato italiano e quindi probabilmente una delle prime caserme della nuova Italia.\nCi sono tre accessi all'edificio di cui due monumentali uno dal lato est a livello delle cantine e che raggiunge il primo piano con uno scalone in arenaria da cui si pu\u00f2 entrare nel palazzo a mezzo di un'ampia scala elicoidale, che permette di scendere alle cantine di secondo livello o salire al piano nobile. Questa scala interamente costruita in loco con gradini in arenaria incastrati nel muro e appoggiati al centro seguendo un'elicoidale, \u00e8 una rarit\u00e0 architettonica, probabilmente unica. Dall'entrata monumentale a nord-ovest, riservata alle carrozze, si accede attraverso un ampio passaggio con volta piena a tutto sesto al cortile interno, caratterizzato da un loggiato su tre ordini con colonne in arenaria e capitelli corinzi nei primi due ordini, mentre il terzo, costruito in seguito, con pi\u00f9 semplici capitelli dorici.\nDal cortile si accede al loggiato a mezzo di una scala monumentale costruita anch'essa in un secondo periodo. Si racconta che l'ultimo piano, i cui interni sono rimasti grezzi fino al 1996, sia stato costruito con l'intento di togliere un'ora di sole al tramonto al sottostante Palazzo Marini.\nPalazzo Organtini.\nEdificio a tre piani che si caratterizza per le sue sale affrescate. Notevoli i soffitti a cassettoni e l'ampio \"Salone dei ricevimenti\", anch'esso affrescato con dipinti di quell'epoca.\nAltro.\nOpera dell'architetto pitiglianese Enrico Lattes che realizz\u00f2 l'opera nel 1927. Si trova all'ingresso del borgo.\nSociet\u00e0.\nEtnie e minoranze straniere.\nAl 31 dicembre 2018 gli stranieri residenti erano 65, di cui 46 provenienti dalla Romania.\nLingue e dialetti.\nIl comune rappresenta il confine orientale dei dialetti italiani mediani.\nTradizioni e folclore.\nLa patrona del paese, la Beata Vergine Maria Addolorata viene festeggiata la prima o la seconda domenica di settembre.\nGeografia antropica.\nFrazioni.\nAllineato su un crinale. Il suo nome compare la prima volta nel XIII secolo in una lista di chiese tributarie di Farfa.\nNel seno (ventre) della valle che scende da Colleposta, tra fittissimi boschi cedui, con magnifica vista sui monti della Laga e fino al Gran Sasso.\nIl suo nome significa villa in colle posita. \u00c8 allungata sul crinale che scende verso Casaventre.\nCollespada.\nCollespada, reso noto dai racconti del poeta romanesco Federico Tosti, dov'era la casa dei nonni e dove visse gran parte della sua giovent\u00f9, \u00e8 oggi in provincia di Rieti; all'epoca era in territorio aquilano e venne trasferito al Lazio nel ventennio fascista.\n\u00c8 situata su un piccolo pianoro marnoso alla destra del Tronto, nei pressi del Vicus Badies, poche le case del XVI secolo, segno di uno sviluppo tardivo.\nGrisciano.\nLa frazione di Grisciano \u00e8 l'ultimo paese dell'alta Sabina, sul confine con le Marche.\nIllica.\nLa frazione di Illica, a s.l.m., sorge nell'area dei Monti della Laga a pochi chilometri da Amatrice.\nVillaggio addossato al rilievo d'arenaria su cui sorge Accumoli. Le case quasi tutte di origine ottocentesca, tranne il gruppo pi\u00f9 antico verso le Mole, formatosi dal XVII secolo.\nNei documenti \u00e8 detto Libertino, Ipertino e Vipertino, forse da ubertinus (uber), con riferimento alla fertilit\u00e0 dei campi tra il Tronto e il torrente Pescara.\nAdagiata su un pianoro contornato da boschi (macla = bosco, macchia). Il caseggiato attuale risale al XVII-XVIII secolo.\nSotto la strada che da Libertino sale ad Accumoli, nei pressi del Pescara, dove vi erano dei mulini (mole). Le case sono seicentesche (1654, 1681, ecc.). Secondo la tradizione, durante l'assedio francese del 1527 a questi mulini scendevano, per camminamenti sotterranei, gli accumolesi per rifornirsi di grano.\nDa casulae = casupole. Era detto anche Poggio Filettone e Poggio Bruciato per essere stato incendiato e gli abitanti trucidati una prima volta dagli ascolani nelle lotte con gli accumolesi nel XV secolo e di nuovo nel 1527 dai francesi. Per la cura delle anime dipendeva da S. Lucia in Accumoli.\nPoggio d'Api.\nLa frazione di Poggio d'Api (1080 ) presenta sorgenti di acqua ed \u00e8 sede dell'oasi WWF del lago Secco (1548 ). Tale oasi \u00e8 la pi\u00f9 a sud d'Europa a contenere un particolare tipo di tritone alpino.\nIl nome significa semplicemente colle delle api. Il nome Api compare la prima volta nel 1052 tra le \"corti\" confermate da Leone IX al vescovo di Ascoli ed \u00e8 ripetuto nelle carte successive dello stesso tenore.\nAggruppato sul ripiano di un crinale a ridosso dei rilievi appenninici, in uno scenario di grande suggestione e vastit\u00e0.\nSituato sopra un rilievo ricco di falde idriche, da cui nel corso dei secoli, sono discese frane rovinose. Secondo la tradizione, una di queste, in epoca imprecisata, provocata dal demonio in persona distrusse S. Giovanni vecchio, arrestandosi miracolosamente davanti alla chiesa per intervento del santo patrono; un'altra nel 1860 seppell\u00ec un ponte, trasportando sassi per circa un chilometro.\nTerracino.\nLa frazione di Terracino, a s.l.m., \u00e8 la pi\u00f9 alta del comune, appollaiata su un ripiano calcareo, tra pascoli e boschi. L'edificio principale del centro abitato \u00e8 la chiesa di San Giorgio, il cui portale riporta la data 1522, sebbene alcuni affreschi all'interno rechino date precedenti e la sagrestia risulti essere il nucleo originario dell'edificio, probabilmente una cappella basso-medievale. Il campanile della chiesa fu ricostruito negli anni trenta del Novecento riprendendo la forma di un precedente campanile, probabilmente crollato a causa dei numerosi terremoti passati, ritratto su una tela del XVII secolo rappresentante San Giorgio e il drago, con una vista del paese sullo sfondo. Buona parte degli edifici \u00e8 di epoca settecentesca e ottocentesca.\nSorge su un solido strato di arenaria. Diversi edifici sono del periodo rinascimentale.\nEdificata in mezzo a un terreno breccioso.\nEconomia.\nTurismo.\nNell'anno 2008 \u00e8 entrato a far parte del consorzio \"Riviera delle Palme\", comprendente altri sei comuni costieri e interni della provincia di Ascoli Piceno.\nInfrastrutture e trasporti.\nStrade.\nAccumoli ha uno svincolo sulla Strada statale 4, l'antica Via Salaria, che oggi \u00e8 una strada a una sola carreggiata ma a scorrimento veloce (con l'eccezione del tratto Posta-Rieti ancora da ammodernare). La Salaria collega Accumoli da un lato a Roma e al capoluogo di provincia Rieti, dall'altro ad Ascoli Piceno e al mare Adriatico.\nFerrovie.\nAccumoli non \u00e8 servita da alcuna linea ferroviaria. La citt\u00e0 avrebbe dovuto essere collegata dalla Ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata ma mai realizzata.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n\u00ba 1 del 2 gennaio 1927, per volont\u00e0 del governo fascista, quando venne istituita la provincia di Rieti, Accumoli pass\u00f2 dalla provincia dell'Aquila a quella di Rieti.\nFonte: Ministero dell'Interno"}
{"id": "32422", "revid": "125903976", "url": "https://it.wikipedia.org/wiki?curid=32422", "title": "Amatrice", "text": "Amatrice (anche con l'articolo: l'Amatrice; \"L'Amatrici\" in dialetto sabino) \u00e8 un comune italiano di abitanti della provincia di Rieti nel Lazio. Appartenuto storicamente all'Abruzzo sotto i regni di Sicilia, di Napoli, delle Due Sicilie e d'Italia, restando inclusa di volta in volta nel Giustizierato d'Abruzzo (1265-1273), nell'Abruzzo Ulteriore (1273-1806), nell'Abruzzo Ulteriore II (1806-1860) e nella provincia dell'Aquila (1860-1927), dal 1806 al 1926 fu parte del distretto e poi del circondario di Cittaducale. Sede del polo agroalimentare del parco nazionale del Gran Sasso e Monti della Laga, fa parte della comunit\u00e0 montana del Velino e dal 2015 del club dei borghi pi\u00f9 belli d'Italia. Situata in un'area altamente sismica, \u00e8 stata pi\u00f9 volte devastata dai terremoti, l'ultimo dei quali nel 2016 ha completamente distrutto la parte antica.\nGeografia fisica.\nTerritorio.\nAmatrice \u00e8 situata al centro di una conca verdeggiante, incastonata a sua volta in un'area al confine tra quattro regioni italiane: Lazio, Umbria, Marche e Abruzzo, in una zona strategica di passaggio tra versante adriatico e quello tirrenico, nell'alto bacino idrografico del fiume Tronto.\nIl suo territorio si articola in un altopiano centrale con un'altitudine compresa tra i 900 e i metri, ospitante il lago di Scandarello, un bacino artificiale ottenuto mediante lo sbarramento del \"rio Scandarello\" nel 1924, e circondato da rilievi che sul lato orientale superano i metri, in corrispondenza della dorsale principale dei Monti della Laga, e sul lato occidentale raggiungono i con il Monte Pozzoni. Nel comune di Amatrice \u00e8 inclusa la cima del Monte Gorzano (), la vetta pi\u00f9 alta del Lazio, mentre sulla stessa linea spartiacque si ergono anche le cime di Pizzo di Moscio, Cima Lepri e Pizzo di Sevo tutte sopra i di quota.\nA differenza di diversi altri gruppi appenninici, la catena della Laga non \u00e8 costituita di calcari, bens\u00ec di rocce poco permeabili, quali arenarie e marne, meglio note come molasse che rendono molto limitata l'infiltrazione delle acque piovane nel sottosuolo. Ci\u00f2 permette l'esistenza di un gran numero di sorgenti perenni, distribuite sin quasi sulle vette, che alimentano la circolazione superficiale. Questo territorio, quindi, a differenza delle altre montagne dell'Appennino centrale, si presenta verdeggiante e ricco d'acqua durante tutto l'anno.\nSalendo dalla conca verso le cime, si abbandonano i coltivi e i boschi prevalentemente formati di cerro, castagno e pioppo, per entrare poi nelle caratteristiche faggete di montagna. Il bosco si spinge cos\u00ec sino a circa metri di quota, per lasciare quindi lo spazio alla prateria d'altitudine che, all'inizio dell'estate, subisce l'effetto del fenomeno della fioritura. In questo contesto assumono particolare rilievo i numerosi fossi che scendono verso valle con un continuo susseguirsi di salti di roccia. Questi, nella fascia d'altitudine compresa tra metri e metri di altitudine, formano cascate con dislivelli anche di 70-80 metri che, spettacolari in primavera per la portata d'acqua dovuta al disgelo, assumono toni suggestivi in inverno per l'abbondante ghiaccio che le riveste.\nDal 1991 il territorio amatriciano \u00e8 incluso nel parco nazionale del Gran Sasso e Monti della Laga cui la cittadina dedica un piccolo parco turistico-fotografico con annessa l'intera planimetria-altimetria 3D.\nStoria.\nReperti archeologici dimostrano che la conca d'Amatrice fu abitata dall'uomo sin dall'et\u00e0 preistorica. La vicinanza al tracciato dell'antica via Salaria favor\u00ec lo sviluppo di insediamenti nel territorio amatriciano gi\u00e0 in epoca preromana. All'epoca romana risalgono i resti di edifici e tombe rinvenute in diverse zone del territorio, noto per gli scrittori romani come \"Summa Villarum\", termine con il quale si identificava per esteso tutta l'area attualmente occupata dal comune di Amatrice. Nel 568 i Longobardi invasero l'Italia e costituirono il Ducato di Spoleto suddividendolo in Comitati e Gastaldati e il territorio dell'odierna Amatrice pass\u00f2 sotto il Comitato di Ascoli.\nNel \"Regesto di Farfa\" sono ricordati, per il periodo che va dalla met\u00e0 dell'VIII secolo agli inizi del XII, i nomi di molte localit\u00e0 e villaggi dell'attuale comune e, tra essi, nel 1012, anche quello di \"Matrice\", ricordato ancora nel 1037 nel diploma con cui l'imperatore Corrado II conferma al vescovo di Ascoli i suoi possedimenti. In realt\u00e0 il nome di \"Matrice\" compare in et\u00e0 ancora anteriore, durante la met\u00e0 del X secolo nel 940, in un documento della chiesa teramana come confine in una concessione di beni, confermando gi\u00e0 in quel periodo come la localit\u00e0 fosse gi\u00e0 punto di riferimento e di preminenza rispetto alle altre ville del territorio \"summatino\".\nPassata per un breve periodo durante il secolo XIII sotto il dominio di Norcia insieme al resto delle terre Summatine e da questa restituita al vescovo di Ascoli intorno al 1255, contribu\u00ec all'edificazione della rocca di Arquata per difendere Ascoli dalle mire espansionistiche degli Svevi sotto il cui dominio cadde intorno al 1265, al tempo del re Manfredi di Sicilia, entrando a far parte del Regno di Sicilia e, in seguito, del Regno di Napoli (Giustizierato d'Abruzzo, poi Abruzzo Ulteriore). La citt\u00e0 non volle sottostare al dominio angioino e anzi, pi\u00f9 volte, si ribell\u00f2 apertamente, aspirando all'indipendenza e parteggiando per la parte ascolana. Nel 1271 e nel 1274 Carlo I d'Angi\u00f2 invi\u00f2 degli eserciti per debellare la resistenza degli amatriciani e ridurre la citt\u00e0 all'obbedienza. Contemporaneamente si assiste alla scomparsa dei baroni e alla formazione, con a capo Amatrice, dell'Universitas, cio\u00e8 del comune in territorio liberamente organizzato, relativamente autonomo dal potere centrale, che si governa tramite un parlamento. In questo periodo Amatrice assomma sotto la sua giurisdizione tutti i castelli appartenenti al comitato di Rieti, sulla sinistra del Tronto, e quelli del territorio sommatino: L'influenza della citt\u00e0 si estende su un territorio che va da Campotosto sino ai confini di Cittareale, ma anche su molti castelli e villaggi sul versante teramano. Amatrice partecip\u00f2 alle crociate e da questo trarrebbe origine la croce che brilla sullo stemma comunale.\nNei secoli XIV e XV Amatrice \u00e8 in continua lotta con le citt\u00e0 e i castelli circostanti, per questioni di confine e di prestigio. Sono rimasti famosi i conflitti con Norcia, Arquata e L'Aquila. Tradizionale alleata di Amatrice fu la citt\u00e0 di Ascoli. Gli amatriciani presero parte, a fianco delle milizie comandate da Andrea Fortebraccio, conte di Montone, al lungo assedio dell'Aquila e alla battaglia finale del giugno 1424, che segn\u00f2 la sconfitta di Braccio morto sul campo. Amatrice, durante i conflitti tra angioini e aragonesi per il possesso del Regno di Napoli, sostenne tenacemente i secondi, anche durante la guerra. Il sovrano aragonese Ferdinando, sedata la rivolta dei Baroni nel 1485, nell'anno seguente ricompens\u00f2 Amatrice, concedendole il privilegio di battere moneta con il motto \"Fidelis Amatrix\". Tuttavia nel febbraio 1529, dopo un'eroica resistenza, venne riconquistata e messa a ferro e fuoco da Filiberto di Chalons, generale di Carlo V. Per punire la ribellione, Carlo V nel 1538 diede lo Stato di Amatrice in feudo ad un suo capitano, Alessandro Vitelli. Amatrice veniva cos\u00ec a perdere il suo stato di \"universitas\" demaniale durata oltre due secoli.\nSuccessivamente Amatrice, tra il 1582 e il 1692, per matrimonio di Beatrice Vitelli nipote di Alessandro, visse sotto il dominio degli Orsini di Mentana del ramo di Bracciano, nel 1693 dopo la morte di Alessandro, primo e ultimo principe Orsini di Amatrice, riconosciuto reo dell'uxoricidio, avvenuto nel 1648 in Amatrice, della moglie Anna Maria figlia di Gaspare Caffarelli duca di Assergi, scontandone una trentennale prigionia in Castel Sant'Angelo a Roma, fu acquisita come \"feudo nuovo\", contro le pretese degli Orsini di Gravina, per 28.000 ducati da Vittoria Montefeltro della Rovere, nipote di Livia Della Rovere e pronipote di Isabella Vitelli sorella di Beatrice e vedova del granduca Ferdinando II de' Medici di Firenze, che la conservarono fino al 1737.Nel 1735 Carlo di Borbone nuovo re di Napoli, come erede di Elisabetta Farnese, rinunci\u00f2 alla sovranit\u00e0 sul ducato di Parma e Piacenza e sul Granducato di Toscana, trattenendo tutti gli altri beni che appartenevano alle case Farnese e Medici che andarono a costituire gli Stati mediceo farnesiani di Abruzzo come patrimonio personale del sovrano, tra i quali era compresa anche Amatrice, che nel 1759 passarono in eredit\u00e0 a suo figlio Ferdinando.\nNel 1639 Amatrice e le ville summatine furono gravemente danneggiate dal terribile terremoto dei giorni 7, 14 e 17 ottobre (terremoto di Amatrice del 1639). Cadde buona parte del palazzo degli Orsini, come pure la maggior parte delle case e delle chiese. Si stima che morirono pi\u00f9 di ottomila persone. Altri terremoti avvennero nel 1672, nel 1703 e nel 1730.\nSul finire del XVIII secolo e per tutto il secolo successivo, il territorio amatriciano, come buona parte dello Stato Pontificio e del Regno di Napoli, fu interessato dal fenomeno del brigantaggio. Il brigantaggio divenne a sfondo politico e sociale e fortemente si ampli\u00f2 nell'intero aquilano dal 1861 quando avvenne l'annessione del Regno delle Due Sicilie da parte del Regno di Sardegna con a capo Vittorio Emanuele II.\nIn epoca Napoleonica, con la proclamazione della Repubblica Napoletana (23 gennaio 1799), il generale Championnet con un decreto del 9 febbraio 1799, divise il territorio in 11 Dipartimenti. Amatrice costituiva uno dei 16 Cantoni del Dipartimento della Pescara, con capoluogo L'Aquila. Tornata sotto il Regno di Napoli, fu inclusa nell'Abruzzo Ulteriore II (circondario di Cittaducale).\nNell'ottobre 1826 ci fu una violenta alluvione del fiume Tronto in cui perirono numerosi abitanti di San Lorenzo. Negli ultimi decenni che precedettero l'unit\u00e0 d'Italia, molti amatriciani presero parte attiva ai vari moti rivoluzionari (1814, 1820, 1831, 1848, 1860); tra tutti spicca la figura dell'insigne patriota Pier Silvestro Leopardi. Con l'unit\u00e0 d'Italia Amatrice fu inserita nell'Abruzzo aquilano, e solo nel 1927, con la creazione della provincia di Rieti, la citt\u00e0 entr\u00f2 a far parte del Lazio.\nTerremoti del 2016 e 2017.\nIl 24 agosto 2016 Amatrice \u00e8 stata devastata da un terremoto di magnitudo 6.0 della scala Richter, prodottosi alle 3:36 nell'area reatina con epicentro nella vicina Accumoli; proprio Amatrice ha pagato il maggior tributo di vite umane all'evento: sulle 300 vittime totali, 235 sono morte nel suo territorio, che ha visto distrutta la gran parte degli edifici pubblici e privati. Successivamente alla prima scossa delle 3:36, si sono susseguite circa altre 300 scosse, di cui le magnitudo maggiori sono state 5.4 (4:33), 4.5 (13:50).\nIl 18 gennaio 2017 una serie di quattro nuove scosse con epicentro nei vicini comuni di Montereale (5.1), Capitignano (5.5) e Pizzoli (5.4 e 5.0) ha colpito il comune, provocando nuovi crolli alle strutture gi\u00e0 lesionate dai precedenti sismi e abbattendo quanto rimaneva del campanile della chiesa di Sant'Agostino.\nMonumenti e luoghi d'interesse.\nCentro storico.\nNel tessuto urbano spiccavano la snella Torre civica risalente al XIII secolo e le severe torri campanarie della chiesa di Sant'Agostino, caratterizzata da un bellissimo portale tardo gotico e dalla presenza di pregevoli affreschi quali l\"'Annunciazione\" e la \"Madonna con Bambino e Angeli\", e della chiesa di Sant'Emidio, risalenti al quattrocento. Degne di nota sono pure la chiesa di San Francesco della seconda met\u00e0 del Trecento caratterizzata da un portale gotico di marmo e contenente nell'abside affreschi del XV secolo, e quella di Santa Maria di Porta Ferrata.\nSociet\u00e0.\nLingue e dialetti.\nOltre alla lingua italiana, come in tutto l'ex circondario di Cittaducale e in parte importante del limitrofo ex circondario di Aquila (incluso il perimetro urbano del capoluogo), si parla ad Amatrice un dialetto del gruppo mediano e non meridionale.\nTradizioni e folclore.\nAd Amatrice a marzo si tengono il \"Palio dei Somari\" e la \"Corsa degli Asini\"; ogni asino prende il nome di un sindaco, secondo una tradizione che rimanda alla cultura popolare; all'ultimo asino che arriva viene assegnato il Campanaccio del Palio. Si assiste anche alla sfilata di 500 figuranti in costume e all'elezione della \"Dama delle Dame\".\nIstituzioni, enti e associazioni.\nAd Amatrice si trova l'ospedale Francesco Grifoni, struttura sanitaria di riferimento per tutta l'area nord-orientale della provincia di Rieti, oltre che per la porzione dell'alta valle del Tronto pi\u00f9 vicina al Lazio.\nCultura.\nIstruzione.\nScuole.\nAmatrice \u00e8 sede di un istituto professionale alberghiero fondato nel 1980, che attira studenti da tutta la regione. La struttura \u00e8 stata resa inagibile dal terremoto dell'Aquila fino al 2015 e poi di nuovo dal terremoto del 2016.\nCucina.\nAmatrice \u00e8 famosa per il sugo all'amatriciana, che ha reso impropriamente celebre la cucina romana nel mondo e con il quale si condiscono spaghetti, vermicelli o bucatini. Originariamente il sugo veniva preparato dai pastori con gli ingredienti a loro disposizione sulle montagne quando seguivano al pascolo le loro greggi. Gli ingredienti erano: guanciale a cubetti o fettine sottilissime, pecorino e spaghetti, piatto che veniva tradizionalmente chiamato \"unto e cacio\". Successivamente nel XVIII secolo la ricetta fu ingentilita con l'aggiunta di pomodoro e pochissimo olio d'oliva. La diffusione su scala nazionale si ebbe nell'Ottocento quando molti amatriciani emigrarono a Roma a causa della crisi della pastorizia e trovarono occupazione nel campo della ristorazione facendo conoscere il piatto tipico dei loro avi: l'amatriciana.\nIl primo storico ristorante amatriciano fu inaugurato a Roma nel 1860 da Luigi Sagnotti con il nome de \"Il Passetto\", cos\u00ec chiamato poich\u00e9 attraverso il ristorante si poteva passare dal vicolo del passetto a piazza Navona.\nAlla conoscenza su scala nazionale della ricetta dell'\"amatriciana\" contribu\u00ec anche l'attore Aldo Fabrizi che ne parl\u00f2 spesso durante le sue trasmissioni radiofoniche e televisive. Ancora oggi nei men\u00f9 dei ristoranti si trovano le due ricette: la tradizionale detta comunemente anche \"gricia\" e quella con la salsa di pomodoro. In molti ristoranti si trova una ricetta errata che fa uso di pancetta (al posto del guanciale), cipolla e olio d'oliva. \nAmatrice tuttavia deve la sua gloria gastronomica ad una tradizione antica; tanto profonda era questa tradizione, che Amatrice divenne la citt\u00e0 dei cuochi dei Papi. Elemento fondante della sua scuola erano e sono le qualit\u00e0 degli ingredienti primari: la carne di primissimo livello, grazie ai pascoli abbondanti dei Monti della Laga, i formaggi conseguenti e l'acqua, di cui \u00e8 ricco il territorio amatriciano.\nLo storico \"Hotel Roma\" di Amatrice, considerato il \"tempio\" dell'amatriciana autentica, era uno dei simboli della citt\u00e0, ma \u00e8 stato distrutto dal terremoto del 2016.\nOgni anno, nell'ultimo fine settimana di agosto, si tiene la sagra degli spaghetti all'amatriciana, una festa gastronomica che si tiene dal 1966 e costituisce una delle principali attrazioni turistiche pur non avendo origini tradizionali.\nGli gnocchi ricci sono un'altra specialit\u00e0 tipica di Amatrice, ma molto meno nota rispetto l'amatriciana. Sono gnocchi realizzati con acqua, farina e uova, a cui viene dato il caratteristico \"riccio\" schiacciandoli con le dita. Tipici della cittadina e poco conosciuti nelle frazioni, sono stati tramandati di generazione in generazione e vengono considerati il piatto pi\u00f9 antico della gastronomia amatriciana.\nGeografia antropica.\nFrazioni.\nAleggia, Bagnolo, Capricchia, Casale, Casale Bucci, Casale Nadalucci, Casalene, Casale Nibbi, Casali della Meta, Cascello, Castel Trione, Collalto, Collecreta, Collegentilesco, Collemagrone, Collemoresco, Collepagliuca, Colletroio, Colli, Conche, Configno, Cornelle di Sopra, Cornelle di Sotto, Cornillo Nuovo, Cornillo Vecchio, Cossara, Cossito, Crognale, Domo, Faizzone, Ferrazza, Filetta, Fiumatello, Francucciano, Forcelle, Moletano, Musicchio, Nommisci, Osteria della Meta, Pasciano, Pat\u00e0rico, Petrana, Pinaco Arafranca, Poggio Castellano, Poggio Vitellino, Prato, Preta, Retrosi, Rio, Roccapassa, Rocchetta, Saletta, San Benedetto, San Capone, San Giorgio, San Lorenzo a Pinaco, San Martino, Santa Giusta, Sant'Angelo, San Tomasso, Saletta, Scai, Sommati, Torrita, Torritella, Varoni, Villa San Cipriano, Villa San Lorenzo a Flaviano, Voceto.\nInfrastrutture e trasporti.\nStrade.\nLa principale infrastruttura a servizio del comune \u00e8 la Strada statale 4, l'antica Via Salaria, che in seguito a lavori effettuati negli anni Settanta \u00e8 stata trasformata per buona parte in strada a scorrimento veloce; l'arteria collega il comune da un lato a Roma e Rieti, e dall'altro alle Marche, con Ascoli Piceno e San Benedetto del Tronto.\nDall'Abruzzo \u00e8 raggiungibile attraverso il confinante comune di Campotosto, per mezzo della strada statale 577, o da quello di Montereale, tramite la SS 260 Picente che per un breve tratto \u00e8 a scorrimento veloce ed \u00e8 il collegamento pi\u00f9 agevole verso L'Aquila e l'autostrada A24. Dall'Umbria la cittadina \u00e8 raggiungibile attraverso la SS 685 delle Tre Valli Umbre, che si dirama dalla Salaria all'altezza di Arquata del Tronto.\nFerrovie.\nAmatrice non \u00e8 servita da alcuna linea ferroviaria; la cittadina avrebbe dovuto essere collegata dalla ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento, ma per problemi economici e burocratici non arriv\u00f2 mai a essere realizzata.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Amatrice pass\u00f2 dalla provincia dell'Aquila a quella di Rieti.\nFonte: Ministero dell'Interno\nAltre informazioni amministrative.\nAmatrice fa parte della Comunit\u00e0 montana del Velino.\nSport.\nPallavolo.\nASD Amatrice Volley, militante nel Campionato Provinciale di 2\u00aa divisione a Roma.\nPodismo.\nAmatrice \u00e8 stata il luogo di partenza della nota corsa podistica Amatrice-Configno, organizzata da Bruno D'Alessio e da Pier Luigi Betturri, della lunghezza di 8,4\u00a0km che si \u00e8 tenuta ininterrottamente dal 1978 al 2017 e a cui, negli anni, hanno partecipato numerosi campioni olimpici e maratoneti primatisti mondiali tra cui Gelindo Bordin (3 ori e 2 bronzi negli anni '80 in questa competizione), Alberto Cova, Stefano Baldini, Stephen Kosgei Kibet e Ezekiel Kemboi, oro nel 2010 e 2013."}
{"id": "32423", "revid": "37401", "url": "https://it.wikipedia.org/wiki?curid=32423", "title": "Antrodoco", "text": "Antrodoco (\"'Ndre\u00f3cu\" in dialetto locale) \u00e8 un comune italiano di abitanti della provincia di Rieti nel Lazio, appartenente alla Comunit\u00e0 montana del Velino. Qui si \u00e8 svolta la battaglia di Antrodoco (7-9 marzo 1821), la prima del Risorgimento Italiano.\nFino al 1927 ha fatto parte della provincia dell'Aquila, in Abruzzo e, dal 1233 al 1861, per pi\u00f9 di 600 anni, \u00e8 stato parte integrante del giustizierato d'Abruzzo e della provincia Abruzzo Ulteriore II, nel distretto di Cittaducale, con capoluogo L'Aquila. Dal 2006 \u00e8 insignito del titolo di citt\u00e0.\nGeografia fisica.\nTerritorio.\nLa citt\u00e0 di Antrodoco \u00e8 situata lungo la via Salaria. Da Antrodoco inizia la Strada statale 17 dell'Appennino Abruzzese e Appulo Sannitico, che la collega con l'Abruzzo, il Molise e la Puglia. I 13\u00a0km che percorre questa statale nel comune di Antrodoco costituiscono la splendida, e tuttora integra, Valle di Corno, dove sorgeva l'antico Castello, fino ad arrivare al valico di Sella di Corno.\nAntrodoco, come la stessa etimologia del toponimo (\"in mezzo ai monti\") suggerisce, \u00e8 circondato da tre gruppi montuosi.\nA nord-est del paese si erge il Monte Giano (1820 m). Da diversi chilometri di distanza si pu\u00f2 notare sul monte la scritta \"DVX\" (\"duce\", dal latino \"dux, ducis\"), composta da alberi di pino. La pineta, di circa otto ettari e di 20.000 pini, fu realizzata dalla \"Scuola Allievi Guardie Forestali\" di Cittaducale nel 1939, con il contributo in braccia di numerosi giovani del posto, come omaggio a Benito Mussolini. La scritta, visibile nelle giornate di poca foschia anche da Roma, naturale ed \u00e8 stata recentemente restaurata con i fondi regionali nell'estate del 2004; verso la fine di agosto 2017 un incendio ha distrutto quasi completamente la scritta, Nel febbraio 2018, 200 volontari hanno provveduto a impiantare 1000 pini sul monte Giano al fine di contenere quanto pi\u00f9 possibile il danno ma ad oggi la situazione resta critica, soprattutto per il rischio idrogeologico.\nA sud troviamo il Monte Nuria (1888 m). Il toponimo Nuria \u00e8 etimologicamente analogo al nome di una valle dei Pirenei (\"N-Uri-a\", luogo-tra-monti). Un'altra possibilit\u00e0 \u00e8 che il nome derivi dalla radice araba \"Nuri\", nella sua forma femminile \"Nuriye\", che significa \"luce\".\nA nord la Valle del Velino (o Falacrina) \u00e8 sovrastata dal Monte Elefante (2089 m), facente parte del massiccio del Monte Terminillo (il \"Mons Tetricus\" degli antichi Romani).\nAd ovest invece la valle si allarga formando, superato Borgo Velino, la Piana di San Vittorino.\nIl paese \u00e8 attraversato dal fiume Velino, il maggiore affluente del fiume Nera, l\"'Avens Flumen\" dei latini (Livio), all'imbocco meridionale delle omonime \"Gole del Velino\".\nAntrodoco \u00e8 uno dei comuni che si proclama \"Centro d'Italia\", in competizione con il suo capoluogo, Rieti (\"Umbilicus Italiae\"), Urbino (\"Centro del mondo\"), Foligno (Al centro del mondo). Il centro della Penisola \u00e8 qui segnato da un piccolo obelisco sormontato da una sfera metallica, posto vicino alla chiesa di Santa Maria Extra Moenia.\nClima.\nIl clima \u00e8 tipicamente continentale con inverni freddi ed estati fresche e piovosit\u00e0 massima in autunno.\nOrigini del nome.\nPare che il nome della cittadina venga dall'osco \"Interocrium\", dalla radice antica \"ocre\", ovvero \"tra le montagne\"; \u00e8 ricordato col nome di \"Vicus Interocrea\" dal geografo classico Strabone, come \"Introthoco\" nelle fonti dell'alto medioevo e come \"Introducum\" al tempo di Madama Margherita d'Austria, coniuge del duca Ottavio Farnese, sposato a Cittaducale.\nStoria.\nEpoca romana.\nIn epoca romana, nel 27 a.C. Interocrium \u00e8 stata una \"mansio\", una stazione di posta sulla via Salaria.\nFu un centro che vide tra i suoi ospiti l'imperatore Vespasiano e i suoi figli Tito e Domiziano.\nFonti latine menzionano anche le propriet\u00e0 terapeutiche delle sue acque solfuree, rinomate anche nel Settecento, nell'Ottocento e fino agli anni '80 del Novecento in tutta la zona, ora abbandonate.\nMedioevo ed et\u00e0 moderna.\nIn et\u00e0 medievale, fu costruita una cittadella nella parte alta del paese, la \"Rocca\" (oggi chiamata dagli antrodocani \"Rocchetta\"), un avamposto inespugnabile e strategicamente importante lungo la Via degli Abruzzi e della transumanza. In seguito alla conquista normanna, Antrodoco venne a far parte del Regno di Sicilia e da Ruggero II fu concesso come feudo in capite a Raimondo da Lavareta. Ai Lavareta fu tolto nel 1226, a seguito di un assedio al castello ordinato dall'imperatore Federico II ed affidato a Rainaldo di Urslingen, duca di Spoleto, e a suo fratello Bertoldo. Ma i due fratelli si ribellarono all'Impero e tennero per loro il castello, che fu riconquistato dalle truppe imperiali nel 1233; nel 1382 fu comprato da Giovanna II di Napoli per 11.000 Fiorini.\nNel XIII secolo il contado di Antrodoco contribu\u00ec con il pi\u00f9 alto numero di castelli alla fondazione della Citt\u00e0 dell'Aquila, dopo lo stesso capoluogo abruzzese. I castelli fondatori furono: Antrodoco, Corno, Cesura, Piscignola, Rocca di Fondi e Rocca di Corno.\nAntrodoco fu parte dell'Abruzzo Ultra, provincia del Regno di Napoli. Divenne feudo del Capitano delle truppe pontificie Giovan Battista Savelli nel 1529, sotto il Pontificato di Paolo III, per poi passare nel 1614 al Marchese Giovanni Bandini, nobile fiorentino, infine al Marchese Niccol\u00f2 Giugni fino al 1750.\nNel gennaio del 1703 Antrodoco, come tutto l'Aquilano, fu colpito dal \"Grande Terremoto\", che fece in totale oltre 3000 vittime.\nOttocento.\nNel 1821 la cittadina fu teatro della prima battaglia del Risorgimento Italiano: la battaglia di Antrodoco. Lo scontro ebbe luogo tra il 7 e il 9 marzo, prevalentemente nelle \"gole di Antrodoco\", dove si fronteggiarono le truppe napoletane capitanate da Guglielmo Pepe e l'esercito austriaco, guidato dal generale Frimont. Pepe ebbe la peggio e Frimont venne ricompensato dal suo re, Ferdinando I, con il titolo di \"Principe di Antrodoco\".\nNel 1860 Antrodoco, gi\u00e0 parte del Regno delle Due Sicilie, diventa parte del Regno d'Italia. In questo periodo si manifestarono fortemente anche in questo territorio, cos\u00ec come in molti altri del Regno delle Due Sicilie, fenomeni di brigantaggio: in tale ambito si ricorda la cosiddetta \"Banda di Antrodoco\", guidata da Domenico Natalucci, Pasquale Di Silvestro, Bernardo Di Biaggio, Angelo Di Biaggio, Giovanni Cenfi, Giuseppe Gregari, Carmine Bianchini, Giovanni Grassi e Giovanni De Angelis.\nFra il 4 e il 5 settembre 1862, la popolazione fu duramente colpita da un'alluvione (l\"'alluvione di Sant'Anna\"), che fece trentanove vittime: il fiume Velino, esondando, rase al suolo la chiesa di Sant'Anna, di cui non si hanno pi\u00f9 testimonianze, e il borgo circostante.\nNovecento.\nNel 1927 Antrodoco, a seguito del riordino delle Circoscrizioni Provinciali voluto dal regime fascista, entr\u00f2 a far parte della appena costituita Provincia di Rieti, dopo essere stata per circa seicento anni capoluogo di mandamento del Circondario di Cittaducale, parte della Regione dell'Abruzzo Ulteriore del Regno di Napoli (poi Regno delle Due Sicilie).\nImportanti personaggi del Novecento in Antrodoco sono stati Licurgo Castrucci, socialista illuminato e di idee democratiche, che fond\u00f2 la prima cooperativa tra agricoltori nel circondario e sub\u00ec la persecuzione del regime fascista dell'epoca perdendo le cariche istituzionali ricoperte,quale quelle di direttore regionale dell'INPS, appena fondata;\nil dottor Luigi Mannetti, noto medico che negli anni \u201840 e \u201850 visitava gratuitamente tutti i poveri malati della zona; suo fratello Giovanni, fondatore dell'omonimo pastificio e che grazie alla avveniristica centrale elettrica ad acqua a uso dell\u2019azienda, consent\u00ec ad Antrodoco di essere il primo paese che pot\u00e9 fruire di illuminazione pubblica e privata;\nl'avvocato Leone Cattani, ministro del Lavoro con il Presidente Alcide De Gasperi.\nStoria recente.\nNegli anni immediatamente precedenti la caduta di Mu\u02bfammar Gheddafi, diverse personalit\u00e0 del comune, a partire dall'allora sindaco Maurizio Faina, hanno intrecciato rapporti col dittatore libico nella speranza che questi contribuisse al rilancio dell'economia della zona, alquanto compromessa dopo la chiusura di varie realt\u00e0 imprenditoriali negli anni '70: un pastificio, una distilleria di liquori e lo stabilimento termale. Gheddafi era stato attratto dalla bellezza ambientale del paese durante un'escursione in occasione del G8 dell'Aquila, nell'aprile del 2009. Nei progetti del rais e degli amministratori, lo stabilimento termale si sarebbe dovuto trasformare in un albergo di lusso con centro benessere.\nMonumenti e luoghi d'interesse.\nArchitetture religiose.\nChiesa di Santa Maria extra moenia.\nLa Chiesa di Santa Maria Extra Moenia \u00e8 appena fuori dal centro storico del paese (\"extra moenia\" in latino \u00e8 appunto \"fuori le mura\"), ed \u00e8 il monumento artisticamente pi\u00f9 rilevante di Antrodoco. Costruita nell'XI secolo su di un precedente tempio dedicato alla dea romana Diana, fu originariamente dedicata a san Severo, primo parroco del paese; il 26 Ottobre del 1050 furono completati i lavori di restauro dalle fondamenta dall'allora Rettore Teobaldo, come riportava un'iscrizione posta su uno degli stipiti del portale ancora in situ nel XVIII secolo; venne intitolata alla Vergine nel 1051 dal vescovo Gerardo; nel 1111 ne \u00e8 arciprete Rainaldo, ricordato in un contratto di acquisto di un vigneto, vendutogli da tal Berardo di Rapino.\nL'edificio fu ripetutamente restaurato nei secoli, a causa di diversi rovinosi terremoti. La facciata, a capanna con spioventi irregolari, venne, per usare le parole dell'umanista Vincenzo Bindi, \"barbaramente rinnovata\" nell'Ottocento. Il portale duecentesco, di origine sconosciuta, venne inserito durante il restauro degli anni cinquanta (mentre il portale originale attualmente orna la chiesa di Santa Maria Assunta, nel centro storico del paese). La torre campanaria presenta, dal basso verso l'alto, monofore (murate), bifore e trifore con capitelli a gruccia, finestroni rettangolari. L'abside, semicircolare, presenta all'esterno una cornice di archetti ed \u00e8 percorsa da lesene longitudinali.\nL'interno della chiesa \u00e8 diviso in tre navate: quella di destra \u00e8 di due arcate pi\u00f9 una terza arcatella su pilastri, quella di sinistra di quattro arcate disuguali su colonne. Come spesso succedeva all'epoca, per la costruzione della chiesa sono stati usati elementi di spoglio di provenienza romana.\nVi troviamo numerosi affreschi, per la maggior parte avanzi piuttosto malconci. Nel tamburo e nella conca dell'abside troviamo immagini bizantineggianti databili fra la fine del XII secolo e l'inizio del secolo successivo. Lungo le pareti laterali troviamo affreschi raffiguranti la \"Crocifissione\" (seconda met\u00e0 del XIV secolo), Santa Caterina da Siena (met\u00e0 XV secolo), San Giovanni Battista (met\u00e0 XV secolo) e altri santi. Notevole l'affresco dello \"sposalizio di Santa Caterina d'Alessandria\", conservato meglio degli altri, della prima met\u00e0 del XIV secolo.\nVicino alla chiesa di Santa Maria Extra Moenia vi \u00e8 un battistero a pianta esagonale, costruito presumibilmente intorno al terzo decennio del XV secolo. All'interno troviamo un notevole patrimonio pittorico, costituito da cicli dipinti nel corso del Quattrocento: la \"strage degli innocenti\" e la \"fuga in Egitto\" (del 1464), il \"giudizio universale\" (con l'arcaica figura di un diavolo dai molti tentacoli), storie della vita di San Giovanni Battista (del terzo decennio del XV secolo), la \"piet\u00e0 di San Giovanni\", la \"crocifissione\", la \"salita al calvario\" e altre figure di santi.\nCollegiata di Santa Maria Assunta.\nLa chiesa di Santa Maria Assunta era in origine intitolata alla Madonna del Popolo: il cambio di nome \u00e8 avvenuto negli anni cinquanta, dopo la proclamazione del dogma dell'Assunzione.\nDistrutta dal terremoto del 1703, era originariamente in stile romanico. La forma della navata centrale \u00e8 a barca rovesciata; lungo le due pareti laterali si aprono simmetricamente cinque cappelle. In una di queste troviamo un pregiato altare ligneo.\nSotto l'altare principale troviamo il corpo imbalsamato di San Benedetto (probabilmente un soldato francese).\nDopo il sisma del 1997, che ha colpito l'Umbria e parte del Lazio, la chiesa \u00e8 stata restaurata in diverse parti, anche se i lavori per il consolidamento non sono a tutt'oggi terminati; la facciata \u00e8 stata completamente rinnovata nel corso del 2008.\nPer la sua acustica particolarmente favorevole la collegiata \u00e8 spesso sede di concerti di musica sacra. Organista titolare della Collegiata \u00e8 il maestro Daniele Rossi, organista e clavicembalista dell'Accademia Nazionale di Santa Cecilia e docente presso il Conservatorio Santa Cecilia di Roma. Nel 2009 \u00e8 stato inaugurato il nuovo organo Ahlborn-Ferraresi, a tecnica mista, con quattro registri reali e circa cinquanta virtuali.\nChiesa di Santa Chiara.\nRiaperta al culto il 17 marzo 2012 dopo una pi\u00f9 che quarantennale chiusura per restauri, ha un'unica navata ed altare in muratura di tipo preconciliare, oltre a quattro altari laterali. La parte sopra la porta d'accesso \u00e8 sormontata da una grande cantoria in muratura alla quale si accede grazie ad una scala accessibile dal corridoio laterale destro.\nLa chiesa, successivamente alla Santa di Assisi, venne intitolata a San Francesco, San Giovanni Battista e Sant'Antonio Abate.\nPregevole la volta affrescata, raffigurante un cielo stellato. Incastonati nella volta gli affreschi raffiguranti Santa Cecilia, lo stemma del Cardinal Federico Tedeschini e l'Agnello.\nLa Madonna delle Grotte.\nNell'ottobre 1601 un'immagine dipinta della Vergine Maria fu ritrovata in una grotta di Vignola, localit\u00e0 nei pressi della frazione di Rocca di Corno, da una pastorella di nove anni, Bernardina Boccacci. L'anno successivo al ritrovamento dell'immagine sacra, presso la grotta fu costruito un altare, e negli anni seguenti un santuario.\nDa pi\u00f9 di quattrocento anni la Madonna delle Grotte \u00e8 venerata dagli abitanti della Valle. Ogni inizio maggio la statua raffigurante la Vergine \u00e8 portata in processione dai fedeli dal Santuario fino alla Collegiata di Antrodoco, dove rimane per tutto il periodo dei festeggiamenti, che durano circa un mese; il luned\u00ec successivo la Pentecoste, l'immagine sacra viene riportata dai pellegrini al Santuario di Vignola: le strade del quartiere antrodocano di San Terenziano sono infiorate per l'occasione dagli abitanti.\nArchitetture civili.\nPiazza del Popolo.\nLa piazza principale di Antrodoco \u00e8 Piazza del Popolo. Su di essa affaccia Palazzo Pallini, dalla facciata in stile liberty, appartenuto a Nicola Pallini (ideatore del liquore mistr\u00e0 che porta il suo nome); al centro della piazza si trova una fontana realizzata nel 1975 dallo scultore locale Sotero Sciubba.\nVilla Mentuccia.\nIl vescovo Federico Tedeschini, elevato al rango di cardinale dal Papa Pio XI nel concistoro del 16 dicembre 1935. richiam\u00f2 ad Antrodoco le Figlie di Sant'Anna, alle quali affid\u00f2 oltre l'asilo anche l'assistenza ai poveri e ai malati. Don\u00f2 la villa settecentesca, detta \"Mentuccia\", alla Congregazione spagnola dei Figli del Cuore Immacolato di Maria di Antonio Mar\u00eda Claret y Clar\u00e1, per farvi svolgere dai padri un'azione religiosa verso gli abitanti di Antrodoco, ora da anni abbandonata.\nEdificio Don Minozzi.\nGiovanni Minozzi \u00e8 stato un presbitero italiano. Insieme a Padre Semeria, \u00e8 il fondatore dell'Opera Nazionale per il Mezzogiorno d'Italia, riconosciuta come Ente Morale con Regio Decreto il 13 gennaio 1921..\nNel 1916 avviene a Udine l'incontro con il barnabita padre Giovanni Semeria, che insieme all'esperienza della guerra lo porta a dedicare il resto della propria vita alla tutela delle tante centinaia di bambini orfani di guerra.\nLa prima sede viene inaugurata il 15 agosto 1919 ad Amatrice per ospitare inizialmente dodici bambine rese orfane dalla guerra.\nDopo il primo istituto per gli orfani di guerra di Amatrice, nascono quelli di Potenza, di Gioia del Colle e di Antrodoco, ed altre decine di istituzioni nell'intero Mezzogiorno tra orfanotrofi, scuole, asili, centri di formazione professionale di tipo agrario e di indirizzo artigianale, di tipografia, falegnameria, calzoleria ed Istituti Superiori.\nIl 1\u00ba novembre 1925 il prelato fonda anche la \"Pia Associazione della Famiglia dei Discepoli\", coadiuvato da quattro sacerdoti tra cui il suo collaboratore padre Tito Pasquali, per rafforzare l'attivit\u00e0 dell'Opera. Il 13 agosto 1930, Mons. Ludovico Cattaneo, vescovo di Ascoli Piceno), con un decreto la riconosce come Congregazione di diritto diocesano.\nIl 15 marzo 1931, Padre Semeria muore, lasciandolo solo alla guida dell'Opera che continua a svilupparsi non senza difficolt\u00e0, sempre affrontate con fede, come egli stesso confida all'amico Tito:\nOra l'edificio, disabitato da decenni, \u00e8 oggetto di una lenta opera di restauro.\nSiti archeologici.\n sono stati \nSociet\u00e0.\nIstituzioni, enti ed associazioni culturali.\nLa sezione antrodocana del Club Alpino Italiano \u00e8 attiva nel valorizzare le montagne circostanti, provvede a segnare gli antichi sentieri e mulattiere che dalla valle portavano in cima ai monti o che collegavano tutti i paesi limitrofi, agevolando i turisti amanti del trekking.\nLa Schola Cantorum Antrodoco \u00e8 un coro polifonico a quattro voci (soprani, contralti, tenori e bassi), da pi\u00f9 di vent'anni sotto la direzione di Franco Minelli. \u00c8 un gruppo compatto ma anche variegato, composto da coristi non professionisti, di ogni et\u00e0 e mestiere.\nCompito principale dell'associazione \u00e8 arricchire con il canto le messe solenni, ma in diverse occasioni il coro si cimenta nel repertorio musicale popolare.\nCompagnia tamburi di Antrodoco\nLa compagnia fondata nell'agosto del 2015, composta da 30 elementi ( 15-60 anni) e da una sezione bambini (8-14 anni), si esibisce con repertorio medievale in parate e cortei storici medievali.\nCultura.\nIstruzione.\nIn citt\u00e0 ha sede l'Istituto \"Luigi Mannetti\", che comprende scuola dell'infanzia, primaria e secondaria di primo grado di Antrodoco e Posta.\nCucina.\nCelebri nella provincia di Rieti e non solo, sono gli \"stracci antrodocani\", delle crespelle ripiene di sugo di carne e salsa di pomodoro e formaggi, composto che viene poi anche distribuito sopra gli stracci; le crespelle arrotolate vengono disposte su uno o pi\u00f9 strati in una teglia e cotte al forno per circa 40 minuti a 180\u00b0. Ogni anno, in agosto, si tiene ad Antrodoco la \"sagra degli stracci\".\nRicca la tradizione dolciaria, nella quale spiccano per tipicit\u00e0 i \"ciambelletti della sposa\", dolci tipo taralli ricoperti di una glassa a base di albume, tradizionali dei matrimoni; i \"ciambelletti al vino\", con anice; la \"copeta\", sfoglie spianate sul tavolo e poi tagliate a rombi, composte di miele, noci e nocciole tritate e aromatizzate da foglie di alloro; le \"tisichelle\" (dolcetti di consistenza dura di forma circolare ottenuti dal semplice impasto di acqua, farina, zucchero e semi di anice); la \"pizza di cacao\", una torta soffice; i \"pizzicotti\", biscotti dalla forma irregolare con frutta secca e cioccolato.\nA Pasqua le donne si cimentano nella preparazione della \"pizza messa\" (o \"pizza dde Pasqua\"), dolce robusto con canditi, simile al casatiello dolce campano ma molto pi\u00f9 leggero, che viene consumato nella tipica colazione pasquale con uova benedette il giorno del Venerd\u00ec Santo, prezzemolo e il tipico salame schiacciato abruzzese.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 149 imprese operanti nel territorio comunale, che rappresentavano l'1,53% del totale provinciale (9.765 imprese attive), hanno occupato 328 addetti, l'1,43% del dato provinciale (22.908 addetti); in media, ogni impresa nel 2015 ha occupato due persone (2,2).\nArtigianato.\nTra le attivit\u00e0 economiche pi\u00f9 tradizionali, diffuse e rinomate vi sono quelle artigianali, come la lavorazione e l'arte del ferro, del ricamo e del merletto.\nInfrastrutture e trasporti.\nGrazie alla sua posizione geografica Antrodoco \u00e8 un nodo di comunicazione interregionale: si trova infatti ai piedi dell'appennino che separa Lazio ed Abruzzo e sulla porta delle gole del Velino, unica via per aggirare il massiccio del monte Terminillo e raggiungere l'alta valle del Velino e l'amatriciano, che a sua volta costituisce lo spartiacque appenninico tra Lazio e Marche.\nStrade.\nAntrodoco \u00e8 attraversato dalla Strada statale 4 Via Salaria, l'arteria che collega Roma al mare Adriatico, che prima di Antrodoco tocca Rieti mentre subito dopo attraversa le gole del Velino e valica l'appennino al passo della Torrita per poi raggiungere Ascoli Piceno.\nInoltre proprio ad Antrodoco si diparte dalla Salaria la Strada statale 17 dell'Appennino Abruzzese ed Appulo-Sannitico, un'importante arteria che si arrampica sul monte Giano e supera il valico di Sella di Corno raggiungendo L'Aquila, per la quale rappresenta il principale collegamento con Rieti e Terni. La SS 17 costituisce una vera e propria dorsale stradale dell'appennino, proseguendo per Sulmona, Isernia,Vinchiaturo,Lucera e terminando infine a Foggia, all'incrocio con la statale 16.\nIl percorso attuale della Via Salaria \u00e8 stato realizzato negli anni Cinquanta per evitare l'attraversamento del centro storico; il vecchio tracciato oggi costituisce la strada provinciale 14 e collega il paese al confinante comune di Borgo Velino.\nFerrovie.\nAntrodoco \u00e8 attraversato dalla linea secondaria Terni-Rieti-L'Aquila, che subito dopo Antrodoco inizia la ripida salita per il valico di Sella di Corno, con un percorso ardimentoso e paesaggistico ricco di viadotti, gallerie e tornanti.\nLa principale stazione all'interno del comune \u00e8 la Stazione di Antrodoco-Borgo Velino (uno dei maggiori scali della linea, dotato anche di rimessa locomotive), situato a met\u00e0 strada tra i due paesi, a circa un chilometro da Antrodoco; ma tutti i treni che vi fermano proseguono almeno fino alla piccola fermata di Antrodoco Centro, situata nelle immediate vicinanze del centro storico del paese. Inoltre rientrano nel territorio comunale anche la Stazione di Rocca di Fondi e la Stazione di Rocca di Corno, situate sulla salita in direzione L'Aquila, che servono le due frazioni omonime.\nLa linea che attraversa Antrodoco avrebbe dovuto essere prolungata da un lato verso Roma e dall'altro verso Ascoli Piceno, formando la cosiddetta Ferrovia Salaria; proprio ad Antrodoco si sarebbe staccata la diramazione per Ascoli. Tuttavia tale progetto (pi\u00f9 volte approvato sin dalla fine dell'Ottocento) non venne mai realizzato. La costruzione della ferrovia Fara Sabina-Rieti, che completerebbe almeno il tratto Antrodoco-Rieti-Roma, \u00e8 prevista dalla legge obiettivo ed \u00e8 tuttora oggetto di discussione.\nAmministrazione.\nAntrodoco fa parte della provincia di Rieti, a seguito del riordino delle circoscrizioni provinciali stabilito dal regio decreto n. 1 del 2 gennaio 1927."}
{"id": "32424", "revid": "983767", "url": "https://it.wikipedia.org/wiki?curid=32424", "title": "Ascrea", "text": "Ascrea \u00e8 un comune italiano di 250 abitanti della provincia di Rieti, in Lazio.\nGeografia fisica.\nTerritorio.\nCentro agricolo della Sabina, nella media valle del Turano, situato a mezza costa in posizione dominante su uno sperone roccioso, alle pendici del Monte Navegna confinante con la profonda gola dell'Obito, mediante la quale un immissario di destra del lago del Turano (fosso dell'Obito) si apre un varco attraverso la catena del monte Navegna che lo separa dal Monte Cervia. Al contrario di altri centri della zona, Ascrea nasce in un'epoca a noi abbastanza vicina: probabilmente tra l'XI e il XIV secolo, quando vennero progressivamente abbandonati i due villaggi di Bulgaretta e di Mirandella, a sud e a nord del Turano.\nStoria.\nSorto probabilmente nel XIV secolo, Ascrea appare menzionato nel 1392 come possesso dei Mareri. Conteso nei primi anni del XVI secolo dai Farnese, pass\u00f2 poi ai Soderini e ai Gentili, che ne risultano infeudati nel 1738.\nNel 1968 cedette la frazione di Rigatti al comune di Varco Sabino.\nCultura.\nEventi.\nLa prima domenica di agosto si tiene, dal 1986, la Sagra delle Fettuccine ai funghi Porcini.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 14 imprese operanti nel territorio comunale, che rappresentavano lo 0,14% del totale provinciale (9.765 imprese attive), hanno occupato 19 addetti, lo 0,08% del dato provinciale (22.908 addetti); in media, ogni impresa nel 2015 ha occupato una persona (1,36).\nAmministrazione.\nNel 1923, Ascrea pass\u00f2 dalla provincia di Perugia in Umbria, alla provincia di Roma nel Lazio.\nNel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Ascrea pass\u00f2 dalla provincia di Roma a quella di Rieti.\nSport.\nCalcio a 5.\nL'Ascreana, la polisportiva del paese, \u00e8 riuscita a portare la propria squadra di calcio a 5 nel campionato di Serie C2 dalla Serie D: la squadra giocava le partite casalinghe presso l'impianto sportivo del paese. Al termine della stagione 2011-2012, la societ\u00e0, dopo oltre quindici anni di attivit\u00e0, ha rinunciato all'iscrizione."}
{"id": "32425", "revid": "2138421", "url": "https://it.wikipedia.org/wiki?curid=32425", "title": "Belmonte in Sabina", "text": "Belmonte in Sabina (\"Berm\u00f2nt\u00eb\" in dialetto sabino) \u00e8 un comune italiano di 627 abitanti della provincia di Rieti, in Lazio.\nGeografia fisica.\nTerritorio.\nBelmonte in Sabina sorge a 756 metri di altezza sul livello del mare, su un costone dei monti Sabini.\nClima.\nClassificazione climatica: zona E, 2741 GR/G\nStoria.\nA Belmonte in Sabina sorgeva Palatium, antica citt\u00e0 degli Aborigeni (mitologia), riportata da Dionigi di Alicarnasso appena 4,5 km a sud di Rieti, lungo la Via Quinzia (corrispondente al tratto della Salaria compreso tra il capoluogo reatino e Passo Corese). La citt\u00e0 di Palatium era compresa tra Reate e Trebula (oggi Monteleone Sabino) ed \u00e8 stata recentemente localizzata.\nIn localit\u00e0 Grotte Zoccani (presso la frazione di Seconde Ville) \u00e8 venuto alla luce un insediamento in grotta di epoca pre-protostorica, con reperti pertinenti ad una lunga frequentazione del sito tra l\u2019Eneolitico e l\u2019et\u00e0 del Bronzo.\nIn localit\u00e0 Guardiola, presso la Valle del Turano, era presente un antico luogo di culto, con tanto di menhir (oggi rotolato a valle).\nLa localit\u00e0 continu\u00f2 ad essere frequentata anche in epoca romana.\nLe origini del borgo sono medievali, anche se i documenti disponibili non consentono di fissarne la data certa. I primi che citano un castrum Belmontis risalgono agli inizi del XIV secolo, quando un centro fortificato era gi\u00e0 sicuramente costituito. Si trattava comunque di una piccola comunit\u00e0 che, sulla scorta del consumo del sale, si stima di sole 250 anime.\nNato come rocca di difesa, Belmonte appartenne alla Chiesa e divenne feudo di varie famiglie. Dai feudatari iniziali, i Brancaleoni, pass\u00f2 ai Cesarini. Di questa casata fu Gabriele a governare nei momenti pi\u00f9 critici: fu lui a ricostruire un feudo unitario, se cos\u00ec pu\u00f2 dirsi, con l\u2019acquisto di varie porzioni alienate ad altre famiglie. Con il suo atteggiamento autoritario provoc\u00f2 nel 1483 la ribellione dei massari locali, che chiesero l\u2019aiuto di Rieti. L\u2019assedio che ne deriv\u00f2 fu respinto, se \u00e8 vero che nel 1501 Gabriele Cesarini otteneva addirittura la protezione di papa Borgia, Alessandro VI.\nNel XVII secolo il feudo veniva venduto insieme a Rocca Sinibalda ai fratelli Ciriaco e Asdrubale Mattei. Dai Mattei, insieme ad Antuni e a Rocca Sinibalda, pass\u00f2 ai Lante della Rovere. Nel 1681 Belmonte fu eletto a marchesato da papa Innocenzo XI e infine venne acquistato e infeudato con chirografo di papa Pio VI del 1781 al Marchese Amanzio Lepri insieme al feudo di Rocca Sinibalda.\nUn periodo di grande crescita il paese lo registr\u00f2 tra la fine dell\u2019Ottocento e i primi del Novecento, quando raggiunse il massimo storico della sua popolazione, con 1250 abitanti circa. Una crescita che presto fu \u201ccompensata\u201d dall\u2019emigrazione, che ebbe il suo punto pi\u00f9 alto nel periodo 1951-81, quando la popolazione si dimezz\u00f2.\nMonumenti e luoghi d'interesse.\nDa un punto di vista artistico, nel paese \u00e8 interessante la Parrocchiale di San Salvatore, che custodisce nell\u2019abside un affresco raffigurante San Giovanni Battista, ascrivibile al primo Cinquecento, ed una copia di ottima qualit\u00e0 del San Michele Arcangelo di Guido Reni (la copia fu ordinata a spese dei fedeli nel XVIII secolo). Apparteneva alla parrocchiale anche una bellissima croce astile creata da un orafo abruzzese del Cinquecento che ora, per\u00f2, si trova a Rieti.\nNon lontano da Belmonte, in localit\u00e0 Terze Ville, \u00e8 presente un muraglione in opera poligonale di III - IV maniera, lungo circa 20 metri ed alto 4, databile tra la fine del II e gli inizi del I secolo a.C. Queste mura dovevano sostenere un terrazzamento soprastante a destinazione agricola oppure abitativa. Queste strutture in opera poligonale attestano una continuit\u00e0 di vita del sito ancora in et\u00e0 repubblicana, confermando l\u2019espressione di Dionigi che riporta Palatium \u201cabitata dai Romani fino ai miei giorni\u201d.\nLa vicina chiesetta di Sant\u2019Elena venne eretta al di sopra di un precedente tempietto romano, di cui si conservano sul posto alcuni elementi architettonici in marmo.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera residente era di 28 persone (4,40%).\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 35 imprese operanti nel territorio comunale, che rappresentavano lo 0,36% del totale provinciale (9.765 imprese attive), hanno occupato 53 addetti, lo 0,23% del dato provinciale (22.908 addetti); in media, ogni impresa nel 2015 ha occupato una persona (1,51).\nInfrastrutture e trasporti.\nStrade.\nA valle del paese, circa due chilometri a sud di esso, scorre la strada provinciale n. 34 \"Turanense\", che collega Belmonte da un lato alla Salaria, in localit\u00e0 \"Hotel Salario\", e dall'altro al Lago del Turano.\nBelmonte \u00e8 collegato alla Turanense da una breve diramazione, la provinciale 34/a di Belmonte. Questa strada continua anche oltre il paese, in direzione nord, con il nome di \"Via Ville\"; la strada termina sulla Salaria, in localit\u00e0 Maglianello Basso, e rappresenta la via pi\u00f9 diretta per il capoluogo Rieti sebbene sia molto stretta.\nLa Strada statale 4 Via Salaria \u00e8 l'arteria di maggiore importanza, che collega il comune a Roma e al capoluogo Rieti, nonch\u00e9 alle citt\u00e0 di L'Aquila e Ascoli Piceno.\nFerrovie.\nBelmonte non \u00e8 servito da alcuna linea ferroviaria. Il paese avrebbe dovuto essere collegato dalla ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento, ma mai realizzata.\nAmministrazione.\nNel 1923, Belmonte in Sabina pass\u00f2 dalla provincia di Perugia in Umbria, alla provincia di Roma nel Lazio.\nNel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Belmonte in Sabina pass\u00f2 dalla provincia di Roma a quella di Rieti."}
{"id": "32426", "revid": "1543377", "url": "https://it.wikipedia.org/wiki?curid=32426", "title": "Borbona", "text": "Borbona \u00e8 un comune italiano di 598 abitanti della provincia di Rieti nel Lazio, che si estende nell'alta valle del fiume Velino (Alto Lazio) al confine con l'Abruzzo e l'Alto Aterno a est lungo la linea spartiacque.\nFino al 1927 faceva parte della provincia dell'Aquila, in Abruzzo e, dal 1233 al 1861, per pi\u00f9 di 600 anni, \u00e8 stato parte, nell'\u00e0mbito del Regno di Napoli, del giustizierato d'Abruzzo e della provincia Abruzzo Ultra II, nel distretto di Cittaducale, con capoluogo L'Aquila.\nGeografia fisica.\nTerritorio.\nIl territorio \u00e8 prevalentemente montano con cime che superano i di altitudine intervallate da piccole valli boscose e zone di pascolo.\nClima.\nClassificazione climatica: zona E, \nStoria.\nFino al 1861 era parte del Regno delle Due Sicilie nella provincia di Abruzzo Ulteriore Secondo.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera residente era di 37 persone.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 40 imprese operanti nel territorio comunale, che rappresentavano lo 0,41% del totale provinciale ( imprese attive), hanno occupato 77 addetti, lo 0,34% del dato provinciale ( addetti); in media, ogni impresa nel 2015 ha occupato poco meno di due persone (1,93).\nInfrastrutture e trasporti.\nIl comune \u00e8 interessato dalla strada statale 471 di Leonessa, dalla strada statale 4 Via Salaria e dalla strada statale 260 Picente\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, Borbona pass\u00f2 dalla provincia dell'Aquila a quella appena istituita di Rieti.\nAltre informazioni amministrative.\nBorbona fa parte della Comunit\u00e0 montana del Velino.\nSport.\nHa sede nel comune la societ\u00e0 di calcio A.S.D. Borbona Calcio, che ha disputato campionati dilettantistici regionali."}
{"id": "32427", "revid": "125260313", "url": "https://it.wikipedia.org/wiki?curid=32427", "title": "Monte Carlo", "text": "Monte Carlo (in francese \"Monte-Carlo\", in monegasco \"Munte Carlu\"), talvolta riportata come \"Montecarlo\", \u00e8 la parte pi\u00f9 centrale della citt\u00e0-Stato del Principato di Monaco, di cui costituisce uno dei quattro quartieri tradizionali.\nConfina a nord-est con i quartieri Larvotto e La Rousse/Saint Roman, a sud con i quartieri La Condamine e a ovest con Saint Michel. A nord confina con la Francia, costituendo ormai un unico agglomerato urbano con il comune francese di Beausoleil. \u00c8 nota per il suo casin\u00f2, i grattacieli, il Gran Premio di Formula 1 che si svolge fra le strade cittadine e per essere stata eletta come luogo di residenza da diversi personaggi famosi per il regime fiscale agevolato.\nStoria.\nMonte Carlo ha questo nome in onore del principe Carlo III di Monaco dal 1\u00ba luglio 1866, infatti fino al 1861 il piccolo principato era posto sotto la protezione del Regno di Sardegna e la lingua utilizzata era l'italiano. Il nome degli abitanti del quartiere, come per gli altri connazionali, \u00e8 monegaschi.\nSorta a partire dal \"Plateau des Spelugues\" (it.: Altopiano delle Grotte) prospiciente il Porto d'Ercole, dove sorsero sin dal 1863, per opera della SBM, i primi ed iconici edifici del Casino e dell'H\u00f4tel de Paris, simboli della \"Belle \u00c9poque\", le strade di Monte Carlo, soprattutto dopo il passaggio della ferrovia nel 1868, diventano nel tempo, luogo di ritrovo dell'aristocrazia e alta borghesia europea e teatro di eventi mondani, a cui si aggiungono nel 1911 il Rally omonimo e dal 1929 il Circuito di Monte Carlo, quando vi si svolge l'annuale Gran Premio di Monaco di Formula 1. &lt;br&gt;\nLa citt\u00e0 ospita inoltre incontri di pugilato valevoli per il campionato del mondo, sfilate di moda e altri eventi fra i quali spicca il Monte-Carlo Rolex Masters di tennis, considerato uno dei maggiori tornei del circuito professionistico (ATP Tour) a livello mondiale e che si svolge presso il Monte Carlo Country Club che si trova nel comune francese di Roccabruna.\nMonte Carlo, per decenni, \u00e8 stata frequentata da membri delle famiglie reali, celebrit\u00e0 dello spettacolo e persone comuni. Il noto personaggio James Bond, la spia britannica protagonista dei famosi romanzi di Ian Fleming e dei film da essi ispirati, nella finzione, \u00e8 un assiduo frequentatore del casin\u00f2 di Monte Carlo.\nNel 1873 Joseph Jaggers divenne \"l'uomo che sbanc\u00f2 Monte Carlo\" sfruttando la scoperta dello sbilanciamento in una delle ruote dei tavoli di roulette del casin\u00f2.\nMonte Carlo viene spesso definita erroneamente la capitale del Principato di Monaco, ma la sede del governo \u00e8 Monaco Vecchia, che tuttavia non pu\u00f2 comunque definirsi \"capitale\", essendo un semplice quartiere amministrativo dell'unico comune di Monaco.\nInfrastrutture e trasporti.\nFerrovie.\nIl quartiere \u00e8 attraversato dalla ferrovia Marsiglia-Ventimiglia e dove sorge la stazione di Monaco-Monte Carlo. Dal 1869 al 1964 era presente la primitiva stazione posta sotto al casin\u00f2, sostituita dalla stazione della capitale posta nel centro cittadino. Nel 1999 venne sostituita dall'attuale stazione.\nSport.\nIl principato di Monaco \u00e8 lo stato pi\u00f9 piccolo dove si svolge una gara annuale di Formula 1. Il primo Gran Premio di Monaco valevole per il mondiale fu nel 1955. Questo tracciato scorre per le strette e ripide vie cittadine e per questo \u00e8 considerato come uno dei pi\u00f9 tortuosi."}
{"id": "32428", "revid": "125909520", "url": "https://it.wikipedia.org/wiki?curid=32428", "title": "Borgo Velino", "text": "Borgo Velino (noto in precedenza come Borghetto; \"Borghittu\" in dialetto sabino) \u00e8 un comune italiano di 924 abitanti della provincia di Rieti, nel Lazio. Fino al 1927 faceva parte della provincia dell'Aquila, in Abruzzo e, dal 1233 al 1861, \u00e8 stato parte integrante del giustizierato d'Abruzzo e della provincia Abruzzo Ultra II, nel distretto di Cittaducale, con capoluogo L'Aquila.\nSi trova in prossimit\u00e0 del sito dell'antico centro sabino Viario situato nell'immediata collina alle falde sud-orientali del Terminillo, i cui rari resti sono stati rinvenuti nell'area orientale confinante ad un'antica torre medievale, ora occupata da un campo coltivato. Paese natale di Giulio Pezzola brigante filo spagnolo del XVII secolo.\nGeografia fisica.\nTerritorio.\nA 460 m sul livello del mare, Borgo Velino \u00e8 un graziosissimo paesetto medioevale situato nel piccolo tratto di pianura tra Castel Sant'Angelo e Antrodoco, all'imbocco est della Piana di San Vittorino. Nel territorio comunale insiste parte del gruppo montuoso del Monte Nuria.\n\u00c8 posto alla sinistra del fiume Velino, in un territorio che, sebbene in gran parte montuoso, \u00e8 assai fertile e produce raccolti abbondanti di granaglie, di castagne e di uva. Molti sono i pascoli nei luoghi pi\u00f9 montuosi.\nClima.\nClassificazione climatica: zona E, \nStoria.\nIl primo antichissimo insediamento umano, che pu\u00f2 essere ritenuto \u201cantenato\u201d di Borgo Velino, \u00e8 Viario. Pare accertato che Viario sorse prima di Roma - o addirittura ai tempi dei Pelasgi - e fu rifugio a pastori provenienti dalla Sabina. Pi\u00f9 tardi nacque cos\u00ec il \u201cBorghetto\".\nDurante il periodo dei Flavi nei dintorni di Borgo Velino era presente una villa romana, dimora dei famosi imperatori. Oggi di quel periodo rimane il c.d. Ninfeo dei Flavi, importante monumento del I secolo, al tempo sicuramente arricchito di statue e mosaici.\nSecondo una tradizione ormai consolidata, l'attuale abitato di Borgo Velino, fino al secolo scorso chiamato Borghetto, sarebbe stato fondato nel corso del XIV secolo dagli abitanti del castello di Forca Pretula. La tradizione vuole che a Borgo Velino, all'interno del Convento della Valle, dimor\u00f2 San Francesco d'Assisi durante i suoi pellegrinaggi attraverso la Sabina. Il convento esisteva, ad ogni modo, gi\u00e0 nei 1472, quando Sisto IV tass\u00f2 per la somma di 3 once e 8 grana i poveri fraticelli del Borghetto.\nDal 1472 al 1624, fece parte del distretto di Cittaducale e divenne nel Cinquecento fu feudo di Margherita d'Austria. Proprio grazie a lei si ebbe un mutamento profondo della comunit\u00e0 di Borghetto, dovuto soprattutto all'eccessivo aggravio fiscale chiesto al feudo e all'introduzione dei Capitoli, una sorta di codice di comportamento che i Borghettani dovevano tenere nei confronti delle autorit\u00e0 e della cittadinanza stessa. La madama fece redigere uno statuto speciale appositamente per \u201cBorghetto\u201d, i Capitoli. Alla morte di Margherita, avvenuta ad Ortona nel 1586, i suoi feudi passarono, per successione, ai Farnese, ai quali rimasero fino al 1731.\nNel 1642, fa la sua prima comparsa sulla scena storica il brigante Giulio Pezzola del Borghetto. La storia del Pezzola, tuttora incerta e per molti aspetti arricchita dalla fantasia popolare, ha fatto di lui il brigante che ha segnato una lunga pagina della storia borghettana.\nLa sicurezza dei confini del Regno di Napoli, dalle parti di Rieti, Norcia e Cascia, venne seriamente messa in discussione e poi violata dalle truppe francesi, nel dicembre del 1798. A subire i danni maggiori dell'invasione furono proprio le localit\u00e0 lungo la Salaria, costrette a pi\u00f9 riprese a ospitare gli accampamenti e a fornire vettovaglie e denari al nemico. Cos\u00ec sul finire del 1798, il quadro politico italiano vede la Francia quasi padrona di tutta la penisola (restano indipendenti la Sardegna e gran parte del Regno di Napoli).\nNel giugno del 1863, poco dopo l'Unit\u00e0 d'Italia, il comune cambi\u00f2 nome da \"Borghetto\" a \"Borgo Velino\". Durante l'epoca fascista, Borgo Velino pass\u00f2 dalla provincia dell'Aquila alla neonata provincia di Rieti (1927) mentre l'anno seguente il comune di Borgo Velino fu abolito e reso frazione del comune di Antrodoco. Solo nel dicembre del 1957 Borgo Velino torn\u00f2 ad essere comune autonomo.\nSimboli.\nLo stemma del Comune di Borgo Velino \u00e8 stato concesso con decreto del presidente della Repubblica del 24 luglio 2004.\nMonumenti e luoghi d'interesse.\nImpostato su due strade parallele con asse trasversale centrale (che prende il nome di Via degli Otto Cantoni), \u00e8 caratterizzato da un forte addensamento di abitazioni, cinta murarie ad angoli arrotondati (esempio francese: Rabastens, 1306) e una grande porta turrita sull'asse centrale in direzione di Rieti, il capoluogo di Provincia. Tale impostazione urbanistica si pu\u00f2 ricondurre a quello che era lo stile urbanistico angioino.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2013 la popolazione straniera residente era di 36 persone.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 56 imprese operanti nel territorio comunale, che rappresentavano lo 0,57% del totale provinciale ( imprese attive), hanno occupato 139 addetti, lo 0,61% del dato provinciale ( addetti); in media, ogni impresa nel 2015 ha occupato due persone (2,28).\nInfrastrutture e trasporti.\nStrade.\nPoco fuori dall'abitato di Borgo Velino scorre la Strada statale 4, l'antica Via Salaria, che collega il comune da una parte a Rieti e Roma, e dall'altra a L'Aquila e Ascoli Piceno.\nIl centro storico del paese sorge lungo la strada provinciale 14, il vecchio percorso della Salaria, sostituito dalla variante esterna al centro abitato negli anni Cinquanta.\nFerrovie.\nBorgo Velino \u00e8 attraversato dalla linea secondaria Terni-Rieti-L'Aquila ed \u00e8 servito dalla stazione di Antrodoco-Borgo Velino, posta a circa un chilometro dal centro storico.\nTale linea avrebbe dovuto essere prolungata da un lato verso Roma e dall'altro verso Ascoli Piceno, formando la cosiddetta Ferrovia Salaria, ma tale progetto (pi\u00f9 volte approvato sin dalla fine dell'Ottocento) non venne mai realizzato. La costruzione della ferrovia Fara Sabina-Rieti, che completerebbe almeno il tratto Borgo Velino-Rieti-Roma, \u00e8 prevista dalla legge obiettivo ed \u00e8 tuttora oggetto di discussione.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Borgo Velino pass\u00f2 dalla provincia dell'Aquila a quella di Rieti.\nNel 1928 viene aggregato al comune di Antrodoco, dal quale viene separato nel 1957.\nAltre informazioni amministrative.\nFa parte della Comunit\u00e0 montana del Velino"}
{"id": "32429", "revid": "1543377", "url": "https://it.wikipedia.org/wiki?curid=32429", "title": "Borgorose", "text": "Borgorose (\"Ju B\u00f9rgu\" in dialetto sabino) \u00e8 un comune italiano di abitanti, situato nella valle del Salto (Cicolano), in provincia di Rieti, nel Lazio al confine con l'Abruzzo. Fino al 1960 denominato \"Borgocollefegato\", fino al 1927 parte della provincia dell'Aquila e, dal 1233 al 1861, per oltre 600 anni, \u00e8 stato parte integrante del Giustizierato d'Abruzzo e della provincia Abruzzo Ulteriore II, nel distretto di Cittaducale, con capoluogo L'Aquila. Fa parte della Comunit\u00e0 montana Salto Cicolano.\nGeografia fisica.\nTerritorio.\nIl territorio \u00e8 posto nell'entroterra appenninico ed \u00e8 contornato ad ovest dai prodromi dei Monti Carseolani (\"Monte Val de' Varri, Monte Faito, Monte della Nebbia, Monte San Nicola\"), a sud dalla Marsica con le Montagne della Duchessa e a nord dai Monti del Cicolano (\"gruppo del Monte Fratta\") con il gruppo montuoso di Monte Nuria. Nel territorio \u00e8 compresa la Riserva regionale Montagne della Duchessa posta al confine con il Parco naturale regionale Sirente-Velino.\nSi pu\u00f2 suddividere in una parte pedemontana abitata, disposta su un altopiano (Piana di Borgorose-Corvaro), sui rilievi limitrofi e alcune strette valli adiacenti al corso del fiume Salto ad una quota media di circa 800 m s.l.m., e una parte montana in quota, lungo le Montagne della Duchessa, dove si trova il Lago della Duchessa, e lo spartiacque appenninico fino ad un'altitudine massima di 2239 m al confine sud-est con l'Abruzzo, la provincia dell'Aquila e la catena del Sirente-Velino.\nClima.\nIl clima \u00e8 tipicamente continentale con forti escursioni termiche giornaliere e annuali in condizioni anticicloniche specie nel fondovalle abitato, con una piovosit\u00e0 media che tende ad aumentare con la quota per effetto orografico di stau dei \"Monti della Duchessa\". Diffuse le gelate invernali e le precipitazioni nevose nella fascia montana in quota nel periodo novembre-aprile.\nStoria.\nIl centro fu abitato in epoca preistorica dagli Aborigeni, occupato dai Sabini, dagli Equi che furono sottomessi dai coloni romani nell'epoca repubblicana insieme ai Marsi nel vicino lago Fucino.\nNella frazione di Sant'Anatolia sorgeva l\u2019antica citt\u00e0 di Thora (o Tiora), riportata da Dionigi di Alicarnasso, e celebre per un oracolo di Marte nel quale il vaticinio era dato da un picchio sacro. Il borgo di Sant'Anatolia conserva le tracce di murature in opera poligonale pertinenti all'antico centro.\nUn altro insediamento equicolo di origine molto antica sorgeva presso Corvaro, dove \u00e8 presente un oppidum fortificato con i resti della cinta muraria in opera poligonale ed inoltre il celebre tumulo funerario. Oggi questo insediamento \u00e8 stato identificato con l\u2019antica citt\u00e0 di Lista, citt\u00e0 madre degli Aborigeni, che sorgeva ad appena 4,2 chilometri da Thora (nei pressi della contemporanea Sant'Anatolia) e conquistata di sorpresa da una spedizione bellica notturna dei Sabini provenienti da Amiternum.\nMolte chiese sparse nel territorio di Borgorose sorgono al di sopra di precedenti luoghi di culto equicoli, con ampi resti di murature in opera poligonale.\nDurante il Medioevo appartenne all'inizio dell'VIII secolo al ducato di Spoleto, il cui Duca Trasmondo lo don\u00f2 nel 725 al Monastero di Farfa che ivi edific\u00f2 l'abitato di Corvaro; fu successivamente devastato da Normanni e Saraceni. In seguito entr\u00f2 a far parte della curia di Rieti, nonostante le strette vicinanze con L'Aquila; Nel Medioevo il paese appartenne al regno di Napoli e fu sotto il dominio della famiglia Mareri. Nei dintorni sorge la medievale Torre di Taglio, nota anche come Torre di Suna. A Torano fu combattuta una battaglia tra i Camponeschi e gli Orsini. Tuttavia gli aquilani persero nel XV secolo il controllo del centro, che and\u00f2 definitivamente al Regno di Napoli, col dominio dei Colonna e successivamente dei Barberini.\nIl territorio fu al centro delle tragiche vicende del brigantaggio pre e post unitario. La banda dei briganti di Cartore, guidata da Berardino Viola e che fu protagonista di tragici episodi di violenza, oper\u00f2 contro la struttura politico-amministrativa dei piemontesi commettendo atti criminali dall'unit\u00e0 d'Italia e fino al 1870, anno della presa di Roma.\nIl 13 gennaio 1915 il territorio sub\u00ec gravi danni a causa del terremoto di Avezzano. Nel 1927 Benito Mussolini istitu\u00ec la provincia di Rieti, distaccando il borgo dalla provincia dell\u2019Aquila. Il paese si chiama cos\u00ec dal 1960. Precedentemente aveva la curiosa denominazione di Borgocollefegato, sostituito con il pi\u00f9 eufonico Borgorose. Nei decenni successivi si \u00e8 avuto lo sviluppo del commercio e del turismo.\nCultura.\nMusei.\nNel 2016 \u00e8 stato inaugurato il MAC, \"Museo Archeologico Cicolano\" situato nella frazione di Corvaro. L'area museale si compone di dieci sale in cui sono esposti i reperti emersi durante gli scavi effettuati nelle aree archeologiche del territorio della valle del Salto.\nCucina.\nNel comune di Borgorose ha sede il birrificio Birra del Borgo; fondato nel Maggio del 2005 in localit\u00e0 Collerosso, da Aprile 2010 lo stabilimento principale si trova in localit\u00e0 Piana di Spedino.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 193 imprese operanti nel territorio comunale, che rappresentavano l'1,98% del totale provinciale (9.765 imprese attive), hanno occupato 421 addetti, l'1,84% del dato provinciale (22.908 addetti); in media, ogni impresa nel 2015 ha occupato due persone (2,18).\nInfrastrutture e trasporti.\nStrade.\nBorgorose \u00e8 uno dei pochi comuni della provincia di Rieti serviti da uno svincolo autostradale: il territorio comunale \u00e8 infatti attraversato dall'autostrada A24 (che collega Borgorose da un lato a Roma e dall'altro all'Aquila), dalla quale in localit\u00e0 Torano si dirama l'autostrada A25 (che conduce ad Avezzano e Pescara); il casello a servizio del comune \u00e8 denominato \"Valle del Salto\".\nInoltre, dal casello autostradale ha origine la strada statale 578 Salto Cicolana (detta anche \"superstrada Rieti-Torano\"), una strada a scorrimento veloce che collega il comune al capoluogo di provincia Rieti, al lago del Salto e agli altri centri del Cicolano.\nAmministrazione.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, \"Borgocollefegato\" pass\u00f2 dalla provincia dell'Aquila a quella reatina.\nNel 1960 cambi\u00f2 denominazione in Borgorose.\nAltre informazioni amministrative.\nFa parte della Comunit\u00e0 montana Salto Cicolano"}
{"id": "32432", "revid": "144796", "url": "https://it.wikipedia.org/wiki?curid=32432", "title": "Cantalupo in Sabina", "text": "Cantalupo in Sabina (\"Candal\u00f9pu\" in dialetto sabino) \u00e8 un comune italiano di 1\u00a0647 abitanti della provincia di Rieti, in Lazio.\nGeografia fisica.\nTerritorio.\nCantalupo in Sabina \u00e8 un suggestivo borgo che custodisce gelosamente il suo palazzo-museo, adagiato sui contrafforti che dividono i torrenti Aia e Galantina, negli oliveti tra i Monti Reatini e il fiume Tevere. Si erge a 297 metri sul livello del mare e con i suoi 1\u00a0647 abitanti occupa una superficie di 10 chilometri quadrati.\nLa sua posizione geografica ha sempre rappresentato uno dei volani pi\u00f9 importanti per lo sviluppo delle attivit\u00e0 commerciali e per quelle produttive. Ancora oggi, nonostante la razionalizzazione dei servizi, il paese offre una qualit\u00e0 della vita molto elevata: dentro i propri confini si pu\u00f2 essere ancora autosufficienti in ogni ambito, da quello alimentare al resto delle attivit\u00e0 necessarie ai cittadini.\nIl paese conserva un immenso patrimonio culturale tanto che si definisce un \u201cmuseo all'aperto\u201d perch\u00e9 conserva anche molto gelosamente la storia vissuta: del museo, cos\u00ec costituito fanno parte la Porta Maggiore, il Palazzo Camuccini e le numerose chiese sparse sul suo territorio.\nPorta Maggiore.\nConosciuta anche come Porta dell'Orologio, \u00e8 la porta principale del paese. Per dare maggiore lustro, su di essa sono state posizionate due statue dedicate alle divinit\u00e0 Mercurio, sulla sinistra e Minerva sulla destra, ma comunemente conosciute come \u201cBammocci\u201d. Le due statue sono un simbolo della citt\u00e0; sono state realizzate in marmo bianco, sono alte 1,20 metri e raffigurate a figura intera. Le statue raffigurano Mercurio e Minerva. Alla statua della dea Minerva manca la testa a causa di un furto. Sembrerebbero entrambe del XVI secolo. Una leggenda narra che, nell'antico passato, dopo un terremoto fu chiesto di scegliere, agli abitanti, tra il ripristino delle riserve d'acqua danneggiate e la costruzione di due statue, in termini dialettali \"i bammocci\" e loro preferirono questi ultimi. Per questo motivo, scherzosamente, i cantalupani vengono anche soprannominati \u201cBammocciari\u201d per il forte legame con le due statue.\nIl Palazzo Camuccini.\nIl Palazzo Camuccini \u00e8 invece di epoca rinascimentale e fu edificato dal cardinale Pier Donato Cesi sui ruderi della Rocca dei S. Eustachio e dei Savelli (palatium). Successivamente divenne la dimora dei feudatari Vaini, Lante della Rovere. Fu acquistato da Giovanni Battista Camuccini che lo trasform\u00f2 in museo. Dopo le manomissioni belliche e altri avvenimenti, \u00e8 tornato a essere il palazzo Baronale. Nel Palazzo Camuccini \u00e8 custodita la stanza dove pernott\u00f2 Giuseppe Garibaldi prima della battaglia di Mentana.\nAnnesso al palazzo vi \u00e8 il Parco Camuccini, collegato con un ponte pedonale al Castello si estende per con i suoi quattro ettari di verde a ridosso del paese sul versante nord est.\nChiesa di Maria SS. Assunta in Cielo e altre chiese rurali.\nNel territorio comunale sono numerose anche le chiese, per la maggior parte sono piccole ma maestose, alcune sono molte antiche, altre recentemente ristrutturate, ve ne sono di pubbliche e di private e sono poste all'interno del paese o nel verde della natura. La pi\u00f9 imponente e conosciuta \u00e8 quella principale che si trova proprio accanto al Palazzo Camuccini, si tratta della chiesa dedicata Maria SS. Assunta in Cielo, questa \u00e8 la chiesa parrocchiale, probabilmente opera dell'architetto Francesco Rosa anche se il disegno e la supervisione sembrano da attribuirsi all'architetto Carlo Fontana, \u00e8 a una sola navata, a pianta ovale con abside semicircolare. L'altare maggiore, con colonne di cipollino verde e capitelli corinzi \u00e8 abbellito da un quadro, racchiuso in cornici di marmo colorato, raffigurante la Vergine Assunta del 1753 e San Biagio. Ai lati della navata si aprono due cappelline con arco a pieno centro. In quella di destra \u00e8 collocato il tabernacolo in marmo e bronzo, dalla tipica forma seicentesca, a colonnine sostenenti archi a tutto sesto decorati con festoni. Nella parte centrale dei timpani spezzati, rimangono cinque degli otto angeli che completano il bell'insieme in armonica linea. In una cappella detta dei \u201cRe Magi\u201d c'\u00e8 un'urna funeraria circolare di epoca romana che funge da fonte battesimale. Il pavimento a mattoni rossi, risalente all'ultimo restauro, ha coperto le preesistenti pietre sepolcrali con relative iscrizioni. \nChiesa in San Girolamo.\nVi \u00e8 poi la Chiesa in San Girolamo in piazza Garibaldi, questa fu costruita alla fine del XV secolo a chiusura del borgo, per volere della compagnia di San Girolamo, i cui membri vi avevano diritto di sepoltura. La chiesa, durante la seconda guerra mondiale fu minata dai tedeschi in ritirata ma fu ricostruita in due tempi: nel 1952 le pareti laterali, nel 1968 il tetto e l'interno. Fu anche ricostruito il campanile a vela e l'altare maggiore secondo i canoni della nuova liturgia. Pur non essendo sconsacrata, la chiesa da anni \u00e8 adibita, dietro autorizzazione del parroco, a oratorio.\nChiesa di San Biagio.\nNel territorio comunale vi \u00e8 poi la chiesa dedicata al Santo patrono del paese che \u00e8 San Biagio, questa si trova fuori le mura e vi \u00e8 annesso il Convento dei Carmelitani appartenevano ai Baroni Camuccini, che negli anni 1980 li hanno venduti. La chiesa ha forma rettangolare, lunga 21 passi e larga 8 con facciata a capanna, ornata da pilastri binati di ordine dorico gigante. La porta centrale \u00e8 sovrastata da una grande finestra rettangolare che illumina la navata centrale. Nel frontone triangolare, che chiude la facciata, compare lo stemma dei Cesi. La chiesa ha un'unica navata con volta a botte e tre cappelle per lato, con relativi altari forniti di tutte le suppellettili, decorate con tele del XVII secolo, non presenti in situ, per scelta dell'attuale proprietario. \nChiesa di Sant'Adamo.\nAttestata nelle pergamene sin dal 1150, la cappella di Sant'Adamo fu costruita sulla tomba dell'omonimo eremita, vissuto nell'XI secolo, decretato Beato da Urbano VIII nel 1634. La cappella presentava in origine una facciata a capanna semplice con un piccolo campanile a vela centrale. Venne ampliata nel secolo XV, assumendo l'attuale aspetto: una chiesa a navata unica, con pitture tardogotiche, esempio importante e raro in Sabina, e con l'ingresso spostato a nord. La chiesa \u00e8 ubicata sul tracciato dell'antica Via Salaria e attorno a essa sono stati trovati resti di strutture murarie riconducibili a una villa romana della prima et\u00e0 imperiale, oltre a un Catinus in pietra con fusto a colonna e numerosi frammenti di colonne, statue, ceramica romana, ecc. \nIl 3 maggio si festeggiava - e ancora si festeggia, dopo un'interruzione di qualche decennio - la ricorrenza del Santo e dal XIX secolo, su concessione di papa Pio IX, in tale data cominci\u00f2 a svolgersi anche una fiera franca. Sant'Adamo fu a lungo \"jus patronatus\" della famiglia Cati che ne rimase proprietaria fino ad alcuni decenni fa, quando la chiesa and\u00f2 all'asta e fu acquistata dal Sig. Bolton e dallo stesso donata al Comune di Cantalupo all'inizio del 2000.\n\u00c8 una chiesa che porta con s\u00e9 anche una leggenda. Si trova a met\u00e0 di una lunga salita fra robuste querce e scorci di colline, sembra aspettare con umile benevolenza chi giunge silenzioso: la sua \u00e8 una storia d\u2019affetto e devozione millenaria che lega gli abitanti di Cantalupo a questo edificio e a colui che a esso ha dato il proprio nome, l'eremita Adamo. Adamo \u00e8 un Beato, che tanto amore e tanta disponibilit\u00e0 aveva verso il prossimo da essere stato \u201ccanonizzato\u201d nei cuori e nella tradizione popolare dai suoi conterranei. Si racconta che un giorno Adamo, vedendo un carrettiere in difficolt\u00e0 lungo la ripida costa che conduce al paese, lasci\u00f2 prontamente il suo lavoro per aiutarlo a spingere. Fra sbuffi e sudore il carretto riprese dunque ad avanzare e l'uomo gi\u00e0 stava per esprimere la sua gratitudine per quell'aiuto provvidenziale, quando, forse involontariamente, il mulo colp\u00ec Adamo in fronte con un calcio, facendolo cadere a terra privo di sensi. Subito il mulattiere, adirato con l\u2019animale e prima che il monaco potesse trattenerlo, afferrata una vanga, men\u00f2 un gran fendente contro la zampa scellerata, recidendola di netto. Quando l'eremita rinvenne, il povero mulo, terrorizzato e sanguinante, se ne stava tremando a fissare il suo zoccolo in terra e \u2013 certo \u2013 sarebbe morto di l\u00ec a poco se nessuno se ne fosse preso cura, ma fu allora che Adamo comp\u00ec il miracolo per cui tutti lo ricordano: raccolto il povero resto, si avvicin\u00f2 al mulo sussurrando piano parole di rassicurazione e, con un semplice gesto, riattacc\u00f2 il moncherino al resto della zampa, risanandola perfettamente. La chiesa \u00e8 nelle pergamene del 1150 e sorge sulla tomba dell'omonimo eremita. La cappella fu ampliata nel secolo XV e venne costruita l'attuale chiesa, a navata unica, con pitture tardogotiche, esempio importante e raro in Sabina. Nell'abside semicircolare \u00e8 raffigurata, nel registro superiore, l'Incoronazione della Vergine tra Santa Lucia, San Vicinio, San Sebastiano e Sant'Adamo, riconoscibile dalla zampa di mulo che tiene con la mano destra. Nel registro inferiore, originariamente scandito in quattro riquadri, s'intravedono due raffigurazioni della Vergine, Sant'Adamo e Santa Lucia. Sulle pareti sono affrescati altri Santi, fra cui San Sebastiano, San Francesco e Sant'Antonio da Padova, oltre a una Madonna del Latte e a una Madonna della Misericordia, figurazioni frequenti in Sabina, fatte eseguire quali ex voto dai fedeli.\nStoria.\nIl toponimo del Comune ha un'origine incerta e avvolta nel mistero, tuttavia la leggenda racconta che ci fosse un lupo che stanziava su una collina del paese e che ululando sembrava cantare, da qui il nome di \u201cCantalupo\u201d. Molto pi\u00f9 realisticamente il toponimo deriva da l'unione di due centri abitati \" Chantia\" e \"Lugo\" nella fase della costruzione del Castum\nIl territorio, durante l'epoca romana era interamente costellato di ville rustiche residenziali e fu intorno a queste stesse che nel Medioevo sorsero i Pagi e i Vici, i cui abitanti per\u00f2, a causa delle successive invasioni barbariche, furono costretti a rifugiarsi sul punto pi\u00f9 alto del territorio circostante fondando cos\u00ec il \u201cCastrum Cantalupi\u201d, citato per la prima volta dal registro Farfense nell'anno 1037. La rocca primitiva del paese nacque per mano dei Conti di Cuneo, mentre il Palatium nacque per volere dei Conti di Sant'Eustachio, tra il 1200 e il 1300, questi governarono il paese fino al XIV secolo e da quel momento pass\u00f2 nelle mani della famiglia Savelli che lo tennero fino alla fine del secolo successivo. Ai Savelli si succedettero, nei due secoli successivi i Cesi di Acquasparta e di Rignano che nel tenere il paese hanno trasformato il castello dei Savelli nel Palazzo residenziale (Palazzo Cesi). Guido Vaini, marchese di Vacone, compra il castello ed il feudo dai Cesi, passando poi l'eredit\u00e0 ai Lante della Rovere, che vi restano sino al 1804. Dai Lante della Rovere la propriet\u00e0 del Palazzo, il ricco patrimonio terriero e diversi possedimenti immobiliari, passarono nelle mani di diversi signori, dal Patriziato Sabino ai Simonetti, quindi al francese De Podenas.\nNel 1862 Giovanni Battista Camuccini, figlio del pittore neoclassico Vincenzo, acquista il patrimonio dell'ex feudo e trasforma il \u201cPalazzo\u201d in un museo. Amministrativamente, Cantalupo \u00e8 in origine comunit\u00e0 indirettamente soggetta alla Camera Apostolica, poi, con la caduta del sistema feudale, passa direttamente sotto il Governo Pontificio (1816). Nel 1861 entra a far parte del Regno d'Italia, aggregato alla provincia di Perugia, poi a quella di Roma, finch\u00e9 nel 1927 viene incluso nella nuova provincia di Rieti.\nCultura.\nLe attivit\u00e0 culturali, sono sempre fiorenti, in questi ultimi anni tante sono state le iniziate intraprese dall'amministrazione e, per quest'anno, adeguando le stesse alle nuove normative anti-Covid, proseguir\u00e0 la programmazione delle stesse, a partire dalla rassegna culturale ARTEr.i.e. Rassegna di Ipotesi Espressive gestita dal Centro di Ricerca e Sperimentazione Metaculturale fondato da Boris Porena, sicuramente tra le pi\u00f9 interessanti manifestazioni della Provincia di Rieti.\nTra le personalit\u00e0 pi\u00f9 eminenti che hanno vissuto a Cantalupo si annovera Mario Verdone, critico cinematografico, autore dell'opera \"A Cantalupo in Sabina\", nonch\u00e9 padre dell'attore e regista Carlo Verdone che, dopo la morte del genitore, ne ha gelosamente ristrutturato la villa per risiedervi durante i periodi estivi. L'attore Christian De Sica, cognato di Verdone e in suo omaggio, ha citato la cittadina di Cantalupo nel film \"Grandi Magazzini\" del 1986 come luogo di residenza del suo personaggio, il \"burino\" Antonio Barozzi.\nCucina.\nLa cittadina d\u00e0 il nome ad una variet\u00e0 di melone detta \"melone di Cantalupo\", che vi venne portata dall'oriente da missionari cattolici.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 98 imprese operanti nel territorio comunale, che rappresentavano l'1,0% del totale provinciale (9.765 imprese attive), hanno occupato 173 addetti, lo 0,76% del dato provinciale (22.908 addetti); in media, ogni impresa nel 2015 ha occupato poco meno di due persone (1,77).\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, quando venne istituita la provincia di Rieti, Cantalupo in Sabina passa a quella di Rieti.\nAltre informazioni amministrative.\nFa parte de l'Unione di Comuni della Bassa Sabina."}
{"id": "32434", "revid": "1564499", "url": "https://it.wikipedia.org/wiki?curid=32434", "title": "Casaprota", "text": "Casaprota \u00e8 un comune italiano di 734 abitanti della provincia di Rieti, in Lazio.\nGeografia fisica.\nTerritorio.\nCasaprota sorge a 523 metri di altezza sul livello del mare, sulle propaggini meridionali dei monti Sabini.\nCentro agricolo situato nell'alto bacino del torrente Farfa, sul crinale della cresta collinare che divide la valle principale da quella laterale destra solcata dal fosso Montenero.\nClima.\nClassificazione climatica: zona E, 2317 GR/G\nStoria.\nL'origine dell'abitato risale al secolo X, quando il \"fundus Casaprotae\" apparteneva all'Abbazia di Farfa. Sembra verosimile che tra il XI e il XII secolo sia appartenuta alla nobile famiglia De Romania, la pi\u00f9 potente famiglia della Sabina del tempo. Alcuni documenti citano lo scontro che si ebbe per il possesso della chiesa di S. Angelo tra i De Romania e la consorteria dei Camponeschi, altra nobile famiglia che possedeva molto castelli eretti in altituini della sabina. Pass\u00f2 poi verso la fine del XIII secolo come dominio della famiglia Brancaleoni, ramo dei De Romania, che infine la vendettero agli Orsini nel 1476. Nel 1604 venne incamerato nei domini diretti dello Stato Pontificio.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 28 imprese operanti nel territorio comunale, che rappresentavano lo 0,29% del totale provinciale (9.765 imprese attive), hanno occupato 39 addetti, lo 0,17% del dato provinciale (22.908 addetti); in media, ogni impresa nel 2015 ha occupato una persona (1,39).\nInfrastrutture e trasporti.\nStrade.\nL'arteria di collegamento di maggiore importanza per Casaprota \u00e8 la Strada statale 4 Via Salaria, che collega il comune a Roma e al capoluogo Rieti. Il paese \u00e8 collegato alla statale per mezzo di due tortuose strade comunali: una si collega alla Salaria in localit\u00e0 Ornaro (in direzione Rieti), l'altra in localit\u00e0 Ponte Buida (nei pressi di Osteria Nuova, in direzione Roma).\nUn'altra strada comunale collega Casaprota a Montenero e quindi alla strada provinciale n. 46 \"Tancia\", che conduce a Poggio Mirteto.\nFerrovie.\nCasaprota non \u00e8 servita da alcuna linea ferroviaria. Il paese avrebbe dovuto essere collegato dalla Ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata sin dalla fine dell'Ottocento ma mai realizzata.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Casaprota passa a quella di Rieti."}
{"id": "32435", "revid": "121722726", "url": "https://it.wikipedia.org/wiki?curid=32435", "title": "Casperia", "text": "Casperia \u00e8 un comune italiano di 1.257 abitanti della provincia di Rieti, nel Lazio, situato tra la riva sinistra del Tevere ed il versante occidentale dei Monti Sabini. Fino al 1947 si chiamava \"Aspra Sabina\". Considerato tra i borghi antichi pi\u00f9 belli d'Italia (\u00e8 stato insignito della bandiera arancione), la sua et\u00e0 millenaria \u00e8 citata anche da Virgilio nell'Eneide.\nGeografia fisica.\nTerritorio.\nIl territorio del Comune di Casperia \u00e8 diviso marcatamente in due parti: collinare ad ovest mentre la parte orientale \u00e8 attraversata dalla dorsale del pre-appennino laziale. I limiti altimetrici variano tra i 300 m s.l.m. e i 1.258\u00a0m s.l.m. del monte Macchia Gelata. Sul suo territorio ricadono alcune tra le pi\u00f9 alte cime dei Monti Sabini, tra cui il M. Alto (1215\u00a0m s.l.m.) e la sorgente pi\u00f9 importante di tutta la catena montuosa: Fonte Cognolo, a quota 1054. Casperia custodisce alcuni tra i pi\u00f9 bei paesaggi di tutti i Monti Sabini, tutelati a livello nazionale ed europeo.\nClima.\nClassificazione climatica: zona D, 2087 GR/G\nStoria.\nOrigini.\nLe fonti archeologiche.\nLe mura in \"opus reticolatum\" che affiorano in localit\u00e0 Paranzano sono i resti di diverse ville rustiche risalenti al I secolo d.C., di cui una la si attribuisce a Pallante \u2013 potente liberto di Antonia, madre dell'imperatore Claudio (da qui il toponimo Paranzano, da \"Pallantianum\"). A lato della strada provinciale che collega Casperia e Cantalupo in Sabina, si erge un monumento funerario a torre. Nel 1872 fu rinvenuto un bellissimo ninfeo con due statue di stile greco ed accanto una piccola stanza con un pavimento a mosaico. Si ritrov\u00f2 anche una testa dell\u2019imperatore Claudio ed un torso, forse dello stesso imperatore. Le due belle statue marmoree raffiguranti due ninfe gemelle, si trovano oggi presso il Museo d'arte e storia di Ginevra ed il Carlsberg Museum di Copenaghen.\nAltre mura di sostruzione in \"opus reticolatum\" si trovano a S. Maria in Legarano e sono i resti visibili di un'altra villa rustica, su cui \u00e8 stata edificata la chiesa.\nRecenti indagini speleo-archeologiche hanno rilevato l'esistenza di acquedotti risalenti al V-IV secolo a.C. che attesterebbero la presenza di comunit\u00e0 sabine nelle localit\u00e0 Paranzano e Legarano.\nSimboli.\nLo stemma di Casperia \u00e8 uno scudo italiano con tre colli ed aspide mirante una stella sormontato da corona comunale con la scritta S.P.Q.S. (Senatus PopolusQue Sabinus) circoscritto da due palme di olivo. I tre colli rappresentano i \"castra\" di Aspra, Caprignano e Donduccio (la cui sommit\u00e0 oggi \u00e8 occupata dal cimitero comunale). Ignota l'origine simbolica dell'aspide, forse un'assonanza con il nome Aspra o forse dalla famiglia Asproni. I colori civici sono il rosso ed il verde. La pi\u00f9 antica riproduzione visibile si trova sul portale di un palazzo privato tra via Rivellini e piazza Umberto I.\nMonumenti e luoghi d'interesse.\nStruttura urbana.\nIl centro storico di Casperia \u00e8 uno straordinario esempio di architettura medievale: la struttura del paese \u00e8 \u00aba bulbo di cipolla\u00bb, con strade a cerchi concentrici che via via si restringono, inerpicandosi sui versanti del colle sino a culminare in piazza S. Giovanni Battista ove si erge l'omonima chiesa parrocchiale.\nL'abitato \u00e8 raccolto nelle mura del 1282 \u2013 definite da Giuseppe Filippucci Giustiniani \u00abun vero capolavoro di architettura militare e di consumata arte difensiva del XIII secolo\u00bb \u2013 in cui si pu\u00f2 accedere (esclusivamente a piedi) solo attraverso Porta Romana (ad ovest) e Porta S. Maria (a nord-est); quest'ultima \u00e8 detta anche Porta Reatina o Porta Caprara, dove si pu\u00f2 ammirare anche un orologio che segna l'ora canonica medievale. Talmente importante era per gli aspresi la cura delle mura di cinta, che negli statuti del 1397 era prevista la pena di morte per coloro che vi aprissero un varco sufficientemente grande per il passaggio di una persona. Della prima cinta muraria, risalente all'XI secolo, resta l'arco di via Garibaldi, denominato \u00abArco Vecchio\u00bb o \u00abArco di Mezzo\u00bb.\nAmplissimo il panorama che da piazza Umberto I (comunemente chiamata dalla popolazione \u00abpiazza Macello\u00bb) si apre sulla valle del Tevere dominata all'orizzonte dal Monte Soratte. Da un'estremit\u00e0 all'altra delle mura, a nord-ovest per via Rivellini, si giunge davanti a Caprignano con i colli umbri all'orizzonte; mentre a sud-est, per via Nardi Bruschi, ci si pu\u00f2 sporgere dal torrione che domina il piazzale Oddo Valeriani e godere la vista del cuore dei Monti Sabini.\nTorrioni, camminamenti, rivellini, feritoie, casematte, percorsi obbligati sono i testimoni della storia e delle origini medievali di Aspra.\nL'abitato di Casperia \u00e8 uno dei pochi paesi in Europa il cui centro storico \u00e8 totalmente e naturalmente inaccessibile alle automobili. Percorrendo tutta via Orazio Massari si compie un semicerchio tra i due ingressi.\nArchitetture religiose.\nSan Giovanni Battista.\nSulla sommit\u00e0 dell'antica Aspra sorge la chiesa parrocchiale dedicata a san Giovanni Battista. Restaurata ed ampliata nel 1515, presenta al suo interno diversi elementi in stile barocco dovuti alla ristrutturazione del 1791; mantiene l'originaria torre campanaria romanica del XIII secolo, con alcuni affreschi del XIV secolo; l'ultima loggia della torre campanaria \u00e8 stata aggiunta nel 1934 per ospitare un serbatoio dell'acquedotto.\nNella chiesa, a tre navate, dietro l'altare maggiore fa da pala un dipinto su tavola (datato 1524) di Giacomo Santoro (detto Jacopo Siculo) raffigurante il Battesimo di Ges\u00f9 e, nella predella sottostante, Ges\u00f9 e gli apostoli. Su un altare della navata sinistra c'\u00e8 un affresco del XVI secolo raffigurante la Madonna col Bambino, sant'Antonio Abate e san Giuseppe. Nella navata destra da notare una tela lunettata (in cui spicca la figura di san Martino) che fa da cornice ad un'edicola ove \u00e8 posta una statua lignea di san Sebastiano, scolpita e dipinta nel XVII secolo. Nella chiesa \u00e8 custodito anche il grande organo acquistato dalla comunit\u00e0 nel 1600 per celebrare il giubileo.\nNei locali della sacrestia \u00e8 ospitato il presepe monumentale strutturato su una \u00abCasperia in miniatura\u00bb fatto a mano da Giannicola Mariani.\nSs. Annunziata.\nCon la sua imponente mole in cotto, la chiesa della Ss. Annunziata accoglie i visitatori nel piazzale Oddo Valeriani. Anche se il portale d'ingresso riporta la data del 1609, soltanto nel 1661 \u00abla nuova chiesa dell'Annunziata \u00e8 terminata. L'edificio \u00e8 stato eretto a spese di Girolamo Saraceni ed \u00e8 di bello aspetto e di buona e nobile architettura\u00bb.\nEssa \u00e8 dotata di quattro altari, oltre che dell'altare maggiore sul quale si trova la bellissima tela dell'Annunciazione, capolavoro dall'audace cromatismo di Giovanni Battista Salvi detto Sassoferrato, ai lati del quale vi sono due colonne in marmo rosso di Cottanello. Pregevoli opere anche la cappella di san Francesco Saverio eretta dalla famiglia Senapi ed una tela del XVII secolo raffigurante la circoncisione di Ges\u00f9.\nAncora oggi gli abitanti la chiamano \u00abchiesa nuova\u00bb.\nSanta Maria in Legarano.\nNell'antico abitato di Legarano, 3\u00a0km a nord del centro urbano, si trova la chiesa dedicata alla Nativit\u00e0 della Beata Vergine Maria. Costruita in et\u00e0 altomedievale sui resti di una villa rustica di epoca romana, questa chiesa \u00e8 stata la parrocchiale fino al 1409. Vi era annesso il convento dei gesuati, ordine soppresso nel 1668 da papa Clemente IX.\nSi entra salendo una scalinata che porta ad un primo portale in pietra del XVI secolo, per poi attraversare un vialetto costeggiato da un bosso secolare. Nella lunetta del portale di accesso da notare un'Annunciazione affrescata dai fratelli Lorenzo e Bartolomeo Torresani nel 1561, autori anche del Giudizio universale situato in una cappella sulla sinistra; a destra, invece, un coevo affresco anonimo dei santi Rocco e Sebastiano.\nQuesta chiesa a croce latina ha un'unica navata e racchiude notevoli opere d'arte. Nell'abside di sinistra c'\u00e8 un affresco del matrimonio di Maria attribuito ad Alessandro Torresani, figlio di Lorenzo; nella nicchia della testata sinistra del transetto si trovano due statue del XVI secolo in terracotta, raffiguranti la Madonna e san Giuseppe \u2013 superstiti di un presepe. Nell'abside centrale, dentro una nicchia, c'\u00e8 una bella statua lignea policromata della Madonna col Bambino, firmata dallo scultore Carlo l'Aquilano nel 1489; nel catino dell'abside maggiore due affreschi del XV secolo raffiguranti la Madonna col Bambino; sulla volta sovrastante un affresco del XV secolo raffigurante Ges\u00f9 in una mandorla di cherubini. Nell'abside di destra c'\u00e8 un crocifisso ligneo policromato del XV secolo. Due tavole coi santi Giovanni Battista e Sebastiano concepite nella scuola di Antoniazzo Romano (fine sec. XV inizio XVI) sono all'interno del reliquiario seicentesco incastonato nella parete sinistra. Sulla parete destra c'\u00e8 una tela raffigurante Maria in tripudio e san Girolamo.\nMadonna della Neve.\nCertamente risalente al periodo medievale, la chiesa della Madonna della Neve a Paranzano \u00e8 stata ricostruita nel 1580 e restaurata nel 1652. Conserva cospicue pitture murali che adornano l'area del presbiterio. Eseguiti da un anonimo locale nel XVI secolo, raffigurano un ciclo iconografico frequente nelle pievanie legate al mondo rurale: sulla parete sinistra un grande affresco raffigurante sant'Antonio Abate; nell'abside, da sinistra verso destra, sono raffigurati san Sebastiano, santa Lucia, sant'Antonio da Padova, san Rocco, sant'Agata, sant'Ignazio di Loyola; nella nicchia centrale la Madonna col Bambino tra san Domenico e santa Caterina d'Alessandria.\nDagli abitanti \u00e8 chiamata anche \u00abMadonna delle Grazie\u00bb, in ossequio ad un fatto miracoloso avvenuto nel 1647.\nSs. Salvatore.\nSulle rovine del \"castrum Montis filiorum Ugonis\", sulla cima di Montefiolo (il cui nome trae origine dalla volgarizzazione del nome del castello) sorge l'odierno convento delle suore oblate benedettine di Priscilla, fondato dai frati cappuccini nel 1558. Immerso in un bosco di lecci e con una pineta sul viale d'ingresso, \u00e8 il luogo ideale per la meditazione.\nIncorporata nel convento la chiesa del Ss. Salvatore, documentata nel \"Regesto delle chiese della giurisdizione vescovile di Sabina\" redatto nel 1343. Al suo interno la pala d'altare di Girolamo Batacchioli (datata 1619) raffigurante san Francesco d'Assisi, san Bernardino da Siena, sant'Antonio da Padova, san Carlo Borromeo, l'arcangelo Michele, santa Caterina d'Alessandria, santa Maria Maddalena e santa Chiara; nella parte alta del quadro la Madonna Assunta in Cielo con le tre persone della Santissima Trinit\u00e0 ed angeli.\nIl convento ha ospitato san Felice da Cantalice.\nAltre chiese.\nDa segnalare anche le chiese di S. Vito, S. Leonardo e S. Lucia. Il \"Regesto delle chiese della giurisdizione vescovile di Sabina\" redatto nel 1343 attesta nel territorio di Aspra l'esistenza di ben diciotto chiese.\nArchitetture civili.\nPalazzo Forani.\nIl palazzo, costruito alla fine del secolo XVI dalla famiglia asprese dei Bruschi si trova a ridosso della parte settentrionale della cinta muraria del secolo XIII inglobando anche uno dei cinque torrioni rimasti. Il palazzo conta oltre cinquanta stanze e una cappella in cui si celebravano anche due messe al giorno. Un omaggio alla potente famiglia guelfa degli Orsini \u00e8 rappresentato dai due orsi in pietra che si trovano a lato del portale del palazzo.\nNel 1781 il palazzo ospit\u00f2 il cardinal Corsini durante la sua visita pastorale. Da allora la camera, arredata appositamente per l'illustre ospite, prese il nome di \"Camera del cardinale\".\nDurante la dominazione napoleonica i Bruschi restaurarono il palazzo secondo lo stile impero: colonne nell'ingresso, ricchi stucchi decorativi, galleria con volta e pareti dipinte, rinnovo dell'arredamento con mobili e consolles in stile impero, decorazioni alle pareti con \"papiers peints\" tipicamente francesi.\nDopo il Congresso di Vienna le terre e il palazzo dei Bruschi furono confiscati dallo Stato Pontificio poich\u00e9 Giuseppe Bruschi, sindaco di Aspra dal 1809, si era schierato con la Repubblica Romana e con Napoleone. Il palazzo e i beni furono acquistati dalla famiglia Petrocchi e passarono, dopo il 1870, alla famiglia Pompili-Maldura. Nel 1871 il nuovo proprietario del palazzo, Costante Maldura, acquist\u00f2 una delle due pregevoli statue romane rinvenute a Paranzano.\nAlla fine del secolo XIX il palazzo e le propriet\u00e0 passano da Costante Maldura alla figlia Elena, pittrice dilettante, i cui quadri floreali sono ancora presenti in alcune stanze del palazzo.\nNel 1929 il palazzo passa, per eredit\u00e0, alla famiglia Forani: nuova ristrutturazione interna e sistemazione del parco collinare in cui molte specie vegetali tipiche del clima mediterraneo sostituirono secolari ulivi. Viene anche costruita la strada carrozzabile per l'accesso al palazzo dal lato nord-ovest.\nAlla fine degli anni sessanta, Giuliana Forani ristruttura i magazzini situati tra il torrione e il palazzo trasformandoli nella sua residenza abituale, pi\u00f9 comoda e semplice rispetto al palazzo. Nel 2003 segue una nuova ristrutturazione ad opera degli eredi di Giuliana Forani: i locali degli ex magazzini e il torrione vengono trasformati nelle unit\u00e0 abitative della casa vacanze.\nAltro.\nAlberi monumentali.\nCasperia custodisce nel suo territorio ben quattro alberi monumentali censiti dal Corpo forestale dello Stato: il leccio di Aspra; il terebinto di Montefiolo; il faggio di Fonte Cognolo; il cerro di Valle Ferrara.\nSociet\u00e0.\nTradizioni e folclore.\nCasperia organizza ogni anno due sagre: il primo fine settimana di agosto c'\u00e8 la Sagra degli \"stringozzi\", un tipo di pasta lunga fatta solo con acqua e farina; la terza domenica di ottobre, invece, quella della \"polenta\".\nMolto sentite dalla popolazione sono le feste di Sant'Antonio Abate (con la processione, la benedizione degli animali domestici e la distribuzione delle ciambelle all'anice), il Corpus Domini (con la processione e l'infiorata) e l'Assunzione di Maria in cielo (con la processione e lo spettacolo pirotecnico).\nL\"Aspra Folk\" \u00e8 un'associazione culturale che dal 1981 si distingue a livello regionale nel campo del teatro dialettale.\nCultura.\nIstruzione.\nBiblioteche.\nL'archivio storico di Casperia \u00e8 uno dei pi\u00f9 importanti del Lazio: vi sono conservati documenti riguardanti la vita della comunit\u00e0 asprese e di quelle limitrofe dal 950 al 1975. I fondi pi\u00f9 importanti sono quello delle pergamene\u00a0\u2013 ben 319, riguardanti il periodo che va dal 1099 al 1729; il fondo notarile con documenti datati tra il 1351 ed il 1860; l'archivio del comune comprendente documenti come libri del consiglio, registri vari del periodo comunale, la signoria Savelli, l'Antico Regime, il periodo francese e la Restaurazione; l'archivio giurisdizionale, con gli atti civili e quelli criminali. Degni di nota sono anche il fondo dell'archivio parrocchiale (\"Liber baptizatorum\", \"Liber mortuorum\", \"Liber matrimoniorum\" e stati delle anime), il fondo dell'Archivio del Monte del Grano, dell'Ospedale civico e gli oltre mille volumi della biblioteca claustrale proveniente dal soppresso monastero dei Frati cappuccini di Montefiolo (beni espropriati dallo Stato con la legge n. 3036 del 7 luglio 1866 e la n. 3848 del 15 agosto 1867). Sono inoltre conservati numerosi documenti prodotti dal comune nel periodo post-unitario.\nDa una lettera di Antimo Palmieri del 1588 sappiamo che Aspra era stata scelta quale sede per raccogliere i rogiti dei notai di Aspra, Montasola, Cottanello, Vacone e Poggio Sommavilla. L'archivio notarile, uno dei pi\u00f9 antichi di tutta la provincia, conserva fonti a partire dal 1351, confluite all'atto della sua istituzione, avvenuta nel 1588, in applicazione della costituzione di papa Sisto V inerente alla riorganizzazione degli archivi notarili all'interno dello Stato pontificio.\nNel 1990 \u00e8 stata pubblicata \"Le carte di Casperia (gi\u00e0 Aspra). 1099-1349\", opera del prof. Alfredo Pellegrini in cui vengono meticolosamente trascritte, tradotte e spiegate le pergamene prodotte nel periodo basso-medievale. Come afferma Pierre Toubert nella prefazione al libro, \u00abl'archivio di Casperia appare il fondo locale pi\u00f9 eloquente sulle vicissitudini di una comunit\u00e0 del Lazio nei secc. XIII-XIV\u00bb.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 75 imprese operanti nel territorio comunale, che rappresentavano lo 0,77% del totale provinciale (9.765 imprese attive), hanno occupato 150 addetti, lo 0,65% del dato provinciale (22.908 addetti); in media, ogni impresa nel 2015 ha occupato due persone (2,0).\nInfrastrutture e trasporti.\nStrade.\nIl comune \u00e8 attraversato dalle seguenti strade provinciali:\nIl comune \u00e8 attraversato dalle seguenti strade regionali:\nAmministrazione.\nNel 1923, \"Aspra\" pass\u00f2 dalla provincia di Perugia in Umbria, alla provincia di Roma nel Lazio.\nNel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Aspra pass\u00f2 dalla provincia di Roma a quella di Rieti.\nNel 1947 cambi\u00f2 denominazione in Casperia.\nAltre informazioni amministrative.\nFa parte della Comunit\u00e0 montana \"Sabina\".\nGemellaggi.\nCasperia \u00e8 gemellata con:"}
{"id": "32436", "revid": "47767", "url": "https://it.wikipedia.org/wiki?curid=32436", "title": "Castel di Tora", "text": "Castel di Tora \u00e8 un comune italiano di 278 abitanti della provincia di Rieti, nel Lazio, posto nella valle del Turano. Si specchia dalla sponda nord-orientale nel Lago del Turano. \u00c8 parte del club dei borghi pi\u00f9 belli d'Italia.\nGeografia fisica.\nTerritorio.\nIl paese si trova sulle sponde del lago del Turano, nella Riserva naturale dei Monti Navegna e Cervia.\nClima.\nClassificazione climatica: zona E, 2469 GR/G\nStoria.\nLa prima testimonianza storica di questo borgo risale al 1035, quando in alcune cronache si parla di un \"Castrum Vetus de Ophiano\", e fino al 1864 infatti il paese aveva come denominazione \"Castelvecchio\". Il nome attuale si volle riallacciarlo ad un antico insediamento romano denominato Tora, in cui nel 251 d.C. avvenne il martirio di Santa Anatolia. Recente \u00e8 la scoperta di una necropoli di et\u00e0 imperiale (200 d.C. circa) proprio nei pressi del paese.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 31 imprese operanti nel territorio comunale, che rappresentavano lo 0,32% del totale provinciale (9.765 imprese attive), hanno occupato 43 addetti, lo 0,19% del dato provinciale (22.908 addetti); in media, ogni impresa nel 2015 ha occupato una persona (1,39).\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Castel di Tora passa a quella di Rieti."}
{"id": "32437", "revid": "2015336", "url": "https://it.wikipedia.org/wiki?curid=32437", "title": "Castel Sant'Angelo (comune)", "text": "Castel Sant'Angelo \u00e8 un comune italiano di abitanti della provincia di Rieti, nel Lazio. Fino al 1927 faceva parte della provincia dell'Aquila, in Abruzzo e, dal 1233 al 1861, per oltre 600 anni, \u00e8 stato parte integrante del giustizierato d'Abruzzo e della provincia Abruzzo Ultra II, nel distretto di Cittaducale, con capoluogo L'Aquila.\nGeografia fisica.\nTerritorio.\nIn buona parte montuoso, nella valle (Piana di San Vittorino) \u00e8 attraversato longitudinalmente dal Fiume Velino, cos\u00ec come dalla Via Salaria.\nData la grande presenza di rocce calcaree, in questa zona l'attivit\u00e0 carsica \u00e8 ben sviluppata; non sono rari infatti i fenomeni di carsismo epigeo con doline, definite \"canetre\" o \"canetroni\", \"vasche\", \"pozzi o puzzacchie\" nel dialetto locale.\nIl comune \u00e8 un territorio molto ricco d'acqua. Se ne hanno le evidenze principalmente per le abbondanti sorgenti in superficie, la ben nota attivit\u00e0 carsica e la presenza del Fiume Velino con i suoi innumerevoli affluenti. Inoltre, all'interno del territorio comunale, sono presenti diversi laghi degni di nota: in corrispondenza della frazione Canetra \u00e8 noto il Lago dei Cigni, nella frazione Vasche si trovano tre laghi tutti di origine carsica, il Lago di Paterno, il Pozzo di Mezzo e il Pozzo Burino, infine nella frazione Terme di Cotilia \u00e8 presente un piccolo lago di acqua sulfurea.\nClima.\nClassificazione climatica: zona E, \nStoria.\nIl centro fu gi\u00e0 frequentato in epoca romana, come testimoniano le Terme di Vespasiano fuori dal centro, risalenti al I secolo d.C. Nel IX secolo il borgo fu creato con una fortificazione dai Longobardi, essendo vicino alla via Salaria, ed entr\u00f2 nel XIII secolo nel Regno di Napoli, gi\u00e0 dalla fine del secolo dipendente dalla neonata L'Aquila d'Abruzzo. Nel XVI secolo (1539) Carlo V di Spagna diede il feudo aquilano a Margherita d'Austria, che vi fece costruire dei mulini, amministrando molto bene il territorio. Passato alla famiglia Farnese, nuovamente nel XVII secolo pass\u00f2 al Regno di Napoli. Non sub\u00ec particolari danni con il grande terremoto del 1703. Nel 1927 Mussolini abol\u00ec il Circondario di Cittaducale e cre\u00f2 la provincia di Rieti, includendovi Castel Sant'Angelo.\nSociet\u00e0.\nEtnie e minoranze straniere.\nLa popolazione straniera presente al 31 dicembre 2019 era di 64 unit\u00e0 e rappresentava il 5,3%. I gruppi nazionali pi\u00f9 significativi erano:\nGeografia antropica.\nSuddivisioni amministrative.\nL'area del Comune di Castel Sant'Angelo \u00e8 composto da un'unica circoscrizione.\nInfrastrutture e trasporti.\nStrade.\nIl comune \u00e8 posto lungo la Strada statale 4, l'antica Via Salaria, un'importante strada statale che lo collega da un lato a Rieti e Roma, e dall'altro a L'Aquila, Ascoli Piceno e il mare Adriatico.\nFerrovie.\nIl comune di Castel Sant'Angelo \u00e8 attraversato dalla ferrovia Terni-Rieti-L'Aquila, una linea storica di importanza secondaria, ed \u00e8 servito da ben due stazioni ferroviarie: la principale \u00e8 la stazione di Castel Sant'Angelo, posta ai piedi del paese nella frazione di Vasche, l'altra \u00e8 la fermata di Canetra, posta nell'omonima frazione.\nLa linea che attraversa Castel Sant'Angelo avrebbe dovuto essere prolungata da un lato verso Roma e dall'altro verso Ascoli Piceno, formando la cosiddetta Ferrovia Salaria, tuttavia tale progetto (pi\u00f9 volte approvato sin dalla fine dell'Ottocento) non venne mai realizzato.\nAmministrazione.\nNel 1927, con l'istituzione della provincia di Rieti, Castel Sant'Angelo \u00e8 passato dalla provincia dell'Aquila a quella di Rieti."}
{"id": "32438", "revid": "1564499", "url": "https://it.wikipedia.org/wiki?curid=32438", "title": "Castelnuovo di Farfa", "text": "Castelnuovo di Farfa \u00e8 un comune italiano di abitanti della provincia di Rieti nel Lazio.\nGeografia fisica.\nTerritorio.\nCastelnuovo di Farfa sorge a 358 metri di altezza sul livello del mare, sulle propaggini meridionali dei monti Sabini.\nIl fiume Farfa scorre nel territorio comunale.\nStoria.\nProtostoria.\nIl territorio di Castelnuovo di Farfa risulta frequentato gi\u00e0 a partire dal Neolitico.\nIn epoca protostorica il sito pi\u00f9 importante \u00e8 sicuramente la Grotta Scura, al termine di Via Cornazzano, a poca distanza dal fiume Farfa. I primi ritrovamenti risalgono agli anni 1987-88, quando il Gruppo Speleologico \u201cF. Orofino\u201d rinvenne alcuni frammenti ceramici protostorici, risalenti all\u2019et\u00e0 del Bronzo medio (XV-XIV secolo a.C.).\nLa grotta \u00e8 costituita da un\u2019ampia sala in roccia calcarea, a cui si accede attraverso una stretta apertura, dove venne recuperato il materiale. Secondo la descrizione del Guidi \u201cdalla sala un lungo corridoio porta ad una serie di piccoli ambienti dove sono stati individuati resti di focolari, ossa animali e vasi integri, gli unici materiali in giacitura sicuramente primaria\u201d.\nAlcuni frammenti con decorazione \u201cappenninica\u201d hanno permesso una datazione per tutta la durata della media et\u00e0 del Bronzo (XV-XIV secolo a.C.).\nLa grotta presenta un ramo, lungo pi\u00f9 di 200 metri, periodicamente occupato dalle acque, dove sono stati rinvenuti insieme oggetti ceramici sia di epoca protostorica che di epoca romana (lucerne in terracotta e monete). La presenza di vasi integri in ambienti difficilmente accessibili della grotta dimostra che una parte della cavit\u00e0 fosse riservata alla deposizione di offerte. Inoltre le tracce di focolari, riferibili a cerimonie rituali, sembrano attestare un utilizzo della grotta sia a fini abitativi che cultuali.\nLa grotta \u00e8 costituita da un ramo attivo e da due rami fossili, posti a livelli diversi e raggiungibili tramite cunicoli. La presenza di acque sorgive deve aver comportato la destinazione cultuale della grotta.\nQuesto luogo di culto in grotta, tra i pi\u00f9 antichi di tutta la Sabina, \u00e8 stato identificato recentemente nel \u201csantuario di Marte\u201d, riportato da Dionigi di Alicarnasso presso Suna (oggi Toffia), antica citt\u00e0 degli Aborigeni (mitologia).\nMedioevo.\nNel VI secolo \u00e8 riferito in zona l\u2019arrivo di San Lorenzo di Siria, fondatore dell\u2019Abbazia di Farfa, il quale avrebbe svolto opera di evangelizzazione cristiana anche nei territori limitrofi.\nUna chiesa dedicata a San Donato \u00e8 riportata gi\u00e0 in un documento dell\u2019877, per cui si pu\u00f2 tranquillamente fissare la nascita del primitivo insediamento rurale all\u2019Alto Medioevo.\nIn questo documento la chiesa viene ceduta dal vescovo di Arezzo, Giovanni, al monastero di Farfa, in cambio di altri beni, tra cui San Donato ed annesse \u201cterre, case, chiese, selve, molini\u201d ecc\u2026, una elencazione che spiega il livello di organizzazione che si era formato attorno alla prima chiesa. Questa chiesa divenne anche il centro catalizzatore del territorio, elemento di aggregazione sociale, antesignano del castrum.\nIl primo insediamento fortificato e protetto da mura, il Castellum Sancti Donati, \u00e8 citato in un documento del 1046, che ne attesta la cessione al vicino monastero di Farfa, e risulta decaduto gi\u00e0 nel 1104.\nIl Castrum Novum risale al Duecento. A partire dal 1288 nacque una disputa a riguardo di chi appartenesse il colle in cui sorgeva questo castrum medievale: secondo i castellani apparteneva alla comunit\u00e0, secondo i monaci all\u2019Abbazia di Farfa. La lunga contesa fu lontana dall\u2019essere risolta. Nel 1477 i cippi confinari, rimossi dagli abitanti, vennero riportati al loro posto dall\u2019abate commendatario.\nIl castello medievale \u00e8 difeso da una cinta muraria con ben nove torri, presidiate nel Rinascimento da \u201cguardie civiche\u201d e comandate da un \u201ccapitano\u201d. Nel 1592 una delibera del Consiglio ordin\u00f2 l\u2019acquisto di 50 \u201carchibusci\u201d (fucili) e 4 \u201carchibuscioni\u201d (cannoncini). Lungo le mura si aprono due porte, Porta Castello e Porta Cisterna. Il borgo \u00e8 caratterizzato da strette vie lastricate e da edifici civili, tra cui quelli appartenuti, ad esempio, alle famiglie Cherubini e Simonetti. Nel nucleo del paese sorge la chiesa di San Nicola di Bari ed una bella fontana seicentesca \u201ca parete\u201d, con arco centrale.\nMonumenti e luoghi di interesse.\nArchitetture civili.\nIl torrione di Porta Castello, con l\u2019ingresso principale al borgo, a ridosso della strada.\nIl Palazzo dei marchesi Simonetti (oggi Salustri Galli), grandi benefattori del paese. Tra costoro si annovera il cardinale Giuseppe Simonetti, concittadino, alla cui elezione a porporato nel 1766 vennero indetti nel paese tre giorni di spettacoli, con musiche, spari e fuochi artificiali.\nEconomia.\nDi seguito la tabella storica elaborata dall'Istat a tema Unit\u00e0 locali, intesa come numero di imprese attive, ed addetti, intesi come numero addetti delle unit\u00e0 locali delle imprese attive (valori medi annui).\nNel 2015 le 53 imprese operanti nel territorio comunale, che rappresentavano lo 0,54% del totale provinciale (9.765 imprese attive), hanno occupato 69 addetti, lo 0,3% del dato provinciale (22.908 addetti); in media, ogni impresa nel 2015 ha occupato una persona (1,3).\nInfrastrutture e trasporti.\nStrade.\nCastelnuovo di Farfa si trova lungo la strada provinciale n. 42 \"Mirtense\", che lo collega da un lato a Montopoli e Poggio Mirteto e dall'altro a Osteria Nuova e alla Salaria.\nLa Strada statale 4 Via Salaria \u00e8 l'arteria di maggiore importanza, che collega il comune a Roma e al capoluogo Rieti."}
{"id": "32439", "revid": "125730746", "url": "https://it.wikipedia.org/wiki?curid=32439", "title": "Cittareale", "text": "Cittareale \u00e8 un comune italiano di 412 abitanti della provincia di Rieti nel Lazio. Fino al 1927 faceva parte della provincia dell'Aquila, in Abruzzo e, dal 1233 al 1861, per oltre 600 anni, \u00e8 stato parte integrante del giustizierato d'Abruzzo e della provincia Abruzzo Ultra II, nel distretto di Cittaducale, con capoluogo L'Aquila.\nGeografia fisica.\nTerritorio.\nIl suo territorio comunale confina con due regioni: Umbria a nord e Abruzzo a sud e condivide con Picinisco, San Vittore del Lazio, Acquapendente e con il confinante comune di Accumoli la particolarit\u00e0 di essere uno dei cinque comuni laziali il cui territorio comunale confina con pi\u00f9 regioni diverse da quelle di appartenenza. Nel territorio comune ricadono il Monte Pozzoni (1.903 m s.l.m.), dalle cui pendici nasce il Velino, il Monte Rota, con elevazione 1.528,3 m, il Colle Capoduro, alto 1.598,3 m, il Monte Caciaro (1.657,7 m), il Forca di Fao (1.662,6 m), il Monte Arcioni (1.754,8 m), il Monte la Speluca (1.800,8 m) appartenenti ai Monti Reatini.\nClima.\nClassificazione climatica: zona F, 3061 GR/G\nStoria.\nIl Comune di Cittareale sorge nella \"Valle Falacrina\"; presso l'antico \"Vicus Phalacrinae\" (lat. calvo), villaggio in cui nell'anno 9 d.C. nacque Tito Flavio Vespasiano, imperatore romano e padre di due figli anch'essi imperatori, Tito e Domiziano.\nGran parte della critica storica ha fatto risalire la fondazione di Cittareale a Manfredi il quale, nel 1261, costru\u00ec il borgo sulle rovine di un antico centro chiamato \"Apolline\", distrutto dai Saraceni: il nome di Cittareale sarebbe stato poi attribuito al castello da Carlo I d'Angi\u00f2 nel 1268, che vi costru\u00ec anche una rocca difensiva con lo scopo di controllare le vie commerciali di collegamento tra il Regno di Sicilia e lo Stato Pontificio.\nLa recente storiografia diversamente data la fondazione di \"Civitas Regalis\" al 1329 per opera di Roberto d'Angi\u00f2 che in quell'anno concesse speciali vantaggi e immunit\u00e0, affinch\u00e9 \"fondata alle porte del Regno per resistere agli urti nemici, essa sia veramente un borgo franco a cui possano accorrere gli abitanti dei dintorni\", e il nuovo insediamento venne abitato dalle popolazioni della terra Camponesca e delle valli di Falacrine e di Radeto. Contesa durante il XV secolo tra le confinanti Norcia, Amatrice e L'Aquila per i suoi ricchi pascoli e per il controllo dei transiti, pass\u00f2 per un breve periodo alle dipendenze di quest'ultima, per entrare successivamente a far parte degli Stati mediceo farnesiani.\nMonumenti e luoghi d'interesse.\nArchitetture religiose.\nLa chiesa di san Pietro, nella frazione di \"Vetozza\", \u00e8 costruita su un tempio di epoca romana dedicato alla dea Vacuna. In epoca medievale, la chiesa ospit\u00f2 una comunit\u00e0 monastica alle dipendenze della potente Abbazia di Farfa. Ricostruita nel XV secolo, vi si conserva un trittico datato 1596.\nIl Comune di Cittareale \u00e8 il luogo dove sono presenti le sorgenti del Velino, alle pendici delle quali si erge il Santuario della Madonna di Capodacqua, in prossimit\u00e0 del luogo in cui la Madonna apparve a una contadina della zona.\nArchitetture militari.\nCapolavoro di architettura militare \u00e8 la \"Rocca di Cittareale\". La Rocca era adibita a funzioni meramente militari di difesa del territorio, vista la sua posizione strategica al confine tra il Regno delle Due Sicilie e lo Stato Pontificio. Nel corso dei secoli sono stati numerosi gli interventi operati sulla fortezza, dovuti alle \"innovazioni\" militari (vedi l'introduzione della polvere da sparo) e ai numerosi attacchi distruttori subiti. La Rocca, nella particolare forma e nell'ampia estensione con cui si presenta oggi al pubblico, \u00e8 quella ricostruita dagli aragonesi nel 1479. Abbandonata per anni, \u00e8 stata restaurata e resa in parte visitabile.\nAree archeologiche.\nDal 2005 un'\u00e9quipe di archeologi della British School at Rome e dell'Universit\u00e0 degli Studi di Perugia, conduce delle campagne di scavi sul territorio di Cittareale che hanno permesso il ritrovamento di numerosi reperti. I ritrovamenti abbracciano un periodo storico vastissimo, partendo dalle guerre sociali dell'epoca della \"romanizzazione della Sabina\" fino ad arrivare al periodo medievale, passando per la Roma imperiale. Nella zona di San Lorenzo \u00e8 stata ritrovata la Villa dove nacque l'Imperatore Tito Flavio Vespasiano. I reperti ritrovati sono esposti nel \"Museo Civico di Cittareale\", inaugurato in occasione dei festeggiamenti del bimillenario della nascita di Vespasiano, nel 2009.\nInfrastrutture e trasporti.\nStrade.\nCittareale si trova lungo la strada provinciale 17 \"Umbra 1\u00b0 tronco\", che la collega a sud con la Strada statale 4 Via Salaria (svincolo Cittareale) e a nord con Norcia, in provincia di Perugia (dopo il confine provinciale la strada assume il nome di SP 476/1).\nLa Salaria \u00e8 una strada ad una sola carreggiata ma a scorrimento veloce (ad eccezione del tratto Posta-Rieti ancora da ammodernare) ed \u00e8 la principale arteria a servizio di Cittareale, con la quale si raggiunge da un lato Roma e il capoluogo di provincia Rieti, e dall'altro Ascoli Piceno e il mare Adriatico.\nFerrovie.\nCittareale non \u00e8 servita da alcuna linea ferroviaria. Nel territorio comunale sarebbe dovuta passare la Ferrovia Salaria (Roma-Rieti-Ascoli Piceno-San Benedetto del Tronto), che fu pi\u00f9 volte progettata ma mai realizzata.\nAmministrazione.\nNel 1850 acquis\u00ec dal territorio di Cascia il villaggio di \"Trimezzo\".\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Cittareale pass\u00f2 dalla provincia dell'Aquila a quella di Rieti.\nAltre informazioni amministrative.\nFa parte della Comunit\u00e0 montana del Velino.\nEconomia.\nTurismo.\nIl polo sciistico della frazione di \"Selvarotonda\" \u00e8, insieme a quelli del Terminillo e di Leonessa, tra i pi\u00f9 importanti dell'Alto Lazio.\nSport.\nCalcio.\nLa squadra di calcio \u00e8 l'A.C. Cittareale che milita attualmente nella Seconda Categoria, girone C.\nFondata nel 1979, tre volte promossa in Seconda Categoria, pu\u00f2 a giusto titolo definirsi la Societ\u00e0 che ha portato il calcio nell'Alta Valle del Velino. Il 4 maggio 2014 ha vinto il girone A del campionato provinciale di Terza Categoria della provincia di Rieti, ottenendo la sua quarta promozione in Seconda Categoria.\nNella stagione 2014/2015, la squadra biancoverde classificandosi seconda nel girone C di seconda categoria \u00e8 stata promossa in Prima categoria."}
{"id": "32440", "revid": "1272592", "url": "https://it.wikipedia.org/wiki?curid=32440", "title": "Cittaducale", "text": "Cittaducale (\"C\u00eceta\" in dialetto locale) \u00e8 un comune italiano di abitanti della provincia di Rieti, nel Lazio. Fondata nel 1308 da re Carlo II d'Angi\u00f2, \u00e8 appartenuta all'Abruzzo e alla provincia dell'Aquila per pi\u00f9 di sei secoli, fino al passaggio nel Lazio avvenuto nel 1927.\nIn passato costituiva sede vescovile (diocesi di Cittaducale) e capoluogo di ente sovracomunale (distretto di Cittaducale, circondario di Cittaducale). \u00c8 nota principalmente per essere il punto di inizio dell'acquedotto del Peschiera che rifornisce Roma, e per ospitare la scuola nazionale per la formazione del Corpo Forestale dello Stato, dal 2017 dei Carabinieri Forestali.\nGeografia fisica.\nTerritorio.\n\u00c8 una cittadina basso-medioevale adagiata dolcemente sul Colle di Cerreto Piano lungo la Via Salaria, strada consolare romana, nella parte ovest della Piana di San Vittorino, e a 10 chilometri da Rieti e dalla Piana Reatina.\nAlle sue spalle, a nord, si innalza il Monte Terminillo (m. 2.216), a sud-est il gruppo montuoso del Monte Nuria, a est il gruppo montuoso di Monte Giano, mentre ai suoi piedi scorre il fiume Velino.\nAll'interno del territorio comunale (nei pressi del confine con Castel Sant'Angelo), si trovano le importanti sorgenti del Peschiera, le seconde in Italia per portata. L'acqua che ne sgorga confluisce in parte nel fiume Velino, e in parte nell'acquedotto del Peschiera, un'ardita opera di ingegneria idraulica, che la trasporta per 90\u00a0km da Cittaducale fino a Roma, garantendo la quasi totalit\u00e0 dell'acqua necessaria alla capitale d'Italia.\nNella frazione di Santa Rufina, localit\u00e0 \"Cupaello\", sono stati rinvenuti diversi minerali:\nStoria.\nProtostoria.\nLa media valle del Velino, oggi dominata da Cittaducale, era anticamente abitata da popolazioni che Tito Livio chiama Aborigeni e Pelasgi. Questi, durante l'et\u00e0 del Bronzo, avevano dato vita alle leggendarie citt\u00e0 di Cotilia e Vatia, rispettivamente ad est e ad ovest dell'attuale abitato.\nNel territorio comunale di Cittaducale sorgeva l\u2019antica Vatia (nella frazione di Santa Rufina (Cittaducale) , citt\u00e0 degli Aborigeni (mitologia) che Dionigi di Alicarnasso colloca pochi chilometri ad est di Rieti, lungo la Via Calatina .\nNei pressi di Cittaducale, in localit\u00e0 Valle Ottara (alle pendici del Colle Petescia), \u00e8 stato rinvenuto un secondo sito protostorico, pertinente ad un abitato della media et\u00e0 del Bronzo (XIII-XII secolo a.C.) . Pezzi di argilla cotta con impronte di rami sono stati messi in rapporto a resti di capanne protostoriche. Ossa di sus domesticus ed ovis attestano la presenza di animali da allevamento.\nSembra che con il termine Vatia Dionigi di Alicarnasso volesse indicare l\u2019intero complesso occupato dai due siti protostorici presenti oggi nel territorio comunale di Cittaducale, di cui una localit\u00e0 scelta per l\u2019insediamento stabile (Cittaducale, Valle Ottara) ed un'altra invece adibita a luogo di culto (Santa Rufina (Cittaducale)).\nNella frazione di Grotti alcune caverne presso i Monti dei Balzi conservano ancora oggi le tracce di pitture antropomorfe preistoriche.\nDel periodo romano rimangono i resti archeologici delle \"Terme di Vespasiano\", i quali sono localizzati ad ovest di Cittaducale, presso le Terme di Cotilia.\nMedioevo.\nIl toponimo deriva dal latino \"Civitas ducalis\".\nFondata nel 1308 da re Carlo II d'Angi\u00f2, fu chiamata Citt\u00e0 Ducale in onore di Roberto duca di Calabria, figlio di Carlo ed erede al trono del Regno di Napoli, di cui rappresentava all'epoca il baluardo pi\u00f9 settentrionale (dopo Civitella del Tronto), a difesa dei confini con lo Stato della Chiesa. Tale caratteristica rimase intatta anche quando il Reame assunse il nome di Regno delle Due Sicilie. Nella Civitaducale (poi Cittaducale) si aggreg\u00f2, secondo il progetto di popolamento angioino, la popolazione del contado, proveniente da alcuni castelli limitrofi, come Castel Sant\u2019Angelo, Paterno, Canetra, Calcaiola ed altri borghi ancora.\nPassata dal dominio degli Angioini a quello degli Aragonesi, ottenne da costoro il privilegio di battere moneta e si dimostr\u00f2 fedele a questi ultimi tanto da dover sostenere continue lotte contro Rieti a difesa del Regno di Napoli. Nel corso del XVI secolo ottenne il titolo di Citt\u00e0 e divenne sede di diocesi sotto Papa Alessandro VI Borgia, quindi fu data in feudo dall'imperatore Carlo V a sua figlia Margherita d'Austria, andata in sposa ad Ottavio Farnese. Sempre nel XVI secolo si svilupparono al suo interno delle lotte per la conquista del potere, in cui si contrapposero le famiglie dei Pandolfi e dei Mancini.\nDopo la dominazione dei Farnese, torn\u00f2 alle dipendenze dirette dei Borbone di Napoli, amministrativamente compresa nella provincia del Secondo Abruzzo Ulteriore, con capoluogo L'Aquila, fino al 1861; terra di frontiera, ospitava un'importante dogana nei pressi della frazione di Santa Rufina, dove correva l'antico confine di Stato (che fino al 1927 fu ancora confine provinciale tra Abruzzo e Umbria).\nNella prima met\u00e0 dell'Ottocento nei pressi di Cittaducale si svolse la battaglia di Rieti-Antrodoco, che viene ricordata come la prima battaglia del Risorgimento, nella quale si fronteggiarono le truppe napoletane comandate da Guglielmo Pepe e quelle austriache del Gen. Frimont, che fu nominato dal Re Principe di Antrodoco per la vittoria.\nNel 1927, in seguito alla decisione del governo italiano di riordinare le circoscrizioni provinciali, il Comune, insieme a tutto il territorio del suo ex circondario, dalla provincia di Aquila degli Abruzzi pass\u00f2 a quella di Rieti, appena istituita.\nIl 6 e il 7 settembre 2008 Cittaducale ha festeggiato il suo 700\u00ba anniversario della fondazione con una spettacolare Rievocazione storica.\nMonumenti e luoghi d'interesse.\nLa maggior parte degli edifici pi\u00f9 significativi di Cittaducale, in larga parte costruiti durante il periodo medioevale, presenta oggi un aspetto diverso da quello originario a causa delle ricostruzioni resesi necessarie dopo il terribile terremoto del 1703 e quello del 1898.\nLa cittadina conserva intatto il suo carattere urbanistico basso-medioevale, con pianta ellittica modellata su quella del tradizionale Castrum Romanum: due strade perpendicolari che si incrociano dando luogo alla piazza centrale, chiamata Piazza del Popolo, attorno alla quale sono situati i principali edifici pubblici. Gli eventi seguenti alla sua fondazione dimostrarono che l\u2019aspetto fortificato voluto dagli Angi\u00f2 era appropriato, giacch\u00e9 la citt\u00e0 a causa della sua posizione \u201cdi confine\u201d fu ripetutamente impegnata nei decenni successivi a sostenere le turbolenze della vicina Rieti, rimanendo per\u00f2 sempre fedele al Regno di Napoli.\nEconomia.\nIndustria.\nCittaducale condivide con il comune di Rieti il maggiore polo industriale dell'alta Sabina, il Nucleo industriale di Rieti-Cittaducale (che sorge ad ovest del paese, per una parte in territorio comunale civitese e per un'altra in quello reatino).\nSi tratta di un'area di 500 ettari predisposta per ospitare capannoni industriali, creata nel 1970 per intercettare le sovvenzioni della Cassa del Mezzogiorno, nella quale rientrava Cittaducale ma non Rieti. Al suo interno hanno operato anche delle multinazionali come la Texas Instruments, tuttavia dagli anni Novanta in poi il polo \u00e8 andato incontro a una grossa crisi; ad oggi il nucleo industriale impiega circa 5000 addetti.\nAll'interno del territorio comunale si trovano inoltre due grandi impianti idraulici: la centrale idroelettrica di Cotilia (che produce energia elettrica sfruttando le grandi dighe del Salto e del Turano situate nel Cicolano) e l'opera di presa dell'ACEA dalla quale ha inizio l'acquedotto del Peschiera (uno dei pi\u00f9 grandi acquedotti del mondo, che fornisce oltre il 70% dell'acqua necessaria a Roma).\nAltre attivit\u00e0 industriali sorgevano nei pressi della stazione ferroviaria, come la ex fabbrica Grillotti, ma queste sono inattive e abbandonate da anni.\nSociet\u00e0.\nIstituzioni, enti e associazioni.\nScuola forestale.\nCittaducale \u00e8 sede della prestigiosa Scuola forestale, fondata nel 1905, che costituisce la principale struttura a livello nazionale per la formazione delle Guardie forestali prima del Corpo Forestale dello Stato e, dal 2017 in poi, per la formazione dei Carabinieri Forestali. La struttura ospita inoltre un museo storico dove sono conservati cimeli, armi e uniformi del Corpo Forestale dello Stato, tra cui la bandiera ufficiale del Corpo (conferita al museo in seguito alla sua soppressione).\nInfrastrutture e trasporti.\nStrade.\nAi piedi di Cittaducale scorre la Strada statale 4, succeditrice dell'antica Via Salaria, che collega il comune da un lato a Rieti e Roma, dall'altro a L'Aquila, Ascoli Piceno e al mare Adriatico. In direzione Roma la Salaria \u00e8 una strada ampia e rettilinea, ma caratterizzata dalla carreggiata singola e da numerose intersezioni a raso, mentre in direzione Ascoli \u00e8 un'agevole strada a scorrimento veloce (ad eccezione del primo tratto di 20\u00a0km, da Cittaducale a Sigillo, che \u00e8 molto tortuoso e attende ancora di essere trasformato in superstrada).\nIl paese \u00e8 collegato alla statale dalla strada provinciale 12 di Cittaducale, che si arrampica sulla collina dove sorge il centro abitato. Il percorso della SP 12 era parte integrante della Via Salaria fino al 1962, quando fu costruita la variante che evita l'attraversamento del centro abitato e le tortuose curve.\nIn corrispondenza della frazione di Caporio, dalla Salaria si diparte la strada provinciale n. 22, che si addentra nel Cicolano collegando Cittaducale a Fiamignano e Petrella Salto. Fino agli anni Novanta era una delle due strade di accesso al Cicolano, tuttavia la sua importanza \u00e8 fortemente diminuita con la costruzione della superstrada Rieti-Torano che ha sostituito entrambe.\nFerrovie.\nIl paese \u00e8 servito dalla stazione di Cittaducale, posta sulla linea secondaria Terni-Rieti-L'Aquila; la stazione si trova ai piedi del paese, a circa un chilometro di distanza.\nNel territorio comunale ricadono inoltre due piccole fermate rurali, la fermata di Cotilia (soppressa nel 2014, che serviva la frazione di Caporio e la centrale idroelettrica) e la fermata di Sorgenti del Peschiera (che serve la frazione di Micciani e l'impianto di captazione ACEA).\nLa linea che attraversa Cittaducale avrebbe dovuto essere prolungata da un lato verso Roma e dall'altro verso Ascoli Piceno, formando la cosiddetta Ferrovia Salaria, tuttavia tale progetto (pi\u00f9 volte approvato sin dalla fine dell'Ottocento) non venne mai realizzato.\nAmministrazione.\nAnticamente (dalla sua fondazione e fino al 1861) fu parte integrante del Regno di Napoli diventato poi, dal 1815, Regno delle Due Sicilie. Cittaducale fu costituita nel 1806 dal re Giuseppe Buonaparte capoluogo di Distretto nell'ambito della Provincia dell'Abruzzo Ulteriore Secondo e anche, come suddetto, capoluogo di Circondario.\nNel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Cittaducale pass\u00f2 dalla provincia dell'Aquila a quella di Rieti."}
{"id": "32441", "revid": "1543377", "url": "https://it.wikipedia.org/wiki?curid=32441", "title": "Collalto Sabino", "text": "Collalto Sabino (\"Coll\u00e0rtu\" in dialetto sabino) \u00e8 un comune italiano di 396 abitanti della provincia di Rieti, nel Lazio. Sorge su un rilievo montuoso a sud-est del lago del Turano, al confine con l'Abruzzo.\nGeografia fisica.\nTerritorio.\nCollalto Sabino \u00e8 situato nel settore meridionale della provincia di Rieti, al confine geografico del Lazio con l'Abruzzo. Fanno parte del comune i due borghi di Ricetto e San Lorenzo. Il suo territorio fa parte della regione storico-geografica della Sabina ed \u00e8 incluso nella riserva naturale Monte Navegna e Monte Cervia (Monti Carseolani).\nL'altitudine spazia da una minima di 554 ai 1149 metri dell'area montuosa. L'altitudine media \u00e8 pari a 980 metri.\nConfina con i comuni di Carsoli (AQ), Collegiove, Marcetelli, Nespolo, Turania\ne Pescorocchiano, situati tra la Marsica, la valle del Turano e l'alta valle del Salto.\nStoria.\nLa storia del borgo di Collalto fa risalire le proprie origini a tempi remoti: all'epoca dei Longobardi, che nell'Italia centrale e nell'Italia meridionale detenevano i ducati di Spoleto e Benevento, risale al periodo della distruzione della colonia romana di Carseoli che sorgeva presso il contemporaneo borgo di Civita di Oricola e in localit\u00e0 Bosco di Sesera. A questa distruzione si aggiunsero poi delle scorrerie portate avanti dai Saraceni, il che indusse i pochi abitanti rimasti nel luogo a costruire una primitiva torre di difesa attorno alla quale si costitu\u00ec poi il nucleo abitato di Collalto Sabino.\nNel X secolo l'area divenne sede di un gastaldato e nell'XI secolo divenne propriet\u00e0 dell'Abbazia di Farfa che quivi stabil\u00ec un proprio monastero benedettino. Successivamente l'Abbazia cedette il borgo alla nobile famiglia Berardi della contea dei Marsi con l'obbligo per\u00f2 di corrispondere un canone annuo alla comunit\u00e0 religiosa locale.\nLa particolare posizione del borgo, posto al confine tra lo Stato Pontificio ed il regno normanno di Napoli, lo rese un punto strategico a tal punto che venne visitato dall'Imperatore Federico II di Svevia durante un suo viaggio verso Rieti. Furono questi gli anni in cui il borgo godette di maggiore potenza e autonomia dai grandi possedimenti territoriali che lo circondavano, arrivando a godere del diritto di battere moneta e di ampliare le fortificazioni gi\u00e0 esistenti con la costruzione di un castello. \u00c8 in questo periodo che viene costruita una prima cinta muraria, in particolare dopo le battaglie di Benevento (1266) e Tagliacozzo (1268) che avevano visto il borgo di Collalto come uno dei principali punti di controllo della valle del Turano e della piana del Cavaliere.\nNel 1297 il borgo viene ceduto da Carlo d'Angi\u00f2, nuovo re di Napoli, allo Stato Pontificio riconoscente della concessione del trono fatta a suo favore.\nIl borgo fu successivamente feudo baronale di diverse famiglie nobili italiane e non sino a giungere al periodo risorgimentale: il 3 febbraio 1861 il castello e l'abitato di Collalto Sabino subirono un cruento assalto da parte di una folta banda di briganti formata da soldati borbonici sconfitti alla guida di Francesco Luvar\u00e0, reparti dell'esercito pontificio e delinquenti comuni alla guida del famoso brigante Chiavone. L'assalto era stato realizzato in opposizione al plebiscito del 1860 che annetteva il Regno delle Due Sicilie al neonato Regno d'Italia. Dopo che l'orda venne placata, il borgo venne annesso al Regno d'Italia inseguendo da allora le orme della storia patria.\nSimboli.\nLa descrizione araldica dello stemma \u00e8 la seguente:\nLa corona comunale \u00e8 stata sostituita per antica concessione da una corona all'antica con undici puntali sormontati da undici perle. Essa ha ottenuto anche la decorazione di tre api d'oro, tratte dallo stemma dei Barberini.\nMonumenti e luoghi d'interesse.\nArchitetture militari.\nIl borgo divenne feudo nel 1350 e baron\u00eca dal 1440. I primi signori furono Pandolfo e Rinaldo, seguiti da Oddone e Ludovico, tutti della casata dei Collalto che diede il nome al paese. Ad essi subentr\u00f2 poi la famiglia dei Mareri che incominci\u00f2 la costruzione del castello locale.\nNella prima met\u00e0 del Cinquecento il borgo appartenne alla nobile famiglia dei Savelli, noti a Roma per aver dato molti pontefici al soglio di Pietro. Nel 1564 Cristoforo Savelli, perseguitato dai creditori, vendette il castello al suocero Roberto Strozzi, figlio di Piero, famoso banchiere fiorentino e oppositore dei Medici. Lo Strozzi era intenzionato a restaurare il castello, ma la morte improvvisa lo colse e costrinse la sua famiglia a vendere il possedimento ad un altro nobile fiorentino: Alfonso Soderini.\nI Soderini furono proprietari del castello per due generazioni, dedicandosi alla ristrutturazione della fortezza ed al suo adeguamento come mezzo difensivo in grado di opporsi alle armi da fuoco. Oltre a modifiche di tipo militare, i Soderini si dedicarono anche all'abbellimento ed all'ampliamento della parte residenziale del castello in occasione del matrimonio di un nobile rampollo.\nI debiti colpirono anche i Soderini e Nicola, nel 1641, dovette mettere all'asta il castello, che fin\u00ec nelle mani del cardinale Francesco Barberini, nipote del papa regnante Urbano VIII, il quale pag\u00f2 il possedimento 102.000 scudi e lo sigl\u00f2 come \"possedimento personale\" facendone una propria residenza estiva. La trattativa venne condotta dal fiduciario del cardinale, il nobile Giovan Battista Onorati di Jesi.\nSotto il Barberini, il castello fu completamente restaurato e abbellito ulteriormente: le stanze rivestite di marmi preziosi, pavimenti a mosaico e soffitti a cassettoni. Grandi opere di miglioria vennero portate avanti anche durante tutto il Settecento quando la propriet\u00e0 pass\u00f2 al ramo dei Barberini principi di Palestrina. Gran parte di questi arredi venne asportato dall'invasione napoleonica del 1798-1799. La guarnigione francese lasci\u00f2 la fortezza l'11 aprile 1803 e, dopo la sconfitta di Napoleone, il castello torn\u00f2 ai Barberini ma era ormai ridotto alla stregua di rudere e i nobili romani decisero di venderlo nel 1858.\nLa vendita and\u00f2 a favore del polacco conte Corvin-Prendowski, discendente del re d'Ungheria Mattia Corvino, il quale procedette ad un restauro totale della struttura.\nNel 1861, il castello venne rovinato parzialmente dall'assalto dei briganti al borgo.\nAlla morte del conte Prendowski, il quale aveva sposato la marchesa Cavalletti, il castello pass\u00f2 in eredit\u00e0 al fratello di questa, Giuseppe Cavalletti, il quale, non avendo eredi diretti, alla soglia della vecchiaia stipul\u00f2 un vitalizio, in cambio della propriet\u00e0 del castello, con il capitano dei carabinieri locali Ottavio Giorgi, il quale divenne il nuovo proprietario della struttura. Giorgi aveva sposato una ricca ereditiera americana, Claire Monfort, dalla quale ebbe due figli: Diana e Piero.\nI Giorgi-Monfort restaurarono il castello, apportandovi modifiche minime ma avendo il privilegio negli anni antecedenti la seconda guerra mondiale di ospitare personaggi di rilievo del mondo politico ed artistico dell'epoca come il principe ereditario Umberto di Savoia, Umberto Nobile, Ettore Petrolini, il pittore-scultore statunitense di origine norvegese Hendrick C. Andersen.\nAlla morte di Piero Giorgi-Monfort nel 1988, il castello \u00e8 stato acquistato da Massimo Rinaldi, discendente da una delle pi\u00f9 nobili famiglie del borgo, che ha curato un radicale restauro architettonico del castello.\nDal 2013 il castello \u00e8 di propriet\u00e0 del gruppo finanziario e assicurativo maltese Global Capital\nLa rocca, attualmente in vendita, conserva il suo aspetto sei-settecentesco (a cui risale tra l'altro l'ultimo periodo di utilizzo militare del castello) articolato essenzialmente sulla torre centrale di forma quadrata affiancata da due torri angolari rotonde e da una serie di baluardi esterni. Il palazzo baronale, indipendente dalla rocca, \u00e8 raccordato a quest'ultima tramite delle scalinate.\nL'interno del castello accoglie anche un grande parco con un pozzo d'epoca. Al XV secolo risale, invece, la cinta muraria che racchiude il paese.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera era di 36 persone. La nazionalit\u00e0 maggiormente rappresentata era quella rumena, con 24 cittadini residenti.\nInfrastrutture e trasporti.\nMobilit\u00e0 urbana.\nCollalto Sabino \u00e8 collegato alle altre localit\u00e0 della regione, tramite le Autolinee Cotral.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Collalto Sabino passa a quella di Rieti.\nGemellaggi.\nIl comune di Collalto Sabino \u00e8 gemellato con:\n (Francia)\nAltre informazioni amministrative.\nFa parte della Comunit\u00e0 montana del Turano.\nEconomia.\nTurismo.\nCollalto Sabino fa parte dei \"Borghi pi\u00f9 belli d'Italia,\" dal 2002."}
{"id": "32442", "revid": "713714", "url": "https://it.wikipedia.org/wiki?curid=32442", "title": "Colle di Tora", "text": "Colle di Tora \u00e8 un comune italiano di 356 abitanti della provincia di Rieti nel Lazio.\nGeografia fisica.\nTerritorio.\nIl paese si trova sulle sponde del lago del Turano, nella parte meridionale della provincia.\nClima.\nClassificazione climatica: zona E, 2271 GR/G\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera residente era di 26 persone.\nCinema e TV.\nAll'interno del paese sono stati girati il film \"Il santo patrono\" di Bitto Albertini, nel 1972, con Lucio Dalla protagonista, \"Questione di cuore\" di Francesca Archibugi nel 2009 con Kim Rossi Stuart, Micaela Ramazzotti, Paolo Villaggio e Antonio Albanese e alcune scene della seconda stagione della fiction Rai \"Non lasciamoci pi\u00f9\" (2001) con Fabrizio Frizzi e Debora Caprioglio."}
{"id": "32444", "revid": "84184", "url": "https://it.wikipedia.org/wiki?curid=32444", "title": "Collevecchio", "text": "Collevecchio (\"Colevecchiu\" in dialetto locale) \u00e8 un comune italiano di abitanti della provincia di Rieti nel Lazio.\nGeografia fisica.\nTerritorio.\nIl territorio di Collevecchio si trova, sui terrazzi fluviali della Valle del Tevere, tra l'area della Citt\u00e0 metropolitana di Roma a sud, e la regione Umbria a nord.\nStoria.\nLe prime conferme di aggregazioni di popolazioni nell'odierno comune di Collevecchio risalgono al paleolitico che frequentavano la parte di confluenza tra i corsi d'acqua, Aia, Treja e il Tevere ed i terrazzi fluviali, dove il tufo, nell'attuale zona di Grappignano, Poggio Sommavilla, forma pianori e rupi.\nNell'et\u00e0 del bronzo si intensificano insediamenti nei costoni e nei pianori sopra la fascia che sovrasta il fiume Tevere \nNell'et\u00e0 del ferro nella zona di Poggio Sommavilla si insediano nuclei sparsi di capanne intervallate ad ampi spazi destinati alla coltivazione, nei pianori dei terrazzi fluviali che sovrastavano la valle del torrente Aia e quella del Tevere. \nNel periodo arcaico si occupa il pianoro di cima ed il pendio del colle, dove attualmente sorge il borgo di Poggio Sommavilla, in questa fase si verifica l'abbandono delle aree insediative alla base con la loro destinazione ad usi funerari.\nIl complesso dell'insediamento, di cui ancora non si conosce il nome, interessava 25/30 ha, uno dei pi\u00f9 grandi dell'et\u00e0 arcaica orientalizzante della Valle del Tevere. \n\u00c8 consolidata una costante attivit\u00e0 di scambio con le popolazioni dell'opposta sponda del fiume i Falisci gli Etruschi e i Capenati.\nDurante il periodo Romano Repubblicano, il centro arcaico di Poggio Sommavilla rimase attivo, verosimilmente fino all'epoca della distruzione da parte dell'esercito romano guidato dal tribuno consolare Marco Furio Camillo di Veio, Capena e di Falerii Veteres, citt\u00e0 con le quali ebbe intensa continuit\u00e0 di rapporti nel corso della sua storia culturale. In questo periodo si genera una nuova organizzazione sociale ed urbana del territorio. Nelle parti pi\u00f9 alte, nascono strutture abitative pi\u00f9 complesse le villae, residenze estive dei patrizi, con abitazioni organizzate all'attivit\u00e0 produttiva \"pars rustica\" che comprendeva un fondo generalmente in relazione agli schiavi posseduti. La distribuzione delle terre meno fertili veniva assegnata alla popolazione locale.\nNella Valle del torrente Aia, in localit\u00e0 fontanile \"Madonna del Piano\", dove sono visibili i resti della costruzione a Torre romana, si suppone sia stato parte di un insediamento a pianta militare romana poi trasformato in un \"Foro Romano\" dopo la distruzione del centro arcaico di Poggio Sommavilla.\nIn epoca romana imperiale, nella seconda met\u00e0 del I sec d.c. il territorio amministrato dall'odierno Comune di Collevecchio, fu assoggettato al municipio romano di Forum Novum assegnato alla tribu' Crustumina, regio IV Samnium et Sabina, che cessa la propria funzione nella media et\u00e0 imperiale nel III d.c. Ipotesi indicano il nome \"Novum\" in relazione al Foro romano di et\u00e0 repubblicana sorto dopo la distruzione da parte dei romani del centro arcaico di Poggio Sommavilla.\nL'area si presume venne accorpata tra il 365 e il 399 d.c. circa, alla provincia romana Flaminia et Valeria della \"Dioecesis Italiciana\" imperiale suburbicaria. Nel 420 d.c. probabilmente nella provincia Valeria della Prefettura del pretorio diocesi d'Italia romana imperiale. Singolare \u00e8 l'assetto catastale romano che accomuna ancora in et\u00e0 alto medioevale l'agro foronovano all'agro falisco direttamente collegato attraverso la valle del torrente Aia con l'asse viario della via Tiberina e del Treja alla Flaminia.\nLa cristianizzazione e le sistematiche incursioni dei popoli germanici accelerano il crollo dell'Impero romano, si verifica il fenomeno dell'incastellamento con la riutilizzazione dei siti romani esistenti, inizia il medioevo.\nNel territorio odierno del comune di Collevecchio erano presenti alcuni agglomerati urbani tra cui il \"Fundu Antiquus\" con il casale de antiquo e la chiesa di San Valentino, la zona di colle Mozzano, \"fundum Musiniano\" connessa attraverso il fosso del Barcone alla localit\u00e0 oggi chiamata \"Madonna del piano\", dove sono presenti resti di una costruzione romana a Torre, \"Fundu Usianus\" (Sant' Anatolia), \"Casalia\" (Casaglia), \"Cicinianus\" (Cicignano), \"Fundu Carpinianu\" (Grappignano), \"Thoccie\" (Toccia), \"Cuphi\" (colle delle palme), \"Castri Summa Villa\" (Poggio Sommavilla - Poggetto). Ne da testimonianza un passo del Chronicon 33 p.\u00a046 scritto tra il 972 e il 1000 dal Monaco Benedetto del Soratte dell'Abbazzia di Sant' Andrea in Flumine lungo la via Tiberina ai piedi del Soratte nella Valle del Tevere \u00ab \"Fundum Antiscanis, vinealis petite sex, toti in massa de Tocie petite de tera hubi dicutur a Saline, tres petite de terra a fundum Antiscanu a Monumento usque ad ripam castri Summa Villa, fundum Antiquum cum aliis nominibus integro, fundum Casali hubi est ecclesia Sancti Valentini, cum fundu Carpiniano, fundum Musiniano cum omnia sua adiacentia\" \u00bb. Cio\u00e8: \u00ab \"sei pezze di terra del fondo Antiscano, tutte le pezze de terra nella Massa di Toccia dove si chiama Salina, tre pezze di terra del fondo Antiscano dal Monumento sino alla ripa sotto il castello di Poggio Sommavilla, il fondo Antico per intero con tutti i suoi vocaboli con il Casale ove \u00e8 la chiesa di San Valentino, il fondo di Grappignano e il fondo Musiniano con tutte le sue adiacense\" \u00bb.\nPapa Innocenzo IV con il breve del 10 dicembre 1253 autorizza i Mozzanesi a trasferirsi a \"Castrum Vetulum\", l'attuale centro storico di Collevecchio.\nNel luglio 1283 fu occupato dal Comune di Narni e nel giugno venne ratificato un accordo in cui l'amministrazione giuridica passava sotto il controllo dei narnesi i quali potevano costruire una rocca con palazzo e torre, oggi possiamo identificarla con il palazzo Cerbelli ed il complesso di strutture che costituiscono il rione Martavello. Collevecchio contava circa 700 abitanti e 126 focolari.\nNella met\u00e0 del Trecento Collevecchio ritorna nella sovranit\u00e0 della curia; in quel periodo il rettore risiedeva nella provincia del Patrimonio di San Pietro in Tuscia a Toscanella e il vice rettore risiedeva a Tarano.\nNel 1368 fu infeudato dagli Orsini.\nL'umanesimo segna un'importante rinascita culturale e sociale, soprattutto a favore delle classi nobili, privilegiate da relazioni con l'allora Firenze dei Medici e personaggi delle gerarchie vaticane come Blosio Palladio, si determinarono le condizioni per cui Collevecchio divent\u00f2 uno dei centri di riferimento, nella valle del Tevere.\nTra il 1605-1621 papa Paolo V scelse Collevecchio come sede del governatorato apostolico della provincia della Sabina con il tribunale le carceri e la cancelleria, trasferito nel 1816 per cedimenti strutturali del palazzo, nei sotterranei conserva carceri e strumenti di tortura accessibili dal portale della chiesa sconsacrata Pietro e Paolo. \nUn'epigrafe posta sulla facciata del palazzo ne d\u00e0 testimonianza:\nCon la costituzione della provincia l'amministrazione civile e penale fu sottoposta al controllo delle istituzione della curia, nelle localit\u00e0 baronali i feudatari potevano organizzare autonomamente l'amministrazione pur sempre con il diritto di controllo della Chiesa.\nPer i reati pi\u00f9 gravi il governatore si limitava all'istruzione della causa che veniva decisa dal\ntribunale della Sacra Consulta di Roma, le condanne poi venivano eseguite attraverso gli uffici governatoriali.\nUna lapide in via Menichini ricorda l'esecuzione di:\nNell'ultimo periodo del governatorato, si ha la presenza del famoso boia dello Stato Pontificio, Giambattista Bugatti detto Mastro Titta che nelle sue memorie ricorda:\nCollevecchio risulta fosse retto da un consiglio di circa trenta membri delle classi nobili, pi\u00f9 il sindaco e due massari.\nNel periodo della restaurazione post-imperiale Napoleonica, 1816, il comune di Collevecchio, contava 475 abitanti e fu incluso nel distretto di Poggio Mirteto dove venne trasferita la sede del governatorato apostolico.\nNel novembre del 1817, il cardinale Ercole Consalvi fu incaricato di definire il nuovo assetto istituzionale dei territori dello stato pontificio, Collevecchio divenne appodiato di Montebuono, per tornare poi autonomo, con appodiati Cicignano, Poggio Sommavilla, S. Polo e Foglia (oggi frazione di Magliano Sabina), dipendente dal governatorato di Calvi dell'Umbria.\nDurante il Risorgimento, l'insurrezione popolare del 1848 costrinse Papa Pio IX alla fuga da Roma e al disfacimento dello Stato Pontificio, di cui il territorio del comune di Collevecchio faceva parte. Il 29 gennaio 1849 Garibaldi giunse a Rieti da Macerata, con un reparto di 500 Garibaldini a difesa dell'Assemblea Costituente della Repubblica Romana e dei territori liberati dalla monarchia assoluta ecclesiastica. Tra le file dei volontari Garibaldini si arruolarono anche abitanti del comune di Collevecchio e dei paesi circostanti.\nNel 1853 gli abitanti erano 919, dei quali 171 vivevano in campagna, le famiglie erano 191, 172 le case. Nel centro storico erano presenti un macello, due caff\u00e8, alcune osterie, una pizzicheria, una bottega di spiriti, una di cordaggi, altre due di ferri lavorati, una di merci diverse, due tinozzai, dei sarti, degli ebanisti, un muratore, un notaio, un medico, un chirurgo, la farmacia e la mola per il grano.\nIn seguito al plebiscito tenutosi il 4 novembre del 1860, il territorio del comune di Collevecchio divenne parte del Regno d'Italia, inserito nella provincia di Perugia; pass\u00f2 nel 1923 nella Provincia di Roma e nel 1927 alla provincia di Rieti.\nDurante la seconda guerra mondiale, subito dopo l'armistizio dell'8 settembre 1943 si uniformarono i movimenti di Resistenza che si opponevano al nazifascismo, dando l'avvio alla guerra di liberazione italiana. Nell'area tra la valle del Tevere e il Monte Cosce e il Monte S.Pancrazio sono state operative le formazione partigiane Banda Strale autonoma e il Battaglione Manni della Brigata Garibaldi \"Gramsci\", con azioni rivolte verso l'Umbria. Nel gennaio 1944 le formazioni partigiane operanti a Nord di Roma aderenti al CNL vengono riunite in tre Raggruppamenti a carattere regionale: Monte Soratte (Lazio), Gran Sasso (Abruzzo) e Monte Amiata (Toscana meridionale). \nNel periodo bellico dal 1940 al 1944 nel comune di Collevecchio vennero internati Ebrei stranieri (D14 - ACS, MI, Dgps, Dagr, Cat. A16 (Stranieri ed ebrei stranieri), b.53, f.63/1: \"RIETI\").\nGeografia antropica.\nFrazioni.\nNel territorio amministrato dal comune di Collevecchio sono compresi, il centro storico del borgo di Cicignano con una particolare cinta muraria circolare, domina sulla valle del torrente Campana che attraverso la viabilit\u00e0 rurale, collega il Tevere all'Umbria. Casa Cantoniera localit\u00e0 nota per gli eventi enogastronomici e le feste estive, divisa tra l'amministrazione comunale di Collevecchio e quella di Magliano Sabina sulla strada che porta all'area di servizio Flaminia dell'autostrada del Sole nella valle del Tevere. Il centro storico archeologico di Poggio Sommavilla tuttora soggetto a studi di rilevanza internazionale, costituito da insediamenti preistorico arcaici, abitato acropolare e Necropoli. I reperti trovati sono esposti al Museo nazionale etrusco di Villa Giulia a Roma nei museio civico archeologico di Magliano Sabina ed al Museo Archeologico Nazionale di Firenze a Rieti e in molte parti del Mondo, alcuni sono conservati nel Museum of Fine Arts di Boston tra cui la Fiaschetta di Poggio Sommavilla e al Ny Carlsberg Glyptotek Museum a Copenaghen. al Museo Archeologico di Parma sono esposti due Crateri a calice a figure rosse.\nEconomia.\nL'economia ruota intorno all'armonioso patrimonio ambientale, dove al fitto bosco si accosta la macchia mediterranea, alla pianura alluvionale le colline d'argilla, alle zone palustri acquitrinose, come le pozze a ridosso dell'ansa del fiume Tevere, le valli sassose, i prati nati su strati di tufo vulcanico, i ruscelli e i fossi. La molteplicit\u00e0 degli ambienti ha favorito la presenza di varie specie animali. Per queste caratteristiche di biodiversit\u00e0 si \u00e8 sviluppata l'agricoltura, in particolare si coltivano ulivi e vite, l'allevamento ovino e bovino, l'artigianato e la cucina \"tipica\", cos\u00ec che negli ultimi anni sono nate molte strutture che offrono accoglienza turistico-ricettiva.\nTale zona \u00e8 conosciuta ed apprezzata nel mondo per la qualit\u00e0 del suo olio d'oliva elemento cardine della dieta mediterranea, per il prezioso ambiente naturale conservato. Tra le attivit\u00e0 economiche pi\u00f9 tradizionali, diffuse e rinomate vi sono quelle artigianali, come la lavorazione e l'arte del ferro.\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, quando venne istituita dal fascismo la provincia di Rieti, Collevecchio passa a quella di Rieti."}
{"id": "32445", "revid": "1444396", "url": "https://it.wikipedia.org/wiki?curid=32445", "title": "Colli sul Velino", "text": "Colli sul Velino \u00e8 un comune italiano di 513 abitanti della provincia di Rieti, nel Lazio.\nGeografia fisica.\nTerritorio.\nNel territorio comunale \u00e8 compreso il piccolo Lago di Ventina.\nStoria.\nNel comune di Colli sul Velino, in localit\u00e0 Paduli, \u00e8 stato rinvenuto un importante ed esteso abitato perilacustre di epoca protostorica. \nI numerosissimi reperti vennero rinvenuti a ridosso del braccio meridionale del Lago di Piediluco, noto come \u201cbraccio di Cornello\u201d. Il sito venne abitato in un periodo molto ampio, compreso tra la media et\u00e0 del Bronzo e la prima et\u00e0 del Ferro. \nL\u2019economia era basata sull\u2019agricoltura e l\u2019allevamento, come dimostrato dalle molte ossa di bos qui rinvenute. Il sito inoltre era posizionato a diretto contatto con le risorse ittiche del lago, per cui doveva essere praticata anche la pesca. \nSul terreno vennero trovate tracce riferibili a grandi strutture ad uso abitativo di forma ellittica o circolare (fondi di capanne). \nLe tracce di un incendio sembrano testimoniare una distruzione violenta patita dall\u2019abitato, avvenuta nel corso del IX secolo a.C.\nOggi questo insediamento \u00e8 stato identificato con l\u2019antica Marruvium, citt\u00e0 protostorica degli Aborigeni (mitologia), rimasta introvabile per anni. L\u2019insediamento protostorico di Marruvium viene riportato da Dionigi di Alicarnasso a met\u00e0 strada tra l\u2019isola di Issa (oggi Montisola) e Terni, non lontano dall\u2019antica Via Curia (corrispondente grossomodo all\u2019odierna Via Ternana) ed a ridosso di un lago.\nA Colli sul Velino, in localit\u00e0 Grotte di San Nicola, si trovano gli imponenti e bellissimi resti della villa romana di Quinto Assio. Qui venne ospitato Cicerone nel 54 a.C. in occasione della contesa tra Reatini e Ternani sui pretesi danni causati dall\u2019emissario romano. I Ternani lamentavano che le piene del fiume Nera spesso sommergevano i loro campi, ma Cicerone assolse i Reatini da ogni responsabilit\u00e0.\nIl resto \u00e8 storia recente. Nel bollario vescovile di Rieti \u00e8 presente un documento che riporta la Chiesa di S. Maria Maggiore, gi\u00e0 \u201cdi Labro\u201d, eretta in parrocchia autonoma nel 1818 su richiesta delle 365 anime che popolavano gli allora 84 casali sparsi nelle campagne. Questa parrocchiale, in stile barocco, \u00e8 stata sottoposta a profonde modifiche in occasione dei restauri intrapresi nel 1965, che hanno portato all\u2019abolizione, tra l\u2019altro, dei quattro altari laterali e del coro originario.\nOggi Colli sul Velino \u00e8 un piccolo abitato di aspetto quasi interamente recente, poco discosto dalla strada nazionale Ternana, ai confini con l\u2019Umbria. Originariamente questo centro si chiamava Colli di Labro, termine conservato fino al 1962, cinque anni dopo la sua autonomia amministrativa dal comune di Labro (Marzo 1957). Un\u2019autonomia preceduta da dure controversie tra le due popolazioni, ricordate anche negli atti del consiglio comunale e che portarono alla divisione di Colli da Labro, in certi casi tali da richiedere perfino l\u2019intervento della forza pubblica. Di Labro non rimase neppure il nome, poich\u00e9 i collani presero dal Velino la loro nuova identit\u00e0 autonoma.\nIl minuscolo Lago di Ventina \u00e8 l\u2019elemento pi\u00f9 notevole del paesaggio, ultimo relitto acqueo dell\u2019antico Lago Velino, profondo non pi\u00f9 di tre metri e mezzo ed in costante diminuzione di superficie.\nGeografia antropica.\nFrazioni.\nLe Case, Castellina, Montelungo, Faccenda, Paduli, Colle dei Signori, Torrone, Maccarese, Collespina,\nInfrastrutture e trasporti.\nStrade.\nIl paese di Colli sul Velino \u00e8 attraversato dalla strada provinciale 4 di Colli sul Velino, che lo collega con le due principali arterie stradali che attraversano il territorio comunale: ad est la strada regionale 79 Ternana (SR 79) e ad ovest la superstrada Rieti-Terni (SS 79).\nLa superstrada, che si presenta come strada a scorrimento veloce a singola carreggiata, rappresenta il principale collegamento di Colli sul Velino con Terni e con il capoluogo Rieti. Nel tratto che attraversa il territorio comunale la superstrada \u00e8 ancora incompleta; i lavori sono tuttora in corso e prevedono la realizzazione di uno svincolo che porter\u00e0 il nome di Colli sul Velino.\nLa strada regionale Ternana, che garantiva i collegamenti tra le due citt\u00e0 prima della costruzione della superstrada, costituisce oggi un'opzione secondaria per raggiungere Rieti e Terni, e collega il comune con i vicini centri di Labro, Piediluco e Morro.\nFerrovie.\nLa ferrovia Terni-Rieti-L'Aquila, che scorre nella valle del Velino nei pressi della superstrada, ha una piccola fermata ferroviaria che ricade all'interno del territorio comunale: la stazione di Labro-Moggio (il cui nome era inizialmente \"stazione di Colli sul Velino\"). Tuttavia la stazione dista oltre 4\u00a0km dal paese; per tale ragione \u00e8 frequentata da pochi passeggeri e vi fermano solo pochi treni al giorno.\nAmministrazione.\nNel 1923 \"Colli di Labro\" passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Colli di Labro passa a quella di Rieti, seguendo la sorte di Labro, comune di appartenenza.\nNel 1957 Colli di Labro diviene comune autonomo, e nel 1962 cambia denominazione in Colli sul Velino."}
{"id": "32446", "revid": "1543377", "url": "https://it.wikipedia.org/wiki?curid=32446", "title": "Concerviano", "text": "Concerviano \u00e8 un comune italiano di 386 abitanti della provincia di Rieti, nel Lazio.\nTerritorio.\nConcerviano \u00e8 situato su territorio montuoso nella Valle del Salto, in prossimit\u00e0 del Monte Terminillo ed \u00e8 caratterizzato da altipiani collinari con un'altitudine che varia dai 600 ai 1000 m s.l.m.\nClima.\nClassificazione climatica: zona E, 2241 GR/G.\n\u00c8 caratterizzato da inverni rigidi e climi estivi piacevoli.\nStoria.\nOriginariamente veniva chiamato con il nome di \u201cCollis Cervinus\u201d. Il toponimo \u00e8 formato dall\u2019unione delle parole \u201ccolle\u201d e \u201ccerviano\u201d; quest\u2019ultimo termine deriva probabilmente dal personale latino CERVIUS, con l\u2019aggiunta del suffisso aggettivale -ANUS, che indica il possesso fondiario. La sua origine, risalente all\u2019incirca all\u2019VIII secolo d.C., \u00e8 collegata alla presenza, nelle vicinanze, dell\u2019importante Abbazia di San Salvatore Maggiore: quest\u2019ultimo, fondato nell\u2019VIII secolo dai monaci benedettini dell\u2019abbazia di Farfa, acquis\u00ec ben presto un notevole prestigio, divenendo titolare di vasti possedimenti feudali e scontrandosi ripetutamente con la vicina Rieti proprio per questioni di giurisdizione territoriale. Nel 1282 Concerviano, insieme agli altri castelli dipendenti dall'Abbazia di S. Salvatore, passa sotto la giurisdizione del Comune di Rieti. Nel Quattrocento, trasformato in commenda, inizi\u00f2 a decadere, perdendo definitivamente la propria autonomia nel Seicento, quando fu unito all\u2019abbazia di Farfa dal pontefice Urbano VIII. Nel 1817, con 236 abitanti, era frazione di Roccasinibalda; divenuto comune autonomo nel 1853, contava 261 abitanti, 44 dei quali abitavano in campagna per complessive 45 famiglie in 44 case. Nel paese erano presenti una bottega di ferri lavorati, la rivendita di sali e tabacchi ed una mola a grano di Mignani. In campagna esisteva un albergo, probabilmente nella valle del Salto, fiume che veniva attraversato per mezzo di un ponte di legno. Secondo il Palmieri la piazza era \"piuttosto graziosa con buone fabbriche\".\nConcerviano oggi conserva ancora l\u2019antico impianto urbanistico all\u2019interno della rettangolare cinta muraria; le due torri in parte medievali, una a pianta quadrata con merli guelfi, feritoie arciera/archibugiera e bertesca con caditoia, l\u2019altra a pianta semicircolare recentemente ricostruita, e con l\u2019ingresso al paese che affaccia sulla piazza San Nicola e sull\u2019omonima chiesa.\nNulla invece si sa sulle origini e sulle prime vicende del castello di Concerviano, o Collis Cerviani, come riportano le fonti. Anche in questo caso le poche notizie che abbiamo risalgono soltanto al XIII secolo. Nel 1252 le sue chiese erano quelle di San Nicola, Sant\u2019Egidio e Sant\u2019Andrea, ad attestare un popolamento abbastanza consistente dell'area. Si dice che Garibaldi si ferm\u00f2 a dormire qui a Concerviano nella localit\u00e0 \"La Madonna\"\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Concerviano passa a quella di Rieti.\nInfrastrutture e trasporti.\nStrade.\nLa maggiore arteria stradale a servizio di Concerviano \u00e8 la strada statale 578 Salto Cicolana (detta anche \"superstrada Rieti-Torano\"), una strada a scorrimento veloce che passa a valle dell'abitato, collegandolo da un lato al capoluogo di provincia Rieti e dall'altro al casello delle autostrade A24 e A25.\nA valle dell'abitato passa anche la strada provinciale 67, il vecchio percorso della Salto Cicolana prima della costruzione della superstrada. Da essa (in localit\u00e0 \"bivio Concerviano\") si dirama la strada provinciale 30/B, che sale sulle pendici della montagna fino a raggiungere il capoluogo comunale, e prosegue fino a raggiungere le due frazioni Pratoianni e Vaccareccia, e il confinante comune di Longone."}
{"id": "32448", "revid": "125909559", "url": "https://it.wikipedia.org/wiki?curid=32448", "title": "Contigliano", "text": "Contigliano \u00e8 un comune italiano di abitanti della provincia di Rieti, nel Lazio, situato 7\u00a0km ad ovest del capoluogo.\nGeografia fisica.\nTerritorio.\nIl paese di Contigliano si trova su un colle ai piedi dei monti Sabini, sul bordo sud-occidentale della valle reatina. Dall'altura il paese domina la parte terminale della Valle Cupa, che si apre tra i monti in direzione di Cottanello ed \u00e8 attraversata dalla strada provinciale di Fontecerro.\nClima.\nClassificazione climatica: zona E, 2253 GR/G\nStoria.\nNel territorio comunale, in localit\u00e0 Montisola, sorgeva un villaggio lacustre di epoca protostorica, abitato dal bronzo antico all'et\u00e0 del ferro, a testimonianza di una lunga frequentazione del sito. Questo insediamento protostorico \u00e8 stato identificato oggi nell'antica isola di Issa, villaggio protostorico degli Aborigeni, che secondo Dionigi di Alicarnasso sorgeva su un'isola all'interno dell'antico Lago Velino (poi prosciugato), a nord-ovest di Rieti e non lontano dall'antica Via Curia (corrispondente grossomodo all'odierna Via Ternana). Il colle di Montisola, 434 m s.l.m., \u00e8 posizionato ad una quota maggiore rispetto al livello del lago protostorico, da cui emergeva come un'isola. Gi\u00e0 di per s\u00e9 il termine Issa deriva dal greco antico \"nisos\" che vuol dire \"isola\". Si tratta quindi probabilmente di un toponimo preellenico introdotto dai Pelasgi (popolo di origine egea), quando costoro in epoca protostorica vennero accolti benevolmente dagli Aborigeni, in quello che diventer\u00e0 poi territorio reatino. Nei pressi di Contigliano \u00e8 stato rinvenuto anche un celebre ripostiglio risalente al bronzo finale (XII-XI sec. a.C.) e contenente anche reperti di produzione egea, a conferma della presenza di etnie pelasgiche in territorio reatino in questo periodo, come d'altronde riportato da Dionigi di Alicarnasso.\nL'antico nome di Contigliano deriva dalla villa di Marco Fabio Quintiliano, famoso oratore e retore del I sec. d.C., amico e consigliere di T. Flavio Vespasiano, originario della Sabina. Quando l'oratore si ritir\u00f2 dal pubblico insegnamento visse nel proprio ager Quintilianus che si popol\u00f2 di case, costituendo un primo nucleo di abitazioni.\nIl territorio contiglianese viene citato per la prima volta nell'850 in un documento farfense col nome di \"Fundus\" o \"Locus Quintilianus\". Nel 1157 viene riportato il \"Castrum Quintilianum\" (o \"Quintiliani\"), attestando un centro fortificato e difeso da mura. Il \"castrum\" dipendeva da Rieti che esercitava il controllo per la sua posizione strategica.\nIl 7 agosto 1501 il castello sub\u00ec l'attacco del cavaliere Vitellozzo Vitelli, che capitanava una schiera di soldati d'avventura, mentre si recava verso L'Aquila, al servizio di Papa Alessandro VI. Il condottiero attacc\u00f2 Contigliano poich\u00e9 la citt\u00e0 gli aveva negato le vettovaglie per il suo esercito e perch\u00e9 una donna lo aveva colpito con una grossa pietra ferendolo leggermente. Il castello venne assaltato e cedette in breve tempo: i mercenari del Vitelli irruppero e fecero strage di cittadini. Il paese venne saccheggiato e le case furono date alle fiamme. Nel 1561 il paese registr\u00f2 una netta ripresa, tanto da ampliare la sua prima cinta di mura, oltre la quale nel frattempo erano sorte numerose abitazioni.\nNel 1936, non lontano dalla stazione del paese, avvenne l'incidente ferroviario di Contigliano che provoc\u00f2 diverse vittime e segn\u00f2 irreparabilmente il destino di L'Aquila Calcio.\nMonumenti e luoghi d'interesse.\nIl paese conserva ancora l'antico nucleo, circondato in parte da mura medioevali e in parte da case serrate tra loro come a volerlo difendere. I numerosi palazzi cinquecenteschi e seicenteschi gli conferiscono un aspetto statuario ed austero.\nLa parte alta di Contigliano \u00e8 ricca di viuzze e di gradinate, che con un alternarsi di archi e di scalette giungono nella parte pi\u00f9 alta caratterizzata dall'imponente struttura della Collegiata.\nIl paese \u00e8 cinto in buona parte da mura difensive di epoca medievale. Nella cinta muraria si aprono due porte: \"Porta dei Santi\" a sud-ovest (che conserva il portale ligneo originale) e \"Porta Codarda\" a nord-est.\nIniziata per volont\u00e0 delle famiglie locali nel 1683, fu portata a termine nel 1747. La chiesa \u00e8 caratterizzata da una navata unica sulla quale si aprono quattro cappelle laterali, numerosi sono gli affreschi e i dipinti del XVII e XVIII sec., tra i quali \"l'Arcangelo Gabriele\" del reatino Filippo Zucchetti (1710), \"San Vincenzo Ferrerio che intercede per liberare il paese infestato dai lupi\" del napoletano Onofrio Avellino (1724), \"la Caduta di Simon Mago\" del romano Francesco Ricci (1764). All'interno si pu\u00f2 osservare il coro e l'organo ligneo del XVIII sec. intagliato da Venanzio di Nanzio di Pescocostanzo.\nSituata appena fuori da Porta de' Santi, la chiesa \u00e8 dedicata a Sant'Antonio di Padova e fu edificata nel 1734. L'esterno \u00e8 in stile neoclassico, mentre l'interno \u00e8 barocco, decorato con marmi bianchi e stucchi. L'altare maggiore ospita la tela \"Sant'Antonio in preghiera di fronte a Ges\u00f9 Bambino\" di Girolamo Troppa.\nSituata nella zona nord del centro storico, l'ex chiesa di San Giovanni \u00e8 scoperchiata e ne resta la facciata e qualche avanzo di affresco molto rovinato. \u00c8 un luogo suggestivo dal quale si ammira il paesaggio della conca reatina, a ridosso della quale il paese si \u00e8 sviluppato nel corso della storia.\nFuori dal paese, in aperta campagna, sorgono i ruderi della chiesa di San Lorenzo, che costituisce il luogo pi\u00f9 antico del territorio comunale.\nSituato nella frazione di Terria, a 387 m s.l.m., l'edificio \u00e8 in realt\u00e0 un'antica residenza rurale risalente al XV secolo, trasformata in villa nel XVII secolo dal nobile reatino Marco Antonio Vincentini. Nell'Ottocento, su commissione del proprietario il conte Giacinto Vincenti Mareri, la villa fu parzialmente trasformata dall'architetto Giuseppe Valadier, che tra l'altro realizz\u00f2 la collina artificiale dove sorge per proteggerlo dalle piene del Velino. A seguito di tale intervento, l'edificio ha acquisito un aspetto che pu\u00f2 ricordare un castello, per cui \u00e8 stato rinominato impropriamente \"castello di Terria\". Nel Novecento la propriet\u00e0, gi\u00e0 frazionata per divisioni ereditarie, venne riunita dalla famiglia Varano, discendente in via patrilineare dal suddetto Giacinto Vincenti Mareri.\nSulla strada provinciale per Greccio si nota l'imponente struttura dell'Abbazia di S. Pastore, fondata nel 1255. L'Abbazia ricopr\u00ec un ruolo fondamentale tra il XIII e XIV sec. ma ben presto inizi\u00f2 la parabola discendente che la port\u00f2 alla rovina dei suoi beni terreni e architettonici. Recuperata dopo un lungo periodo di abbandono, viene utilizzata come sede di conferenze e ricevimenti. Dalla chiesa a forma di croce latina divisa in tre navate si manifesta la semplicit\u00e0 e la linearit\u00e0 dell'arte cistercense; sul chiostro si affacciano gli ambienti pi\u00f9 importanti per la vita monastica: la sacrestia, la aula capitolare, caratterizzata da una doppia volta a crociera costolonata e il parlatorio. Al di sopra si sviluppa l'appartamento commendatario dove ancora oggi sono visibili, in parte, gli affreschi.\nSulla strada provinciale n. 1, che porta il suo nome, si trova il borgo di Reopasto, una frazione di Contigliano che, a causa dello spopolamento, negli anni Sessanta venne abbandonata divenendo una sorta di citt\u00e0 fantasma. Di origini altomedievali, il borgo si and\u00f2 sviluppando intorno al castello fondato dai Conti dei Marsi e da questi ceduto nel 1069 al monastero farfense; negli anni Sessanta era ancora abitato da una ventina di famiglie; gli edifici sono pericolanti e avvolti dalla vegetazione, ma \u00e8 ancora visibile la chiesa settecentesca di Sant'Andrea.\nAree naturali.\nUna parte del territorio comunale \u00e8 compreso nella riserva parziale naturale dei Laghi Lungo e Ripasottile.\nCultura.\nCinema.\nNel territorio comunale di Contigliano sono state girate alcune scene del film \"Il vegetale\" (2018) con Fabio Rovazzi.\nGeografia antropica.\nFrazioni.\nIl comune comprende sei frazioni:\nInfrastrutture e trasporti.\nStrade.\nIl comune \u00e8 servito da uno svincolo sulla superstrada Rieti-Terni (SS79 Ternana).\nContigliano \u00e8 inoltre un importante snodo per la viabilit\u00e0 provinciale, in quanto vi si incrociano la Via di Fontecerro - SP 45 (la strada provinciale che va da Rieti a Cottanello, principale collegamento tra la Piana Reatina e la val d'Aia), e la Via Tancia - SP 46 (la strada provinciale che collega Rieti a Poggio Mirteto).\nInoltre, una breve diramazione della via di Fontecerro (la SP 45/e) collega Contigliano alla strada provinciale di Reopasto (SP1) che rappresentava il principale collegamento con Terni prima della costruzione della superstrada, e oggi permette di raggiungere le frazioni di Terria e Montisola nonch\u00e9 il confinante comune di Greccio.\nFerrovie.\nIl comune \u00e8 attraversato dalla ferrovia Terni-Rieti-L'Aquila ed \u00e8 servito dalla stazione di Contigliano, che si trova a circa 1,5\u00a0km dal paese.\nFino al 2014 era attiva anche la fermata di Terria, oggi soppressa, a servizio dell'omonima frazione.\nPiste ciclabili.\nA circa un chilometro dal paese scorre la Ciclovia della Conca Reatina, che collega Contigliano con Rieti e con le frazioni di Terria, Chiesa Nuova, Piani Sant'Elia, Piani Poggio Fidoni.\nAmministrazione.\nAltre informazioni amministrative.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle circoscrizioni provinciali stabilito dal regio decreto n. 1 del 2 gennaio 1927, per volont\u00e0 del governo fascista, quando venne istituita la provincia di Rieti, Contigliano passa a quella di Rieti.\nNel 1928 il comune di Contigliano viene aggregato a quello di Rieti, da cui viene nuovamente distaccato nel 1946.\nFa parte della Comunit\u00e0 montana Montepiano Reatino."}
{"id": "32449", "revid": "1543377", "url": "https://it.wikipedia.org/wiki?curid=32449", "title": "Cottanello", "text": "Cottanello \u00e8 un comune italiano di 559 abitanti della provincia di Rieti, nel Lazio.\nGeografia fisica.\nTerritorio.\nIl torrente L'Aia scorre nel territorio comunale.\nDalle cave nei pressi del paese viene estratto il Marmo rosso di Cottanello.\nClima.\nClassificazione climatica: zona E, 2368 GR/G\nStoria.\nIl territorio di Cottanello \u00e8 stato abitato sin dall'epoca romana, ci\u00f2 \u00e8 testimoniato dal ritrovamento di una grande villa rustica nella tipologia ad atrio e peristilio in localit\u00e0 Collesecco.\nLa villa \u00e8 composta da un atrio con impluvium centrale; i caratteristici quattro cubicoli disposti ai lati; un'area termale con frigidario, tepidario e calidario; triclinio e altre stanze, tra cui anche il prima citato Peristilio. Questa grande struttura faceva parte dell'agro foronovanus e apparteneva agli Aurelii Cottae, un ramo separato della gens Aurelia, da cui prese poi il nome il paese.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2015 la popolazione straniera residente era di persone (8,88%).\nCultura.\nCinema.\nA Cottanello sono state girate alcune scene del film \"Il vegetale\" (2018).\nAmministrazione.\nNel 1923 passa dalla provincia di Perugia in Umbria, alla provincia di Roma nel Lazio, e nel 1927, a seguito del riordino delle Circoscrizioni Provinciali stabilito dal regio decreto N\u00b01 del 2 gennaio 1927, per volont\u00e0 del governo fascista, quando venne istituita la provincia di Rieti, Cottanello passa a quella di Rieti."}
{"id": "32450", "revid": "339392", "url": "https://it.wikipedia.org/wiki?curid=32450", "title": "San Marco (Venezia)", "text": ""}
{"id": "32453", "revid": "322321", "url": "https://it.wikipedia.org/wiki?curid=32453", "title": "Canonica d'Adda", "text": "Canonica d'Adda (\"Cal\u00f2nega\" in dialetto bergamasco, \"Can\u00f2niga\" in dialetto milanese) \u00e8 un comune italiano di abitanti della provincia di Bergamo in Lombardia.\nSituato nella pianura tra l'isola bergamasca e la Gera d'Adda, alla confluenza tra i fiumi Adda e Brembo, il comune si trova a circa a sud-ovest del capoluogo orobico.\nStoria.\nLe origini.\nLe origini del paese sono molto antiche e risalgono all'epoca Romana. Qui infatti si svolse, nel 268, un'importante battaglia tra l'imperatore romano Claudio II e Manio Acilio Aureolo, pretendente al potere imperiale. Gli eventi bellici videro il primo trionfare sul secondo che, rifugiatosi a Milano, fu successivamente messo a morte.\nTuttavia il vincitore volle rendere onore all'avversario, dandogli degna sepoltura e facendo costruire un ponte sul fiume Adda che portasse il suo nome. Da allora questo territorio \u00e8 chiamato \"Pons Aureoli\" (ovvero Ponte di Aureolo), traslato poi in \"Pontirolo\", diventato infine \"Pontirolo Vecchio\", in contrapposizione al nuovo borgo sorto successivamente poco distante, al quale venne dato il nome di \"Pontirolo Nuovo\".\nLa zona, valorizzata dalla presenza del suddetto ponte, era attraversata da un'importante strada che collegava Milano con Bergamo, proseguendo poi verso i territori orientali fino ad Aquileia. Questa consent\u00ec al borgo di sviluppare i commerci e di diventare centro di rilievo nell'economia del periodo, almeno fino all'arrivo delle invasioni barbariche, favorite proprio dalla presenza della strada che proveniva da est.\nTra queste popolazioni vi erano anche i Longobardi, che instaurarono un dominio duraturo. Comandati da Autari, posero le basi per un loro \"quartier generale\" proprio nelle immediate vicinanze di \"Pons Aureoli\", in una localit\u00e0 che prese il nome di \"Fara Autarena\" (ora Fara Gera d'Adda).\nLa cristianizzazione dei nuovi conquistatori diede il via alla costruzione, nel borgo di \"Pons Aureoli\", di una grande chiesa che, intitolata a San Giovanni Evangelista, assunse il ruolo di Pieve e fu posta a capo di ben trentasei paesi, situati sia sulla riva destra che su quella sinistra del fiume Adda. Questa guadagn\u00f2 una notevole importanza, tanto da essere posta sotto la protezione diretta della Santa Sede con un editto datato 23 giugno 1155.\nAi canonici della pieve venivano versate tasse, decime e le rendite dei territori vicini, che dipendevano da essa anche a livello giuridico. Il potere esercitato sui borghi limitrofi era quindi enorme, quasi al pari di quello vescovile. Fu in questi anni che il borgo abbandon\u00f2 il nome di \"Pontirolo vecchio\" per assumere l'attuale \"Canonica\".\nL'epoca moderna.\nIl tutto continu\u00f2 per oltre quattro secoli fino a quando, nel 1577, San Carlo Borromeo revoc\u00f2 le concessioni ai canonici per via della loro vita dissoluta e lontana dai valori spirituali, trasferendo i diritti alla chiesa milanese di Santo Stefano. La pieve venne quindi demolita, in luogo alla quale venne edificato (nel XVIII secolo) un nuovo edificio di culto, tuttora utilizzato come parrocchiale.\nNel frattempo il territorio era stato prima al centro delle lotte di fazione tra guelfi e ghibellini, che portarono al paese a dotarsi di fortificazioni, tra le quali un castello che i documenti citano a partire dal 1217, poi venne interessato dalla contesa tra la Repubblica di Venezia ed il Ducato di Milano, con questi ultimi che prevalsero sui veneti.\nIl confine tra le due potenze politiche del tempo venne posto nelle vicinanze di Canonica, vicino a cui fu posta una dogana (anche se in territorio di Boltiere). Questa port\u00f2 indubbi benefici economici al paese, che vide la nascita ed il conseguente sviluppo di attivit\u00e0 correlate all'esistenza della dogana stessa, quali il contrabbando ed il brigantaggio.\nNei secoli successivi il paese fu inserito nel \"Marchesato di Caravaggio\", di propriet\u00e0 della famiglia milanese degli Sforza, durante la cui dominazione venne ratificata in modo definitivo la divisione territoriale tra le entit\u00e0 territoriali di \"Pontirolo Vecchio\" e \"Pontirolo Nuovo\".\nI successivi regimi che si susseguirono sul territorio di Canonica non fecero registrare episodi di rilievo, relegando il paese ai margini della vita politica.\nTuttavia l'economia del borgo rimase florida, sia in ambito agricolo che in quello dei trasporti. Infatti sulle rive dell'Adda si svilupp\u00f2 un piccolo porto, con un traghetto adibito al trasporto di merci e persone da un lato all'altro del fiume.\nQuesta attivit\u00e0 sfrutt\u00f2 il fatto che i ponti di collegamento tra le due sponde venivano sistematicamente distrutti: dopo il famoso \"Pons Aureoli\" di epoca romana del quale non si sono pi\u00f9 avute notizie, ne venne edificato un altro nel XII secolo immediatamente distrutto dalle truppe imperiali del Barbarossa.\nAnche quelli edificati nei secoli successivi non ebbero miglior fortuna, dato che furono travolti dalle piene periodiche del fiume.\nL'ultimo in ordine cronologico fu quello, tuttora esistente, edificato nel 1957 con una struttura metallica ad arcata singola.\nUn'altra attivit\u00e0 predominante \u00e8 sempre stata quella dell'agricoltura: favorita dalla presenza di canali per l'irrigazione, ebbe una notevole evoluzione nel corso dei decenni, a cui venne poi affiancato l'allevamento del baco da seta.\nQuesto permise poi lo sviluppo dell'industria tessile a partire dal XIX secolo, che venne affiancata dall'incremento di altre attivit\u00e0 industriali, che tramutarono il volto del paese.\nNel 1889 cedette la frazione di Crespi al comune confinante di Capriate d'Adda.\nSimboli.\nIl comune ha come simboli lo stemma e il gonfalone concesso con D.P.R. 10 aprile 1954 a firma del presidente Luigi Einaudi.\nBlasonatura stemma:\nBlasonatura gonfalone:\nMonumenti e luoghi d'interesse.\nArchitetture religiose.\nChiesa di San Giovanni evangelista.\nL'edificio principale situato sul territorio \u00e8 la chiesa parrocchiale, sorta in luogo dell'antica pieve di San Giovanni Evangelista, di cui ha conservato il santo protettore. Edificata nel 1755, \u00e8 affiancata anche dal piccolo oratorio di San Luigi, durante la cui ristrutturazione \u00e8 emersa parte della pianta dell'antica pieve. La chiesa \u00e8 sede del prezioso organo \"Adeodato Bossi-Urbani\" costruito nel 1869.\nChiesa di Sant'Anna.\n\u00c8 inoltre presente un'altra piccola chiesa, dedicata a Sant'Anna, risalente al XIII secolo. Originariamente intitolata a Santa Maria dei Campi \u00e8 ubicata in periferia, al confine con Fara Gera d'Adda, vicino al fiume. Lasciata in abbandono per molto tempo, \u00e8 stata recentemente oggetto di lavori di ristrutturazione, ora in via di completamento.\nArchitetture civili.\nVilla Pagnoni.\nVilla Pagnoni fu edificata in epoca rinascimentale e ristrutturata tra il XIX ed il XX secolo, \u00e8 dotata di una pianta ad U con affreschi sia sulle pareti interne che su quelle esterne e di un giardino rigoglioso.\nPonte ad arco.\nCanonica \u00e8 collegata con Vaprio d'Adda da un ponte ad arco a via intermedia, costruito tra il 1956 e il 1957, lungo ."}
{"id": "32457", "revid": "104485", "url": "https://it.wikipedia.org/wiki?curid=32457", "title": "Joseph John Thomson", "text": "Biografia.\nNato a Cheetham nei pressi di Manchester, il 18 dicembre del 1856 da genitori scozzesi, Joseph James ed Emma Swindells, studi\u00f2 ingegneria all\"'Owens College\" (in seguito parte dell'Universit\u00e0 di Manchester), e al Trinity College di Cambridge. Nel 1884 diventa \"Cavendish Professor\" in fisica all'Universit\u00e0 di Cambridge. Quindi, nel 1890, sposa Rose Paget: dal loro matrimonio nasceranno due figli. Uno dei suoi studenti, Ernest Rutherford, continu\u00f2 in seguito il suo lavoro.\nInfluenzato dagli studi di Maxwell e dalla scoperta dei raggi X, egli dedusse che i raggi catodici fossero composti da particelle di carica negativa, che chiam\u00f2 \"corpuscoli\", e che sono successivamente diventati noti come \"elettroni\". In precedenza George Johnstone Stoney aveva presupposto l'elettrone come l'unit\u00e0 di carica in elettrochimica, ma Thomson comprese subito che in realt\u00e0 esso era una particella subatomica, la prima ad essere scoperta. La sua scoperta gli port\u00f2 una certa notoriet\u00e0 (1897) e gli consent\u00ec di vincere il Nobel in fisica nel 1906: per ironia della sorte il figlio George Paget Thomson ricevette alcuni anni pi\u00f9 tardi (1937) lo stesso premio ma per aver dimostrato che l'elettrone \u00e8, di fatto (anche), un'onda (vedi anche dualit\u00e0 onda-corpuscolo).\nNel 1912 realizz\u00f2 il primo spettrometro di massa (allora chiamato \"parabola spettrografica\"), uno strumento che consentiva di determinare il rapporto tra la massa e la carica degli ioni e che da allora \u00e8 diventato uno strumento molto utilizzato nella chimica. Prima dello scoppio della Prima guerra mondiale, fece ancora un'altra grande scoperta: quella degli isotopi. Nel 1918 diventa \"Master\" al Trinity College di Cambridge, dove resta fino alla sua morte, avvenuta il 30 agosto del 1940. Il suo corpo \u00e8 stato sepolto nell'Abbazia di Westminster, accanto ad Isaac Newton."}
{"id": "32458", "revid": "15756", "url": "https://it.wikipedia.org/wiki?curid=32458", "title": "Nag Hammadi", "text": "Nag Hammadi (; pronuncia: Naj\u2018 \u1e24amm\u0101d\u012b ) \u00e8 una cittadina situata nel Governatorato di Qina (Egitto centrorientale), con una popolazione di circa abitanti. \u00c8 importante centro agricolo per la produzione di zucchero, a cui si affianca l'industria dell'alluminio e del cemento.\nFu nota anticamente con il nome di \u03a7\u03b7\u03bd\u03bf\u03b2\u03cc\u03c3\u03ba\u03b9\u03bf\u03bd (\"Ch\u0113nob\u00f2skion\", \"recinto per le oche\"). Sulla curiosa denominazione Erodiano riporta una sapida freddura:\n\u00c8 soprattutto nota per la scoperta, nel 1945, di una biblioteca di scritti gnostici cristiani scritti in lingua copta noti come codici di Nag Hammadi.\nNel 1975-1976 l'archeologo Charles Wilfred Griggs fece parte di una squadra che oper\u00f2 uno scavo presso il sito di Nag Hammadi per conto della Universit\u00e0 della California, Berkeley."}
{"id": "32459", "revid": "322321", "url": "https://it.wikipedia.org/wiki?curid=32459", "title": "Bibbona", "text": "Bibbona \u00e8 un comune italiano di abitanti della provincia di Livorno in Toscana.\nGeografia fisica.\nTerritorio.\nIl comune di Bibbona si trova nella Val di Cecina nell'Alta Maremma o Maremma Settentrionale, storicamente conosciuta come Maremma Pisana (detta oggi anche Maremma Livornese), e il suo territorio, che comprende circa quattro chilometri di arenili oltre a un grande bosco di notevole valore naturalistico, si estende dalle pendici delle Colline Metallifere fino alla costa bagnata dal Mar Ligure. Il litorale \u00e8 basso e sabbioso, caratterizzato da spiagge e da estese pinete.\nNei dintorni del paese si trova la Macchia della Magona, un bosco di 1635 ettari, ricco di sentieri e percorsi naturali che lo collegano ai parchi della Val di Cornia ed alle zone boscose volterrane.\nIl bosco ospita una riserva naturale biogenetica protetta, che comprende piante tra le quali l'arboreto da seme, piante adulte di pino bruzio, cipresso comune e pino domestico, inserite in un contesto di macchia mediterranea con specie spontanee come il leccio, la roverella e il cerro.\nStoria.\nIl toponimo di Bibbona \u00e8 attestato per la prima volta nel 1109 come Biboni e deriva probabilmente da un nome di persona di origine etrusca come \"Vipi\", divenuto in latino \"Vibius\" e poi \"Bibius\". Presso il Botro delle Bugne sono state rinvenuti resti di industria litica riferibile al Paleolitico inferiore. I dintorni di Bibbona sono abitati dal periodo villanoviano della civilt\u00e0 etrusca. Tra i reperti etruschi trovati nell'area si segnalano il Capro o Caprone, un bronzetto del VI secolo a.C., e una serie di bronzetti votivi provenienti dalla cosiddetta \"stipe di Bibbona\" conservati al Museo Archeologico di Firenze.\nNon distante dall'attuale abitato, nella piana nel 797 un nobile lucchese fond\u00f2 un piccolo monastero che in seguito pass\u00f2 sotto il patronato della cattedrale di Lucca. Nel 1040 si ha notizia del suo castello (\"curte Biboni... cum castello\"), forse politicamente legato ai potenti Farolfi di Lucca, mentre nel secolo successivo si ha notizia di una disputa tra Ugo della Gherardesca del fu Tedice III ed il vescovo di Lucca sull'esercizio dei diritti feudali della zona, testimonianza della potente crescita dei conti della Gherardesca che esercitavano il loro dominio dal fiume Cecina fino a Vignale e dalle colline di Monteverdi fino alla costa. I conti divennero i maggiori alleati della Repubblica di Pisa che vi esercit\u00f2 il proprio dominio fino al XVI secolo.\nLa cinta difensiva del centro fortificato, di cui tuttora si vedono le tracce, risale al XII secolo e fu successivamente ampliata fino a comprendere tutto il colle del centro storico. Sul lato orientale del centro si eleva ancora un'imponente torre quadrata, ben conservata. Insieme alla pregevole pieve di San Ilario del XIII secolo, costituisce una delle testimonianze archiotettoniche di maggior rilievo ed interesse.\nI primi passi come comunit\u00e0 vengono per\u00f2 fatti risalire al 1490, quando furono scritti i primi statuti. Contesa per lungo tempo da Firenze e Pisa, fu annessa con tutto il territorio alla Repubblica Fiorentina (1406) e segu\u00ec poi le vicende del Granducato di Toscana.\nFu solo verso la fine del XVIII secolo, in seguito alle bonifiche iniziate per ordine di Pietro Leopoldo (\"bonifiche leopoldine\"), che gli ampi territori paludosi ed inospitali dell'entroterra furono resi abitabili.\nLe prime opere di bonifica dei terreni paludosi costieri si ebbero con il marchese Carlo Ginori che nel 1738 aveva acquistato il marchesato di Riparbella, Cecina e Bibbona. Il territorio bibbonese interessato al prosciugamento delle terre andava dalla Fossa delle Tane che scendeva dalla collina di Casale Marittimo alla Fossa Camilla di Bolgheri, interessando il padule dello Staio, il Fosso della Madonna e il vasto padule di Morcaiola a ridosso delle dune costiere. L'area fu tuttavia bonificata definitivamente intorno alla met\u00e0 del XIX secolo, essendovi gi\u00e0 nel 1842 molte terre gi\u00e0 palustri divenute coltivabili nell'alta \"Maremma Pisana\" con l'attuazione del tipico sistema colonico e delle conseguenti formazioni di unit\u00e0 poderali, spezzando il latifondo terriero che da secoli vi insisteva. Nacquero i primi nuclei fuori dal centro storico di Bibbona e nuova popolazione si distribu\u00ec nella pianura della campagna redenta. Le coltivazioni furono protette dai forti venti marini con la piantumazione di una vasta pineta costiera, caratteristica delle ultime opere di risanamento ambientale delle coste toscane negli ultimi decenni del governo lorenese (pinete demaniali).\nAlla fine degli anni ottanta del XVIII secolo fu costruito il forte sulla spiaggia antistante.\nNel 1868 la zona era completamente appoderata. Negli anni '70-80 del XX secolo, al fine di sviluppare il turismo nella zona, fu costruita alle spalle del forte alcune di colonie marine e campeggi che si accompagnarono ad abitazioni private ed infine ad un vasto progetto programmatico di \"residence\" che saturarono la zona (residence \"Marina del Forte\", lotti A, B, C, H; residence settore nord), creando una serie di piccoli centri commerciali.\nMonumenti e luoghi d'interesse.\nIl centro storico del borgo, dalle caratteristiche strade lastricate in pietra, si snoda entro il perimetro dell'antico castello e ospita alcuni edifici di notevole valore artistico e storico.\nTra le architetture civili spicca il Palazzo del Comune vecchio, di impianto medievale e dalla facciata ornata dai numerosi stemmi delle famiglie nobiliari; non \u00e8 comunque noto l'anno di fondazione, mentre sono documentati numerosi restauri dal XVII secolo fino ai giorni nostri.\nSulla piazza Gramsci sorge il Palazzo Gardini, che in epoca granducale fu sede dell'amministrazione delle Reali Possessioni; fu venduto all'asta alla fine del Settecento e assunse l'aspetto odierno nel corso del secolo successivo. Altra presenza \u00e8 la medievale fonte di Bacco, situata subito fuori dalle mura.\nBibbona conserva inoltre numerose tracce dell'antiche fortificazioni. Nel punto pi\u00f9 alto dell'abitato, presso piazza delle Vittoria, si innalza la cosiddetta Rocca; probabilmente fu costruita intorno al XIII secolo come residenza di una famiglia signorile, ma successivamente fu utilizzata come torre d'avvistamento. Restaurata pi\u00f9 volte nel corso dei secoli, la parte superiore croll\u00f2 a seguito del terremoto del 1846. Nella frazione di Marina di Bibbona si trova inoltre un forte settecentesco, costruito per volont\u00e0 dei Lorena.\nA circa 1\u00a0km dalla citt\u00e0 si trova un vecchio mulino a vento Il Cardellino attivo dal XVIII secolo agli inizi del XX secolo. \u00c8 stato restaurato nel 1967 dal proprietario Enrico Niccolini.\nTra le architetture religiose si segnalano:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Bibbona \u00e8 per circa l'87,90% di cittadinanza italiana. La popolazione straniera residente ammontava a persone, il 12,10% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nEconomia.\nNel XV secolo uno dei primi statuti della comunit\u00e0 di Bibbona imponeva ad ogni capofamiglia di piantare ogni anno un olivo ed un paio di alberi da frutto e di coltivare l'orto, \"acciocch\u00e9 abbondanza sia di cavoli\".\nFino a non molto tempo fa, l'economia locale era ancora caratterizzata dalla divisione in poderi coltivati da famiglie di mezzadri.\nDa qualche decennio a questa parte, la diffusa rete di strutture ricettive presenti in particolar modo nella fascia litoranea, fa s\u00ec che il turismo sia la maggiore risorsa economica di questo territorio.\nAncora notevole anche la produzione di olio d'oliva e di vino.\nInfrastrutture e trasporti.\nFerrovie.\nAll'interno del comune \u00e8 presente la stazione di Bolgheri che \u00e8 ormai l'unica stazione ferroviaria di Bibbona dopo la chiusura della stazione di Bibbona.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32461", "revid": "1543377", "url": "https://it.wikipedia.org/wiki?curid=32461", "title": "Campo nell'Elba", "text": "Campo nell'Elba \u00e8 un comune italiano di abitanti della provincia di Livorno e dell'Isola d'Elba.\nSi tratta di un comune sparso in quanto il comune \u00e8 costituito da diversi centri abitati, oggi frazioni comunali: il capoluogo \u00e8 Marina di Campo. Nel territorio comunale sono compresi anche l'isola di Pianosa e l'isolotto della Scola. Nella parte pi\u00f9 occidentale del comune si estende la Costa del Sole.\nStoria.\nDocumentato nel Medioevo come \"Comune de Campo\" in realt\u00e0, con tali termini, si indicavano i due paesi collinari di San Piero in Campo e Sant'Ilario in Campo. L'attuale abitato di Marina di Campo sorse nel corso dei secoli successivi nei pressi della pianura (in latino \"campus\") anticamente chiamata, per la sua peculiarit\u00e0 di zona umida, \"Maremma dell'Elba\". L'abitato, detto \"Port'i Campo\", si svilupp\u00f2 attorno alla Torre di Marina di Campo, attestata dal 1596, ed alla piccola chiesa di San Gaetano da Thiene. Nei pressi si trova l'antica chiesa di San Mamiliano, d'impianto forse protoromanico e documentata dal XIV secolo, che conserva alcune reliquie ossee del Santo.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Campo nell'Elba \u00e8 per circa il 90,29% di cittadinanza italiana. La popolazione straniera residente ammontava a persone, il 9,71% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nGeografia antropica.\nFrazioni.\nSecondo lo statuto comunale di Campo nell'Elba, si contano sei frazioni:\nAltre localit\u00e0 del territorio.\nTra le varie localit\u00e0 del territorio comunale si ricordano: Bonalaccia-Filetto, Cavoli, Colle Palombaia, Fetovaia, La Foce, Vallebuia.\nInfrastrutture e trasporti.\nNel territorio comunale di Campo nell'Elba \u00e8 presente l'unico aeroporto dell'isola a La Pila. L'aeroporto \u00e8 aperto al traffico commerciale e permette di raggiungere aeroporti nazionali e internazionali.\nA Marina di Campo \u00e8 presente un porto turistico, mentre l'Isola di Pianosa \u00e8 raggiungibile con i traghetti da Rio Marina (Isola d'Elba) e da Piombino.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSpiagge principali.\nSpiaggia di Fetovaia\nSpiaggia di Cavoli"}
{"id": "32463", "revid": "729019", "url": "https://it.wikipedia.org/wiki?curid=32463", "title": "Isola di Capraia (Arcipelago toscano)", "text": "L'isola di Capraia (\"Isula di Capraghja\" in dialetto capraiese, \"Isoa de Crav\u00e6a\" in ligure, \"Isula di Capraia\" in corso) \u00e8 un'isola appartenente all'Arcipelago toscano e situata nel Mar Ligure. Tuttavia, pur appartenendo ora alla Toscana, Capraia, gi\u00e0 territorio storico della Repubblica di Pisa prima e della Repubblica di Genova poi, assieme alla vicina Corsica, ha fatto parte della Provincia di Genova e della Liguria fino al 1925.\nDal punto di vista amministrativo, essa coincide con Capraia Isola, comune della provincia di Livorno.\nDescrizione.\nL'isola di Capraia \u00e8 situata all'imbocco del Canale di Corsica e del Canale di Piombino, i bracci di mare che collegano il Mar Ligure con il Mar Tirreno. Si trova a da Livorno, 53 dal promontorio di Piombino, 37 dalla Gorgona e 31 dalla Corsica. \u00c8 l'isola dell'Arcipelago Toscano pi\u00f9 lontana dalla terra ferma, trovandosi pi\u00f9 vicina alla costa orientale della Corsica che alla costa toscana, rispetto alla quale sorge a ovest del Golfo di Baratti. Si tratta, per grandezza, della terza isola dell'arcipelago dopo l'Elba e il Giglio. \u00c8 infatti lunga circa (da punta Teglia a nord a punta dello Zen\u00f2bito a sud) e larga 4, per una superficie di . Il perimetro \u00e8 di circa .\n\u00c8 un'isola di origine vulcanica, con il pi\u00f9 recente cono di eruzione ancora oggi ben visibile per met\u00e0 nella tipica cala Rossa, sicuramente una delle cale pi\u00f9 particolari dell'arcipelago. Presenta coste alte e rocciose con assenza di spiagge ed un piccolo bacino lacustre nell'area pi\u00f9 interna montuosa, con cime lungo una catena centrale (che si avvicina fino a dalle coste) con vette di oltre 400 metri. Il rilievo maggiore \u00e8 il monte Castello alto 447 metri, che sul versante occidentale si avvicina al mare con dirupi mentre su quello orientale scende pi\u00f9 dolcemente con piccole valli torrentizie (\"vadi\"), la pi\u00f9 importante delle quali \u00e8 il vado del Porto, lungo circa , che sfocia presso Capraia Porto.\nDa un punto di vista geologico la composizione dell'isola \u00e8 prevalentemente caratterizzata da colate di andesite, associate a tufo e breccia, mentre alla punta dello Zen\u00f2bito si trovano rocce basaltiche pi\u00f9 recenti. All'estrema punta meridionale sono visibili i resti di un antico vulcano non pi\u00f9 attivo, esploso in epoca remota, che ha lasciato traccia nelle pareti rocciose a forma di tronco di cono, con colori variabili tra il rosso e il nero dovuti all'accumulo di lava che si \u00e8 depositata sulle scogliere (la Cala Rossa). La costa \u00e8 rocciosa e spesso inaccessibile via terra per la mancanza di strade; vi si aprono grotte e insenature, con guglie di roccia dovute all'erosione dell'acqua.\nAttualmente fa parte del Parco Nazionale dell'Arcipelago Toscano. La vegetazione \u00e8 ricchissima e presenta alcune specie endemiche rarissime. Tra queste spiccano le tre specie dell'isolotto della Peraiola, distante solo pochi metri dall'isola principale, ma sufficienti per isolare alcune specie che si sono evolute diversamente dall'isola vicina: una ginestra senza spine (sull'isolotto non pascolavano infatti le capre), una lumaca senza guscio e una lucertola. Sul versante ovest dell'isola, su pareti ripidissime, vive anche il fossile vivente della palma nana, risalente a quando tutta l'Europa era coperta da specie oggi presenti solo molto pi\u00f9 a sud.\nPrevale la gariga (vegetazione a cavallo tra la steppa e la macchia mediterranea) con elicriso, cisto marino, mirto, lentisco, rosmarino, oleandro, euforbia arborea, ecc. Le capre selvatiche e le foche monache della fauna sono oggi estinte. Da segnalare, infine, lo Stagnone della Capraia, piccola zona umida che si estende nella parte alta dell'isola. Tra gli aspetti curiosi, spicca la denominazione \"Punta della Fica\" alla penisoletta che sorge lungo la costa orientale a ridosso dell'abitato, rispetto al quale \u00e8 ubicata poco a sud.\nToponomastica dell'isola.\nTorrenti.\nL'idrografia dell'isola \u00e8 caratterizzata da corsi d'acqua ripidi a carattere non perenne, chiamati localmente \"vadi\" (dall'arabo uadi).\nVegetazione.\nPrevale la gariga (vegetazione a cavallo tra la steppa e la macchia mediterranea), specie frequenti sono:\nSul versante ovest dell'isola in corrispondenza della \"Punta del Dattero\", su una parete ripidissima, vive anche la palma nana, una delle stazioni pi\u00f9 a nord di questa specie. Da segnalare, infine, lo Stagnone della Capraia (o Laghetto), piccola zona umida che si estende nella parte alta dell'isola, recentemente recuperato dal Parco Nazionale Arcipelago Toscano.\nEndemismi.\nFlora.\nLa flora \u00e8 ricca e presenta alcune specie endemiche rarissime. Tra queste spiccano le tre specie dell'isolotto della Peraiola, distante solo pochi metri dall'isola principale, ma sufficienti per isolare alcune specie che si sono evolute diversamente dall'isola vicina.\nOrigini del nome.\nIl nome dell'isola si rifer\u00ec, sin dall'Antichit\u00e0 classica, alla presenza di capre (\"\u00e0ighes\"): \"Aigylion\" (\"\u0391\u03b9\u03b3\u03cd\u03bb\u03b9\u03bf\u03bd\") in greco antico, \"Capraria\" e \"Caprasia\" in latino, \"Capraghja\" in dialetto capraiese e \"Crav\u00e6a\" in ligure. Le capre selvatiche sono oggi estinte sull'isola.\nIl porto.\nIl porto di Capraia si trova in un'insenatura abbastanza riparata sulla costa nord-orientale, protetto su uno sperone a picco dalla fortezza genovese, il Forte di San Giorgio. Anticamente qui si trovava una villa romana, i cui resti per\u00f2 furono ricoperti dopo gli scavi. Dal porto una strada di circa un km lungo il golfo porta al paese di Capraia Isola. Sulla stessa strada viene regolarmente effettuato un servizio di linea di autobus di trasporto pubblico locale.\nIl paese.\nIl centro di Capraia Isola si trova a 52 metri di altitudine. Da qui si pu\u00f2 salire al Forte di San Giorgio, a 91\u00a0m di altitudine, eretto dai genovesi dal 1540 a seguito della distruzione ad opera del corsaro Dragut del fortilizio di antiche origini pisane. Davanti al castello, in una casa soggiorn\u00f2 Francesco Domenico Guerrazzi in esilio. A sud di Capraia Isola, in localit\u00e0 La Piana, la chiesa di Santo Stefano, fondata nel IV secolo, testimonia l'insediamento antico."}
{"id": "32464", "revid": "125377835", "url": "https://it.wikipedia.org/wiki?curid=32464", "title": "Castagneto Carducci", "text": "Castagneto Carducci \u00e8 un comune italiano di abitanti della provincia di Livorno in Toscana.\nGeografia fisica.\nIl territorio comunale di Castagneto Carducci \u00e8 nel cuore dell'Alta Maremma o Maremma Settentrionale, storicamente conosciuta come Maremma Pisana (detta oggi anche Maremma Livornese), al centro della cosiddetta costa degli Etruschi. Il territorio \u00e8 pianeggiante lungo la costa, dove peraltro si trova l'importante Riserva Faunistica di Bolgheri, mentre si innalza nell'entroterra.\nLa fascia costiera si affaccia sul Mar Ligure ed \u00e8 caratterizzata da vaste pinete, impiantate a seguito delle bonifiche effettuate nel XIX secolo al fine di proteggere i retrostanti terreni agricoli.\nClima.\nDati:\nOrigini del nome.\nDeriva da castagno, per cui \"Castagneto\" ha il significato di \"bosco di castagni\". Nel 1900, fu aggiunta la specificazione \"Marittimo\" (nel significato \"della Maremma\"), che nel 1907 fu cambiata nell'attuale, in onore del celebre poeta Giosu\u00e8 Carducci che, da bambino, vi abit\u00f2 per alcuni anni (presso localit\u00e0 Bolgheri, a nord rispetto al paese).\nStoria.\nDalle origini fino al XIV secolo.\nIl castello medievale, assieme alla chiesa di San Lorenzo, costituiscono il nucleo originario dell'abitato.\nLa storia del borgo, al pari di quella di altri centri dell'antica Maremma pisana, \u00e8 legata alle vicende della famiglia Della Gherardesca, un legame non sempre pacifico tra questo territorio e la nobile prosapia, difficili rapporti che nel corso dei secoli hanno visto la popolazione castagnetana lottare per i propri diritti di comunit\u00e0 indipendente e per la conquista degli usi civici.\nNel 754, il nobile longobardo Wilfrid, poi divenuto santo San Walfredo, capostipite della famiglia Della Gherardesca, aveva moltissimi possedimenti in Maremma e quando decise di farsi monaco benedettino e fondare il Monastero di San Pietro in Palazzuolo, a Monteverdi Marittimo, don\u00f2 quelle sue propriet\u00e0 al monastero medesimo; tra queste erano compresi Castagneto e altri territori limitrofi.\nLe donazioni come questa e consimili, secondo lo storico Lopes-Pegna, servivano alla nobilt\u00e0 longobarda al fine di tutelarsi dalle pretese patrimoniali dei Franchi, nuovi sopraggiunti signori d'Italia, mettendo cos\u00ec al riparo i loro possedimenti e legando i loro interessi a quelli della Chiesa.\nIl cognome della famiglia Della Gherardesca ha per patronimico un Gherardo, Signore di Pisa e Volterra, vivente nel X secolo che si impossess\u00f2 di varie terre nella Maremma, dove esercitava il ruolo di vicario della Repubblica marinara di Pisa, divenendo signore del castello di Donoratico e dei suoi possedimenti tra i quali Castagneto, Bolgheri, Bibbona, Casale, Montescudaio.\nI legami tra la famiglia Della Gherardesca e Castagneto proseguirono per tutta l'epoca medioevale; nel 1161, Federico il Barbarossa ufficializz\u00f2 la propriet\u00e0 di \"Castagnetum\" ai Gherardesca.\nNel 1161, il pi\u00f9 antico conte di Castagneto Tedice viene ricordato in una lite con l'abate del monastero di San Pietro al Palazzuolo di Monteverdi.\nEmanuele Repetti ricorda nel suo \"Dizionario Geografico Fisico Storico della Toscana\":\n\"Fra i nomi dei conti ivi rammentati trovasi quel Tedice di Ugo che fu Potest\u00e0 di Pisa nel 1186 e 1192, inviato nel 1198 a Costantinopoli ambasciatore all'imperatore Alessio Alessio III Angelo. (ARCH. dei CC. della GHERARDESCA)\".\nSulla fine del XII secolo, Enrico VI di Svevia don\u00f2 i castelli intorno a Castagneto, oltre a quelli Bibbona, Biserno, Campiglia e Vignale, alla citt\u00e0 di Pisa come riconoscimento per l'aiuto dato all'imperatore nel conquistare territori dell'Italia meridionale; pertanto, i signori Della Gherardesca poterono godere dello status di capitano di giustizia ovvero un potere assoluto su questi territori.\nIl castello di Castagneto venne pi\u00f9 volte attaccato tra il 1300 e il 1334 dai Gherardesca di Biserno, come conseguenza di lotte intestine tra i vari rami della famiglia; durante le guerre tra Pisani e Fiorentini i castelli di Castagneto e Bolgheri subirono danneggiamenti.\nDal XV secolo ai giorni nostri.\nCastagneto sub\u00ec nuove devastazioni a causa dei saccheggi ad opera dell'esercito di Alfonso di Aragona re di Napoli, in marcia verso Milano e in lotta contro Firenze, durante questi scontri venne distrutto il castello di Donoratico; inoltre Castagneto sub\u00ec incursioni da parte di Carlo VIII di Francia che per di impossessarsi del trono di Napoli saccheggiava tutte le terre che trovava durante il suo percorso, ma sub\u00ec saccheggi e attacchi anche da truppe al soldo di Massimiliano I.\nCon l'annessione di Pisa da parte dei Fiorentini, nel XV secolo, la comunit\u00e0 di Castagneto pot\u00e9 usufruire di una maggiore autonomia; fu autorizzata a darsi statuti autonomi e la giustizia venne amministrata da un ufficiale dipendente direttamente dalla stessa Firenze; tuttavia i conti Della Gherardesca mantennero parte degli antichi privilegi e furono di fatto confermati signori di Castagneto, pretendendo benefici feudali come il diritto alla caccia, alla pesca e alla raccolta di \"legna da catasta\".\nI Della Gherardesca erano all'epoca sotto la protezione (accomandigia) della Repubblica Fiorentina, che li costitu\u00ec suoi vicari nei castelli di Casale, Bibbona, Bolgheri, Donoratico, Castagneto e zone circostanti, con l'ornere di inviare un contingente di soldati nei casi di guerre.\nDopo i Medici, con l'avvento dei Lorena i rapporti tra il governo granducale ed i conti si fecero pi\u00f9 duri, soprattutto quando Castagneto e altre localit\u00e0 limitrofe furono inglobate nella comunit\u00e0 dei Gherardesca, perdendo ogni autonomia.\nMa tra la popolazione di Castagneto, che nutriva un forte senso di indipendenza, e il casato Della Gherardesca, gi\u00e0 a partire dal XVI secolo si erano accese nette ostilit\u00e0 di cui sono testimoni diverse vicende storiche.\nAd esempio, tra il 1566 ed 1567, il conte Francesco della Gherardesca rivendic\u00f2 i diritti diritti feudali di caccia, pesca, erbatico, legnatico. Il tribunale fiorentino giudicante riconobbe ai signori il diritto di caccia e di pesca, mentre l'erbatico e il legnatico che i conti avevano \"privatizzato\" furono riconosciuti alla popolazione locale; solo dopo molti anni, i Della Gherardesca furono costretti a cedere lo \"jus pascendi\" ed il legnatico (1600\u20131610).\nL'influenza della famiglia era fortissima, tanto che riusc\u00ec addirittura a far sparire il toponimo di Castagneto che venne inglobato, insieme ai castelli di Bolgheri e Donoratico, nella \"comunit\u00e0 di Gherardesca\".\nCon l'abolizione dei feudi del Granducato di Toscana alcuni privilegi sembrarono finire, ma non fu cos\u00ec. Infatti Emanuele Repetti ricorda nel suo \"Dizionario Geografico Fisico Storico della Toscana\" che: \"I privilegi baronali si conservarono nella famiglia Gherardesca sino all'anno 1749, epoca dell'abolizione dei feudi granducali. Successivamente con motu proprio del 17 aprile 1776 fu investito del feudo di Castagneto il conte Cammillo della Gherardesca, con le riserve di alto dominio e di altre giurisdizioni politiche prescritte dalla legge del 1749. Fra i privilegi del feudatario furono conservati quelli della rendita e locazione dei mulini, e delle osterie possedute allora a met\u00e0 con la Comunit\u00e0 di Castagneto; le fide dei bestiami e dei pascoli sopra i propri beni o sopra quelli presi a fitto dalla stessa Comunit\u00e0; il diritto di poter tagliare i boschi allodiali; l'escavazione dei marmi e di altri minerali nei fondi propri, e l'esenzione dalla gabella dei contratti\".\nSuccessivamente, nel 1778 il tribunale fu chiamato di nuovo a pronunciarsi e stabil\u00ec che la propriet\u00e0 dei territori spettava ai conti Della Gherardesca, mentre il godimento di tutti gli usi civici ai castagnetani, compreso il diritto di caccia e pesca.\nLa situazione fu ribaltata alcuni anni dopo, quando a seguito dell'ennesimo scontro giudiziario ai Della Gherardesca furono attribuiti gli usi civici di pascolo e legnatico, mentre ai castagnetani la propriet\u00e0 della terra.\nNell'Ottocento, il conte Guido Alberto della Gherardesca attizz\u00f2 nuovamente gli animi, avendo tentato di rientrare in possesso degli altri due usi civici, la caccia e la pesca, nelle tenute della famiglia Della Gherardesca; la reazione che ne segu\u00ec fu accompagnata da attentati e incendi dolosi alle propriet\u00e0 del conte.\nSi accentu\u00f2 cos\u00ec lo scontro tra la casata e gli abitanti dei borghi; protagonista degli scontri e sommosse fu Michele Carducci, padre del poeta Giosu\u00e8, che svolse la professione di medico condotto a Bolgheri dal 1838 al 1848; Giosu\u00e8 nacque a Valdicastello in Versilia, ma al seguito del padre si trasfer\u00ec prima a Bolgheri e poi a Castagneto, dove visse gli anni della sua giovinezza ricordati in molte sue opere.\nIl dottor Carducci, di idee liberali, fu alla testa di un manipolo di contadini che si avvicinarono al castello nel quale vivevano i Della Gherardesca minacciandoli con colpi di fucile e sassaiole, costringendoli pertanto a ritirarsi a Castagneto.\nIl 6 gennaio 1849, con l'intervento del granduca Leopoldo II, il conte Guido Alberto fu costretto a distribuire le \"preselle\" (piccoli lotti di terreno boschivo e seminativo) agli abitanti di Castagneto.\nA seguito degli scontri la comunit\u00e0 cittadina chiese ed ottenne dal granduca di Toscana il cambio del nome di matrice fortemente feudale \"comunit\u00e0 di Gherardesca e Bolgheri\" venne cos\u00ec ripristinata la precedente denominazione dell'abitato, ovvero \"Castagneto della Gherardesca\", successivamente venne aggiunto l'aggettivo marittimo e tolto il nome della famiglia.\nSul finire del secolo, si svilupparono nuove tensioni e nel 1907 si decise che il nome del comune perdesse l'aggettivo \"marittimo\", ribattezzando il paese come Castagneto Carducci, in onore del celebre poeta che qui visse gli anni della sua fanciullezza ed il cui padre fu uno dei pi\u00f9 importanti oppositori ai diritti feudali imposti dai conti Della Gherardesca.\nSimboli.\nLo stemma di Castagneto Carducci si blasona:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Castagneto Carducci \u00e8 per circa l'85,42% di cittadinanza italiana. La popolazione straniera residente ammontava a persone, il 14,58% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nReligione.\nLa maggioranza della popolazione \u00e8 di religione cristiana di rito cattolico romano. Il comune \u00e8 inserito nella diocesi di Massa Marittima-Piombino.\nCultura.\nCucina.\nUna tipica ricetta di Castagneto Carducci \u00e8 la testa di cinghiale.\nParco letterario e Museo-Archivio \"Giosu\u00e8 Carducci\".\nIl Museo Archivio, attualmente sede del parco letterario, conserva materiale sulla vita e le opere del poeta Giosu\u00e8 Carducci acquisito in occasione delle celebrazioni carducciane del 1982 e del 1985.\nIl Parco letterario \u00e8 caratterizzato da vari interessanti itinerari che ripercorrono luoghi e paesaggi del territorio castagnetano presenti nelle opere e nella vita del Carducci.\nEconomia.\nL'economia di Castagneto Carducci \u00e8 legata all'agricoltura e al turismo balneare ed enogastronomico, che, soprattutto d'estate, usufruisce delle numerose strutture ricettive del territorio, premiato peraltro col prestigioso riconoscimento della Bandiera Blu.\nAltra risorsa importante \u00e8 rappresentata dalla produzione di vini pregiati, che hanno reso celebri nel mondo le cantine di Bolgheri e dintorni. Non da meno la produzione di olio extra vergine di oliva.\nInfrastrutture e trasporti.\nStrade.\nIl comune di Castagneto Carducci \u00e8 percorso, da nord a sud, dalla via Aurelia, alla quale si affianca la Variante Aurelia, una superstrada a due corsie per senso di marcia completata negli anni ottanta del XX secolo, che si raccorda alla Autostrada A12 all'altezza di Rosignano Marittimo.\nDa Castagneto Carducci \u00e8 possibile fare un percorso di 12,8\u00a0km di trekking: una passeggiata tra spettacolari panorami, circondati da varie sorgenti, passando anche per la storica \"Antica Via Campigliese\"; parte essenziale del percorso a piedi.\nFerrovie.\nPresso la frazione di Donoratico, il territorio \u00e8 servito dalla stazione di Castagneto Carducci-Donoratico sulla direttrice linea Livorno-Grosseto-Roma. Da questa stazione si pu\u00f2 facilmente raggiungere la localit\u00e0 balneare di Marina di Castagneto tramite una pista ciclopedonale.\nPi\u00f9 a nord, sempre lungo la medesima linea, si trova la stazione di Bolgheri, posta tuttavia nel comune di Bibbona.\nAmministrazione.\nGemellaggi.\nCastagneto Carducci \u00e8 gemellata con Leognan (Francia)e Starigrad (Bosnia Erzegovina)."}
{"id": "32465", "revid": "1543377", "url": "https://it.wikipedia.org/wiki?curid=32465", "title": "Cecina (Italia)", "text": "Cecina (pronuncia: C\u00e8cina) \u00e8 un comune italiano di abitanti della provincia di Livorno in Toscana.\nGeografia fisica.\nTerritorio.\nIl comune di Cecina si trova nella parte terminale della Val di Cecina, in prossimit\u00e0 della foce dell'omonimo fiume, nell'Alta Maremma o Maremma Settentrionale, storicamente conosciuta come Maremma Pisana (detta oggi anche Maremma Livornese). Il territorio comunale, prevalentemente pianeggiante, \u00e8 esteso per 42,48\u00a0km\u00b2 e ricade nella Costa degli Etruschi.\nStoria.\nIl territorio dove sorge Cecina fu abitato fin dall'epoca preistorica, e deve in tutta probabilit\u00e0 il suo nome toponimo Cecina, cos\u00ec come l'idronimo del fiume Cecina, agli Etruschi, in particolare al cognome di una potente gens originaria di Volterra i \"Kaikna\" (o \"Ceicna\", \"Keikna\"), conosciuti in epoca romana come Caecina e variamente attestati in tutta la Val di Cecina. La terminazione in \"-na\" del toponimo e idronimo Cecina dimostrerebbe la derivazione dal nome della gens omonima, e non viceversa, in quanto \"-na\" \u00abesprimerebbe la dipendenza e subordinazione del luogo alla gens che vi avrebbe esercitato il suo potere\u00bb.\nLa zona fu abitata in et\u00e0 romana, quando un alto personaggio imperiale, il console Albino Cecina, discendente di un'antichissima famiglia di origine etrusca, ordin\u00f2 la costruzione di una villa, i cui resti sono tutt'oggi visitabili in localit\u00e0 San Vincenzino.\nIl territorio che circonda Cecina conobbe una lunga fase di declino, iniziato con la decadenza della civilt\u00e0 etrusca e accentuatosi durante la dominazione romana. Nel 274 l'imperatore Aureliano, percorrendo a cavallo queste terre, ne fu colpito dallo stato di abbandono e progressivo degrado, promuovendo alcuni decreti che ne revitalizassero le attivit\u00e0 e ne arrestassero lo spopolamento, secondo un progetto tuttavia abbandonato dopo la sua scomparsa. la zona venne poi devastata dalle orde dei Goti (410) e dalle bande di schiavi sfuggiti dalla dissoluzione dell'Impero, che per sopravvivere si dedicavano al saccheggio. Forse Alarico I attravers\u00f2 queste terre e vi contrasse la malaria, che lo condusse nel giro di un anno alla morte. La zona, sempre pi\u00f9 inselvatichita e meno popolata, fu temporaneamente revitalizzata al tempo dei Longobardi, quando la zona di Cecina divenne \"curtis regia\", cio\u00e8 possesso diretto della corona reale, uno status che persistette anche durante l'epoca medicea e lorenese.\nForse Dante abbe modo di attraversare la Maremma all'inizio del suo esilio, nel 1311-12. Di sicuro menzion\u00f2 Cecina, o il suo fiume omonimo, come confine della Maremma, a similitudine per l'orrida boscaglia della selva dei suicidi:\nNel 1406 con la caduta della Repubblica Pisana e l'avvento del dominio fiorentino la zona entr\u00f2 a far parte dal 10 febbraio 1407 della Vicar\u00eca della Maremma Pisana estesa su Montescudaio, Guardistallo, Bibbona, Casale Marittimo ecc., senza tuttavia fare cenno di alcun borgo di Cecina.\nAll'epoca, e fino al XVIII secolo, il territorio cecinese era propriet\u00e0 dei Medici e nel 1590 Ferdinando I fece erigere il primo nucleo abitato, ovvero un palazzo \"Fitto di Cecina\" dove aveva sede l'amministrazione delle terre granducali. Indicata dal 1586 come sede del \"Capitano della Banda maremmana\", la localit\u00e0 risorse come piccolo borgo. Nel 1594 Ferdinando I fece ricostruire un ponte ligneo sul fiume e un mulino. Presto, non distanti, sorsero anche alcune ferriere che sfruttavano l'acqua proveniente dal canale artificiale Gorile per ridurre in ghisa il minerale grezzo proveniente dall'isola d'Elba (la Magona). Intorno alla fucina furono erette le case degli operai, i magazzini del ferro e una piccola cappella.\nLa popolazione fu tuttavia decimata dalla grande peste del 1631 e la zona era quasi disabitata quando fu acquistata in feudo dai fiorentini Albizi, divenendo una grande bandita di caccia.\nNel 1738, con il marchese Carlo Ginori, fu avviata anche la colonizzazione della zona a ridosso del mare, che si concretizz\u00f2 con la costruzione di una villa, o pi\u00f9 propriamente \"Colonia\". Nel medesimo secolo, a nord del fiume, fu realizzato il casone di lavor\u00eca \"La Cinquantina\" (1768) che era destinato a ospitare i braccianti durante la mietitura del grano in una zona fortemente soggetta alla malaria.\nLa Tenuta Reale di Cecina fu concessa cos\u00ec in enfiteusi dal granduca, dando il nome di \"Fitto\" al palazzo signorile del borgo. Giovanni Targioni Tozzetti che visit\u00f2 la zona nella seconda met\u00e0 del Settecento (marchesato di Bibbona, Riparbella, Guardistallo, Casale e Cecina) racconta che vi era solo il palazzo del marchese Ginori presso la foce del fiume, il palazzo del Fitto con il borgo intorno con i forni e la Magona. Il feudo fu riacquistato dalla Corona granducale nel 1755 e le opere di bonifica degli stagni costieri portatori di malaria non furono portate a termine.\nSolo verso la met\u00e0 dell'Ottocento, la bonifica del granduca Leopoldo II di Toscana cambi\u00f2 completamente l'aspetto del territorio, rendendolo visibile e coltivabile, dando l'avvio a quel processo di sviluppo economico che si \u00e8 protratto fino ai nostri giorni.\nLe bonifiche lorenesi portarono alla formazione di ampie distese di pinete a nord e a sud di Cecina, formate da pini domestici e arricchite dalla presenza di piante di ginepro, leccio, pini d'aleppo e pini marittimi a seguito del prosciugamento delle \"padulette di Cecina\" e dei vicini \"stagnoli\" di Vada. L'allora presidente del consiglio dei ministri del granducato, Giovanni Baldasseroni, illustr\u00f2 con orgoglio le bonifiche effettuate nelle tenute di Cecina (statale) e di Vada (degli arcivescovi di Pisa).\nCos\u00ec il piccolo borgo ben presto si ampli\u00f2 intorno al Fitto, presso il ponte sul fiume. Il territorio di Cecina, che all'epoca ricadeva sotto l'amministrazione del comune di Bibbona e, in parte, di Riparbella, entrambe nella provincia pisana, fu suddiviso in 59 parti, che furono assegnate a coloni provenienti dall'entroterra toscano con l'obbligo di costruirvi 82 case e di mettere i terreni a cultura (1847).\nLa nuova parrocchia di San Giuseppe al Fitto di Cecina gi\u00e0 nel 1845 contava ben 1052 abitanti, dei quali 637 erano sotto la giurisdizione del comune di Bibbona, 326 sotto quella di Riparbella e 89 sotto quella di Montescudaio.\nNel 1851 fu edificata la chiesa dei Santi Giuseppe e Leopoldo e nel 1853 fu costruito un ponte in pietra sul fiume in sostituzione del pi\u00f9 antico passaggio in legno. Sempre nello stesso periodo i Gonfalonieri della Comunit\u00e0 di Bibbona, di cui Cecina era frazione, decisero di istituirvi un mercato mensile.\nNel 1863 furono potenziati i collegamenti, con l'inaugurazione della Ferrovia Maremmana e della ferrovia Cecina-Volterra e la costruzione del Palazzo Comunale a opera dei Pietro Chiapperini, che divenne poi la sede amministrativa della nuova comunit\u00e0. Di pari passo sorsero le prime industrie, tra cui, nel 1899 lo zuccherificio, sorto proprio in prossimit\u00e0 della stazione ferroviaria.\nIl Comune di Cecina, inquadrato nell'amministrazione provinciale di Pisa, e nel Circondario di Volterra, fu istituito nel 1906, distaccandolo da quello di Bibbona, mentre i territori costieri da Capo Cavallo alla Bocca di Cecina furono sottratti al comune di Riparbella.\nNel 1925, per interessamento personale del gerarca fascista Costanzo Ciano, livornese di nascita e desideroso di ampliare i confini della provincia di Livorno, Cecina e molte altre localit\u00e0 limitrofe della costa, da Rosignano Marittimo alla citt\u00e0 di Piombino, passarono dall'amministrazione pisana a quella della provincia di Livorno.\nLa seconda guerra mondiale e il dopoguerra.\nDurante la seconda guerra mondiale la citt\u00e0 fu teatro della cruenta Battaglia di Cecina, che port\u00f2 alla liberazione della citt\u00e0 il 2 luglio del 1944.\nNel corso della guerra l'abitato fu gravemente danneggiato, subendo anche 44 bombardamenti, che portarono limitati danni all'antico palazzo del Fitto costruito da Ferdinando I de' Medici nel 1590. Il palazzo nel dopoguerra fu usato come dimora dagli \"sfollati\"; negli anni sessanta fu abbattuto per volont\u00e0 dell'amministrazione comunale.\nIl successivo sviluppo urbanistico interess\u00f2 particolarmente la fascia a ridosso della Villa Ginori, attorno alla quale si espanse il quartiere di Cecina Mare (o Marina di Cecina), collegato al centro urbano della citt\u00e0 da un grande viale alberato.\nMonumenti e luoghi d'interesse.\nSiti archeologici.\nNella localit\u00e0 di \"San Vincenzino\" si trovano i resti di una villa romana. La villa venne costruita nel I secolo a.C., con una cisterna sotterranea in cui erano convogliate le acque piovane, attraverso una rete di canali sotterranei che servivano come depuratori. Nel II-III secolo d.C. la struttura si arricch\u00ec di ambienti di rappresentanza (triclinio estivo con ninfeo, ossia una sala da pranzo utilizzata d'estate e allietata da fontane). Nel secolo successivo parte degli ambienti di abitazione furono riutilizzati per la produzione dell'olio d'oliva e nel V secolo la villa venne abbandonata, per essere occupata in seguito da una necropoli con semplici sepolture. Presso l'area archeologica alcune sale espongono i reperti rinvenuti negli scavi, sebben gli esemplari pi\u00f9 prestigiosi si trovino al Museo archeologico della Cinquantina.\nAree naturali.\nNella localit\u00e0 \"Cedrino\" si trova il Parco Gallorose riconosciuto a livello regionale. Vanta di 180 razze di animali (provenienti anche da altri continenti) e di piante.\nPiazze e strade principali.\nPiazza Gramsci, realizzata nel 1875 per mettere in comunicazione l'abitato con la Stazione.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Cecina \u00e8 per circa il 91,56% di cittadinanza italiana. La popolazione straniera residente ammontava a persone, l'8,44% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nIstruzione.\nBiblioteche.\nLa biblioteca comunale fu aperta al pubblico il 20 maggio del 1957, al piano terra del Comune Vecchio, con accesso da Piazza Gramsci. Successivamente \u00e8 stato costruito un nuovo edificio in via Corsini, 7 inaugurato il 7 dicembre 2001. La nuova biblioteca, dedicata ad Emilia Levi, ospita anche l'Archivio storico comunale, il Centro di Documentazione e ricerca educativa/CE.D.R.E, l'Informagiovani e una sala conferenze oltre a una sezione ragazzi e a otto postazioni internet con accesso libero e gratuito. Chiusa dal luglio 2015 per lavori di ristrutturazione del tetto e trasferita in una sede provvisoria in Via Pertini angolo via Ambrogi, \u00e8 stata riaperta il 7 dicembre del 2017. \nHa una sede distaccata nella frazione di Marina di Cecina, in piazza Sant'Andrea.\nDal 23 aprile 2011 al dicembre 2017 ha aderito al progetto regionale \"Alimenta gratis la mente\" attivando un punto prestito presso il Centro commerciale Coop di Cecina.\nArchivio Storico Comunale.\nL'Archivio Storico del Comune di Cecina ha sede in via Corsini, 7 all'interno della Biblioteca Comunale \"E. Levi\". Si tratta di un archivio \"post-unitario\", ossia conserva materiale dall'anno 1865 all'anno 1957 circa, anche se vi sono conservati alcuni documenti con datazione anteriore.\nRisulta composto di 34 Serie, per complessive 2161 unit\u00e0, e 8 Archivi Aggregati. L'archivio \u00e8 stato oggetto di riordino nel 1996 e i documenti resi fruibili per la consultazione dal 1998. Dal 2015 si pu\u00f2 consultare l'inventario anche sulla Piattaforma Regionale AST Filosofia.\nMusei.\nA Cecina \u00e8 situato il Museo della vita e del lavoro della Maremma settentrionale, museo etno-antropologico fondato nel 1992 che raccoglie gli strumenti del lavoro contadino nel territorio della Maremma pisano-livornese. L'importante collezione \u00e8 organizzata per ambiti tematici: la lavorazione della terra (aratri, carri, falciatrici, trebbiatrici), il frumento (ventilatori, crivelli, tritaforaggi), il vino (sgrappolatrice, dissipatrice per uve, zolfatrice, tramogge).\nNella localit\u00e0 \"La Cinquantina\" \u00e8 stato inaugurato nel 2003 il museo civico archeologico Villa Guerrazzi, un museo ospitato in una villa settecentesca e che espone oggetti riferibili alla storia della Val di Cecina dalla preistoria all'inizio del Medioevo, con particolare riguardo all'epoca etrusca, durante la quale il territorio apparteneva a Volterra. In particolare sono esposti corredi delle tombe principesche di Casale Marittimo, l'\"Urna di Montescudaio\", un'urna cineraria in terracotta, decorata con figurine applicate che raffigurano una scena di banchetto funebre, e le oreficerie da Belora.\nDi recente \u00e8 stato istituito il parco letterario dedicato a Carlo Cassola, comprende Cecina con le spiagge e la pineta di Marina di Cecina, che Carlo Cassola conobbe durante la sua giovinezza e le immortal\u00f2 in alcuni dei romanzi pi\u00f9 belli.\nMedia.\nRadio.\nCecina dispone di una radio divenuta regionale nel settembre 2014 (\"Radio stop\") che trasmette in tutta la Toscana. La radio durante il periodo estivo trasmette dall'Acqua Village di Marina di Cecina. Dispone inoltre di una Web Radio (Radio 6.75) ascoltabile tramite pc e smartphone.\nGeografia antropica.\nFrazioni.\nDue sono le frazioni del comune di Cecina:\nEconomia.\nTurismo.\nCecina ha un'importante tradizione turistica. A partire dagli anni sessanta del Novecento, con la grande crescita demografica, la citt\u00e0 ha iniziato ad attrarre turisti italiani e stranieri. Inoltre Cecina \u00e8 il naturale sbocco al mare di Volterra e Siena. La citt\u00e0 in estate triplica i suoi abitanti accogliendo infatti oltre ai turisti che popolano gli alberghi e i campeggi, il popolo dei vacanzieri che hanno a Cecina la propria seconda casa.\nMarina di Cecina, il quartiere litoraneo di Cecina, \u00e8 una meta turistica apprezzata dalle famiglie, sia per la sicurezza del suo mare, per le pinete che garantiscono serenit\u00e0 e svago per i pi\u00f9 piccoli, sia per la tranquillit\u00e0 che la zona garantisce anche in piena estate. Le spiagge di Cecina Mare dal 2006 ricevono ogni anno il prestigioso riconoscimento della Bandiera Blu. Inoltre, nella zona sorge il parco acquatico \"Acqua Village\".\nLe pinete che occupano complessivamente una superficie di 400 ettari allungandosi lungo la costa per pi\u00f9 di 15 chilometri, costituiscono la \"Riserva Naturale Biogenetica dei Tomboli di Cecina\".\nInfrastrutture e trasporti.\nIl territorio comunale di Cecina \u00e8 percorso da due importanti arterie stradali, la via Aurelia e la Variante Aurelia (come prosecuzione dell'autostrada A12), che assicurano i collegamenti col capoluogo a nord e con la Val di Cornia a sud.\nA nord del territorio comunale si innestano Strada statale 68 di Val Cecina per Volterra e Poggibonsi, oltre alla Strada statale 206 Pisana-Livornese per Collesalvetti e Pisa.\nInoltre Cecina \u00e8 provvista di una stazione ferroviaria sulla linea Livorno-Grosseto-Roma, posta all'intersezione con la linea per Volterra.\n\u00c8 presente anche un'autostazione dove la societ\u00e0 CTT Nord effettua collegamenti urbani verso Cecina Mare ed extraurbani verso Livorno. Alcune corse della societ\u00e0 Tiemme, invece, la collegano con Piombino.\nInfine, presso Marina di Cecina, si estende un piccolo porticciolo che prest\u00f2 sar\u00e0 ingrandito per imbarcazioni da diporto.\nSport.\nCalcio.\nLa principale squadra di calcio della citt\u00e0 era l'Associazione Calcio Cecina, fondata nel 1924, che disput\u00f2 diversi campionati professionistici fino a met\u00e0 anni Novanta. Dopo il fallimento della societ\u00e0 nel 2010, \u00e8 stata fondata l'Associazione Calcistica Sporting Cecina 1929, che milita nel campionato di Eccellenza.\nCiclismo.\nNel 1985 Cecina \u00e8 stata sede di arrivo della 16\u00aa tappa del Giro d'Italia.\nFootball americano.\nDal 1984 al 1990 a Cecina \u00e8 stata attiva una squadra di football americano, i Trappers 84ers, rifondata nel 2012.\nRugby.\nLa societ\u00e0 rugbistica Amatori Rugby Cecina nasce nel 1966, nel corso degli anni ha disputato i campionati di Serie B e di Serie C. Negli anni 2000 si \u00e8 unita al Rugby Piombino creando l'Union Rugby Tirreno. Nel 2009 la societ\u00e0 crea il Rugby Club Emergenti Cecina, l'attuale squadra seniores della citt\u00e0."}
{"id": "32467", "revid": "322321", "url": "https://it.wikipedia.org/wiki?curid=32467", "title": "Buseto Palizzolo", "text": "Buseto Palizzolo (\"Palazzolu\" in siciliano) \u00e8 un comune italiano di abitanti del libero consorzio comunale di Trapani in Sicilia.\nGeografia fisica.\nSi trova sulle colline a est di Trapani, tra le quali la pi\u00f9 alta, che si trova proprio nel territorio comunale di Buseto Palizzolo, \u00e8 il Monte Luziano. Buseto Palizzolo \u00e8 un atipico esempio di comune costituito dall'unione di varie contrade o frazioni. Quelle costituenti il nucleo principale sono Buseto Centro, Badia, Battaglia, Buseto Superiore, Pianoneve. Tra queste borgate non vi \u00e8 soluzione di continuit\u00e0 mentre le frazioni di Bruca, Fazio e Citt\u00e0 Povera distano rispettivamente ben 11, 5 e 6 chilometri dal centro.\nStoria.\nIl comune di Buseto Palizzolo fu costituito il primo agosto 1950 con legge regionale 61 del 15 luglio 1950, scorporandolo dal comune di Erice, cos\u00ec come negli stessi anni avvenne anche per Valderice, Custonaci e San Vito Lo Capo.\nA 3\u00a0km a Sud-est di Buseto Superiore \u00e8 possibile visitare il Bosco Scorace, vasta area boschiva tra le pi\u00f9 grandi della Sicilia Occidentale.\n\"Tangi\" \u00e8 una contrada quasi spopolata condivisa con i comuni di Erice e Valderice. L'agricoltura e l'allevamento ovino e caprino erano e in minima parte rimangono le principali fonti di reddito per gli abitanti locali. Il nome deriva da una filastrocca in rime baciate scritta in dialetto locale: \"Tangi, si ni porti mangi, sinn\u00f2 t'arrangi\" (\"Tangi, se porti qualcosa mangi, altrimenti sono affari tuoi\"). Essa stava a sottolineare la penuria alimentare e le difficolt\u00e0 economiche che sub\u00ec la popolazione di contadini, con difficolt\u00e0 di sopravvivenza che erano legate allo sfruttamento dei possidenti, e che port\u00f2 allo spopolamento del borgo in cerca di migliori condizioni di vita. Nella contrada permane la chiesa campestre e d'estate si svolgono talvolta delle feste paesane con balli e canti popolari.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2016 i cittadini stranieri residenti a Buseto Palizzolo erano 65. La nazionalit\u00e0 maggiormente rappresentata era quella rumena.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32472", "revid": "322321", "url": "https://it.wikipedia.org/wiki?curid=32472", "title": "Custonaci", "text": "Custonaci (\"Custunaci\" in ) \u00e8 un comune italiano di abitanti del libero consorzio comunale di Trapani in Sicilia.\n\u00c8 denominata \u00abCitt\u00e0 internazionale dei marmi\u00bb per la presenza nel suo territorio del secondo bacino marmifero d'Europa, con circa 100 cave in attivit\u00e0 e una cinquantina di opifici industriali.\nGeografia fisica.\nPosto all'estremit\u00e0 orientale del golfo di Bonagia, pi\u00f9 precisamente Custonaci sorge su una collina a circa 186 metri sopra il livello del mare. Confina con i comuni di San Vito Lo Capo, Valderice, Buseto Palizzolo e Castellammare del Golfo, e si affaccia a nord-ovest sul Mar Tirreno, dando origine alla frazione balneare di Cornino. Il territorio custonacese \u00e8 diviso, al suo interno, in frazioni caratteristiche della citt\u00e0: \"Sperone\", \"Assieni\", \"Santa Lucia\" - \"Piano Alastre\", \"Purgatorio\", \"Baglio Messina\", \"Baglio Mogli Belle\" e \"Scurati\".\nStoria.\nSecondo un decreto del 1241 del Re Federico II di Svevia, si concedeva tredici \u201cCasalia Inhabitata\u201d all'universit\u00e0 di \"Monte San Giuliano\" (l'attuale Erice), con lo scopo di aggregare gli \u201chabitatores\u201d su un vasto territorio circostante per la crescita della popolazione. Tutto questo territorio, che si estendeva fino a Castellamare del Golfo, venne diviso in feudi e dato alle pi\u00f9 facoltose famiglie ericine per amministrarlo. La \u201cRiviera dei marmi\u201d comprendeva sette feudi con trentasei parecchiate, ovvero appezzamenti di terreno che consentivano la coltivazione agricola, aggregando cos\u00ec un certo numero di abitanti.\nSparsi per il territorio, si costituirono i \u201cbagli\u201d, strutture mirate al coordinamento dei lavori agricoli e il feudo sanguigno, con il nucleo abitativo che si formava pian piano attorno al santuario, divenne l'attuale centro storico del paese. Uno dei bagli pi\u00f9 importanti del territorio \u00e8 il \"Baglio Cofano\" nel monte Cofano, propriet\u00e0 delle famiglie Sanclemente e Maranzano, abbandonato alla fine delle II guerra mondiale..\nNei primi anni del Novecento Custonaci faceva parte del comune di Monte San Giuliano, divenuto Erice nel 1934. Dopo la seconda guerra mondiale molti centri urbani si erano ormai incrementati e con la propria identificazione dell'attivit\u00e0 estrattiva del marmo, Custonaci fu il primo territorio dell'agro ericino a diventare autonomo il 25 dicembre 1948, seguito negli anni successivi da Buseto Palizzolo, San Vito Lo Capo e Valderice. Il primo sindaco di Custonaci fu Vito Cipolla, a cui oggi \u00e8 intitolata una via nel centro del paese.\nSociet\u00e0.\nTradizioni e folclore.\nLa Madonna di Custonaci.\nCustonaci \u00e8 \"Civitas Mariae\". Infatti il culto per Maria Santissima di Custonaci \u00e8 molto sentito, che anche patrona di Erice e di tutto l'agro ericino. La tradizione vuole che prende avvio dopo il dono di un quadro raffigurante una Madonna col bambino, fatto da una nave francese che trasportava il dipinto e che scamp\u00f2 a una tempesta, dopo aver invocato Maria SS, rifugiandosi nel golfo di Cornino.\nSi tratta in realt\u00e0 di un dipinto ad olio, su tavola preparata con gesso, e risale al XV secolo, opera della scuola di Antonello da Messina rappresentante la Madonna che allatta il Bambin Ges\u00f9, custodita nel locale santuario. L'effigie, fu solennemente incoronata dal Capitolo Vaticano nel 1752 da papa Clemente XIII.\nIl 26 agosto 2009 dopo ben 73 anni \u00e8 stato portato in processione il quadro raffigurante la Madonna in un'atmosfera particolarmente sentita dal popolo.\nIl presepe vivente.\nOgni anno, dal 1983, nel periodo natalizio si svolge nella Grotta Mangiapane il presepe vivente.\nLa Sagra della Spincia.\nOgni anno si tiene lo \"Spincia fest\" giunto alla 24\u00aa edizione, in onore del dolce tipico del territorio, la sfincia.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 140 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano: 65, dalla Romania per il 1,20% sul totale.\nEconomia.\nL'attivit\u00e0 marmifera.\nCentro noto per l'importante attivit\u00e0 di estrazione marmifera, in particolare del pregiato marmo \"Perlato di Sicilia\", di colore avorio chiaro e con chiazze di calcite pura, ma anche di altri marmi di vario colore. Si contano circa duecento cave di marmo nel territorio, su una superficie di tre chilometri quadri. \u00c8 esportato in tanti Paesi e in particolare \u00e8 molto richiesto nella penisola arabica. L'economia principale della citt\u00e0 \u00e8 quindi rappresentata dal marmo e dall'estrazione del famoso Perlato di Sicilia, che fa di Custonaci il secondo bacino marmifero in Italia. Il marmo di Custonaci si trova, seppur in quantit\u00e0 piccola, all'interno della Basilica di San Pietro a Citt\u00e0 del Vaticano e in altri monumenti di notevole importanza artistica.\nL'attivit\u00e0 turistica.\nIn questi ultimi anni si sta sviluppando l'attivit\u00e0 turistica, non solo nella stagione estiva, grazie agli insediamenti balneari a Cornino, alla riserva di Monte Cofano e alla festa della Madonna di Custonaci, che richiama fedeli da tutta la Sicilia. La posizione tra i golfi di Bonagia, che termina a Trapani e quello di Makari, che arriva a San Vito Lo Capo, ne rende meta ideale per il soggiorno in questa zona della provincia di Trapani. Sono sorti cos\u00ec alberghi di buon livello e ristoranti.\nAmministrazione.\nDi seguito \u00e8 presentata una tabella parziale relativa alle amministrazioni che si sono succedute in questo comune.\n a cui \u00e8 dedicata una via del paese. "}
{"id": "32473", "revid": "292162", "url": "https://it.wikipedia.org/wiki?curid=32473", "title": "Erice", "text": "Erice (\"\u00c8rici\" in ) \u00e8 un comune italiano di abitanti del libero consorzio comunale di Trapani in Sicilia.\nDal 1167 al 1934 ebbe il nome di Monte San Giuliano. Nel centro cittadino, posto sulla vetta dell'omonimo monte, \u00e8 residente solo un'esigua percentuale di abitanti, mentre la maggior parte della popolazione si concentra a valle, nell'abitato di Casa Santa, contiguo alla citt\u00e0 di Trapani.\nIl nome di Erice deriva da Eryx, un personaggio mitologico, figlio di Afrodite e di Bute, ucciso da Eracle.\nGeografia fisica.\nTerritorio.\nIl territorio di Monte San Giuliano, oggi denominato Agro ericino, comprendeva oltre al territorio dell'attuale comune, anche quelli di Valderice, Custonaci, San Vito Lo Capo, Buseto Palizzolo e parte di quello di Castellammare del Golfo.\nL'imperatore Federico II, con un privilegio del 1241, aveva concesso agli ericini il possesso di questo vasto territorio che comprendeva al suo interno numerose localit\u00e0, chiamate casali: \"casale Curtii\", \"casale Scupelli\", \"casale Fraginisi\", \"casale Rachalgimir\", \"casale Sanct\u00e6 Yrini\", \"casale Rachalhab\", \"casale Handiluhiara\", \"casale Bumbuluni\", \"casale Murfi\", \"casale Busit\", \"casale Arcudacii\", \"casale Ynnichi\", \"casale Hurri\", \"casale Rachalculei\", con tutti i loro tenimenti e le loro pertinenze. Questo territorio, sul quale l'universitas esercitava la sua giurisdizione, era diviso in feudi e contrade: la sua estensione era, fino al 1846 di circa 40000 ettari, il suo litorale si prolungava per 26 miglia dalla spiaggia di Castellammare del Golfo a quella di San Giuliano e al suo interno erano comprese tre baronie. La prima era quella di Baida, che confinava a settentrione con la spiaggia e il cui barone godeva il mero e misto impero; l\u2019altra era quella di Inici, della quale erano feudatari i Sanclemente; l\u2019ultima era quella di Arcodaci, propriet\u00e0 della famiglia Monroy. All'universitas spettavano il feudo Ralibesi, il cui nome - come quello di molte altre contrade della regione - \u00e8 di origine islamica, il feudo Xambola, il feudo Lacci, il feudo Punta, cos\u00ec chiamato per una punta di terra che si estende verso il mare chiamata capo san Vito, il feudo di Castelluzzo, che prese il nome da un castello che si trovava in questa localit\u00e0, e il feudo Sanguigno. Il 24 gennaio 1846 parte di questo territorio veniva sottratto all\u2019universitas di Monte San Giuliano e attribuito a Castellammare del Golfo.\nDal suo territorio, se ne distaccarono tra il 1948 e il 1955 ampie porzioni che costituirono i comuni di Valderice, Custonaci, San Vito Lo Capo e Buseto Palizzolo.\nCuore del comune \u00e8 il capoluogo che sorge sull'omonimo \"monte\". Diverse le frazioni che completano il territorio, alle falde della montagna madre (Casa Santa, Pizzolungo, Roccaforte, Rigaletta, Tangi, Ballata, Napola, ecc.).\nStoria.\nOrigini.\nSecondo Tucidide Erice (\"Eryx\", \"\u0388\u03c1\u03c5\u03be\" in greco antico) fu fondata dagli esuli troiani, che fuggendo nel Mar Mediterraneo avrebbero trovato il posto ideale per insediarvisi; sempre secondo Tucidide, i Troiani unitisi alla popolazione autoctona avrebbero poi dato vita al popolo degli Elimi. Fu contesa dai Siracusani e Cartaginesi sino alla conquista da parte dei Romani nel 244 a.C.\nVirgilio la cita nell'Eneide, con Enea che la tocca due volte: la prima per la morte del padre Anchise, un anno dopo per i giochi in suo onore. Virgilio nel canto V racconta che in un'epoca ancora pi\u00f9 remota vi campeggia Ercole stesso nella famosa lotta col gigante Erix o \"Eryx\", precisamente nel luogo dove poi si sfidarono al cesto il giovane e presuntuoso Darete e l'anziano Entello.\nIn antico, insieme a Segesta, che parrebbe di fondazione coeva, era la citt\u00e0 pi\u00f9 importante degli Elimi, in particolare era il centro in cui si celebravano i riti religiosi.\nDurante la prima guerra punica, il generale cartaginese Amilcare Barca ne dispose la fortificazione, e di qui difese Lilibeo. In seguito trasfer\u00ec parte degli ericini per la fondazione di Drepanon, l'odierna Trapani.\nPer i Romani fu un centro di rilievo, dove veneravano la \"Venere Erycina\", la prima dea della mitologia romana a somiglianza della greca Afrodite. Diodoro Siculo narra l'arrivo di Liparo, figlio di Ausonio, alle Isole Eolie (V, 6,7), aggiungendo che i Sicani \u00ababitavano le alte vette dei monti e adoravano Venere Ericina\u00bb.\nScarse, o quasi nulle, sono le notizie della citt\u00e0 e del santuario nel periodo bizantino, restando comunque economicamente attiva.\nDagli arabi agli spagnoli.\nDenominata \"Gebel-Hamed\" durante l'occupazione araba (dall'831 fino alla conquista normanna dell'Isola), la montagna non fu probabilmente nemmeno abitata in questo periodo. Ripopolata la nuova cittadella col nome di \"Monte San Giuliano\", cos\u00ec ribattezzata dai Normanni nel XII secolo, acquista prestigio anche con la costruzione di nuovi edifici civili e religiosi, divenendo una della maggiori citt\u00e0 demaniali del Regno, grazie anche alle concessioni , a firma di Federico II, utilizzato dai suoi abitanti come attestato di legittimit\u00e0 per l'occupazione del vasto territorio che si estendeva dal Monte Erice fino ai confini di Trapani, e verso oriente sino a San Vito Lo Capo e alla confinante citt\u00e0 di Castellammare del Golfo.\nErice deve la sua rinascita alla Guerra del Vespro, divenendo di fatto la rocca da cui scaturivano le azioni belliche di Federico d'Aragona, re di Sicilia fino al 1337. Sant'Alberto, che predic\u00f2 l'azione contro gli Angioini, discendeva dagli Abbati, una delle maggiori famiglie della citt\u00e0.\nNel periodo della dominazione spagnola sono da ricordare alcuni tumulti popolari assai feroci: nel 1516, in occasione della morte di Ferdinando il Cattolico, scoppi\u00f2 una rivolta che venne repressa con durezza dal barone di Castellammare; nel 1544, quando giunse ad Erice Giuseppe Sanclemente, barone di Inici, per passare in rassegna le milizie della citt\u00e0, scoppi\u00f2 un tumulto e si dovettero incarcerare i cittadini pi\u00f9 sediziosi; nel 1624, anno in cui la citt\u00e0 fu colpita dalla peste, un'ampia fascia della popolazione si sollev\u00f2 contro il capitano d'armi di allora, il barone Nicol\u00f2 Morso, il quale si era alienate le simpatie della popolazione con la sua politica autoritaria. In quest'epoca il governo di Madrid procedette due volte - nel 1555 e nel 1645 - alla vendita della citt\u00e0 con il suo territorio, ma in entrambe le occasioni i cittadini riuscirono a riscattarsi.\nLa vita monastica, con numerosi monasteri fondati e dotati da cospicue famiglie locali, caratterizza la vita cittadina. A partire dal XVI secolo si svolge la rappresentazione del misteri in occasione del Venerd\u00ec Santo, contemporanea a quella trapanese.\nLa ricchezza delle famiglie che qui vivono sino alla riforma borbonica di Tommaso Natale che - di fatto - scardina il sistema su cui si era retta sino ad allora l'economia delle citt\u00e0 demaniali, \u00e8 testimoniata dai palazzetti e case signorili che si affacciano, numerosi, sulle strade della citt\u00e0. Le circa cento famiglie che nei 700 anni di vita della citt\u00e0 hanno partecipato alla conduzione del potere (capitani, giurati, magistrati) hanno lasciato testimonianza della loro vitalit\u00e0. La ristrutturazione ottocentesca della piazza centrale che era detta della Loggia, dedicata successivamente ad Umberto I, per tornare al suo nome originario nel 2012, ha fatto perdere la lapide che recitava con orgoglio lo sforzo economico che i liberi cittadini di Erice avevano nel Seicento pagato al re per non essere infeudati da nessuno. La citt\u00e0 tende comunque a conservare gelosamente il fascino di una cittadina medievale.\nDal Novecento ai giorni nostri.\nNel 1934 Monte San Giuliano riprende il nome di \"Erice\". Nel dopoguerra perde parte del suo territorio dell'agro ericino, con la costituzione di diversi comuni autonomi.\nDal 1957 si organizza ogni anno, nel periodo primaverile, una gara automobilistica di cronoscalata, denominata \"Gara in salita di velocit\u00e0 Monte Erice\", per la quale esistono anche un campionato italiano e un campionato europeo.\nSui tornanti che partono da Valderice e raggiungono la vetta dell'omonimo monte, sfrecciano a tutta velocit\u00e0 vetture moderne, storiche, prototipi da competizione e vetture formula, circondati da sportivi e appassionati e, naturalmente, da uno sfondo mozzafiato.\nDal 1963 \u00e8 sede del Centro di cultura scientifica Ettore Majorana, istituito per iniziativa del professor Antonino Zichichi, che richiama gli studiosi pi\u00f9 qualificati del mondo per la trattazione scientifica di problemi che interessano diversi settori: dalla medicina al diritto, dalla storia all'astronomia, dalla filologia alla chimica. Per questo alla cittadina \u00e8 stato attribuito l'appellativo \"citt\u00e0 della scienza\".\nDal 1972 l'ex convento di s. Carlo fu sede della Associazione Artistica Culturale La Salerniana, fondata dal poeta Giacomo Tranchida, che conservava opere di Carla Accardi, Gianni Asdrubali, Pietro Consagra, Antonio Sanfilippo, Emilio Tadini tra gli altri, e dove furono organizzate mostre d'arte contemporanea curate da critici di rilievo come Palma Bucarelli, Achille Bonito Oliva, Luciano Caramel e Giulio Carlo Argan.\nMonumenti e luoghi d'interesse.\nBagli.\nNel territorio comunale vi sono alcuni bagli:\nArchitetture religiose.\nErice era conosciuta anticamente come \"citt\u00e0 delle cento chiese\" e conventi. Oggi molte sono visibili e alcune sono aperte al culto.\nTradizioni e folclore.\nArtigianato artistico\nDolci tipici\nCollegamenti.\nOltre che dalla strada statale Trapani-Erice, e dalla Valderice-Erice (dove si svolge la Cronoscalata Monte Erice) dal luglio 2005 la vetta del monte \u00e8 collegata con la valle da una cabinovia ad agganciamento automatico, lungo un tracciato che riprende il percorso della vecchia, da trent'anni inattiva. Grazie al nuovo impianto, il viaggio dura circa 10 minuti alla velocit\u00e0 di 5\u00a0m/s, su 47 cabine da 8 posti (4 di queste attrezzate per accogliere disabili) che offrono una suggestiva panoramica di un'ampia porzione della provincia di Trapani.\nEconomia.\nArtigianato.\nTra le attivit\u00e0 pi\u00f9 tradizionali vi sono quelle artigianali, che si distinguono per le lavorazioni del ferro e del legno, oltrech\u00e9 per l'arte della ceramica e per quella tessile, quest'ultima finalizzata alla realizzazione di tappeti e di borse.\nAree naturali.\nIl Monte Erice \u00e8 una grande area naturale con boschi, in particolare l'area di Martogna, il bosco demaniale di Sant'Anna e contrada Porta Spada.\nIl Corpo forestale della Regione siciliana gestisce il \"Museo Agro-forestale San Matteo\", un antico baglio rurale a 4\u00a0km dalla vetta. La periodica e ormai annuale pratica criminale degli incendi dolosi ha devastato la montagna e i dintorni del paese, che fino a vent'anni erano completamente immersi nei boschi .\nCultura.\nArte.\nCinema.\nNel 2007 ad Erice si sono svolte le riprese della miniserie televisiva diretta da Umberto Marino, \"La baronessa di Carini\", \"remake\" della miniserie televisiva \"L'amaro caso della baronessa di Carini\" del 1975.\nNel 2016 la citt\u00e0 di Erice \u00e8 stata \"location\" del film \"In guerra per amore\", firmato dalla regia di Pif, vincitore del David giovani (su sette candidature totali ai David di Donatello).\nParte del film \"Aquaman\" \u00e8 ambientato a Erice, ricostruita sulla Gold Coast in Australia.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nSport.\nLa locale squadra di pallamano femminile, la Handball Erice, milita nel campionato di Serie A1. Tra il 1989 e il 1993 la Kaimani Erice, squadra di football americano maschile, disput\u00f2 campionati di Serie A2 e B."}
{"id": "32476", "revid": "1516566", "url": "https://it.wikipedia.org/wiki?curid=32476", "title": "Paceco", "text": "Paceco (\"Paceca\" in siciliano) \u00e8 un comune italiano di abitanti del libero consorzio comunale di Trapani in Sicilia.\nStoria.\nIl territorio di Paceco fu abitato gi\u00e0 in et\u00e0 paleolitica e neolitica, come testimoniano reperti archeologici ritrovati nella collina Sciarotta, su cui sorger\u00e0 Paceco, e nel vicino sito di Malumm\u00e8ri, zone ricche di grotte e strettoie rocciose. Le prime scoperte archeologiche avvennero negli anni '40 del XX secolo, e si sono protratte fino agli anni '90, quando sono stati effettuati dei rinvenimenti archeologici del periodo Neolitico antico e medio in contrada Costa Chi\u00e0ppera, nei pressi del borgo rurale di Dattilo, e dell'antica et\u00e0 del Bronzo in contrada Piano, a nord dell'abitato di Paceco, nella parte terminale della valle del torrente Baiata.\nIn et\u00e0 moderna, il primo nucleo del villaggio si venne formando nei secoli XIV e XV intorno alla chiesa di San Lorenzo di Xitta, possesso dell'Ordine di Malta. Passato, col feudo, ai Fardella, marchesi di San Lorenzo, il vecchio villaggio fu abbandonato e, successivamente, con la \u2018\"licentia aedificandi et populandi\"' che il re di Sicilia Filippo III di Spagna concesse il 9 aprile 1607 al marchese Placido Fardella, che ottenne cos\u00ec il titolo di principe di Paceco. Il nome dato al nuovo paese fu un atto di amore di Placido verso la moglie Maria Pacheco, nipote del Marchese di Villena, Vicer\u00e9 di Sicilia, e il nome iniziale fu \"Pacheco\".\nUltimi titolari del titolo di \"principi di Paceco\" furono i Sanseverino di Bisignano, eredi dei Fardella dagli inizi del secolo XVIII.\nLontani successori del fondatore, vissero a Paceco, presso Villa Torrearsa, durante gli anni della rivoluzione siciliana e l'epopea del Risorgimento italiano, i fratelli Fardella di Torrearsa: il marchese Vincenzo Fardella di Torrearsa, primo Presidente nella sede di Palazzo Madama; Giovan Battista Fardella marchese di Torrearsa che fu Sindaco benemerito di Trapani; il generale Enrico Fardella di Torrearsa, protagonista della guerra di secessione americana.\nNel 1938 il comune di Paceco fu soppresso e aggregato al comune di Trapani con il Regio Decreto 8 agosto 1938, n. 1329, fino alla ricostituzione, avvenuta nel 1946 con il Decreto Legislativo Luogotenenziale 22 dicembre 1945, n. 866.\nPaceco confina col comune di Trapani sia a nord che a est e divide in due parti il territorio del capoluogo. A sud confina col comune di Misiliscemi, istituito nel febbraio 2021\nOriginariamente concepita secondo un meditato schema urbanistico con un impianto a maglia perfettamente ortogonale e con isolati rettangolari (pianta ippodamea), molto ricorrente negli abitati secenteschi, Paceco \u00e8 oggi una cittadina rurale, sviluppata secondo un moderno piano regolatore.\nSimboli.\nLo stemma del comune di Paceco \u00e8 stato concesso con regio decreto del re Vittorio Emanuele III dell'8 maggio 1933.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2009 la popolazione straniera residente era di 174 persone. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nCultura.\nEventi.\nPaceco e le sue frazioni sono ricche di associazioni che nel corso dell'anno organizzano numerosi eventi, convegni di carattere culturale, sociale, teatrale, religioso, sportivo e sagre legate al culto religioso o popolare. Fra queste si ricordano le celebrazioni in onore di Santa Caterina d'Alessandria, patrona della cittadina, il 25 del mese di novembre. A queste si aggiungono gli eventi per le festivit\u00e0 di San Giuseppe, durante le quali in paese si realizzano i cosiddetti \"\"pani ri San Giuseppi\" e viene portato a spalla per le vie del paese il simulacro rappresentante lo sposo di Maria, accompagnato dalle note di una delle due bande pacecote.\nAnaloghe manifestazioni in onore di San Giuseppe si svolgono nella vicina frazione di Dattilo. In tale occasione si tiene il cosiddetto \"Mmitu di San Giuseppe\", che consiste in un pranzo con pi\u00f9 di cento portate offerto davanti a un altare a tre persone che rappresentano i componenti della Sacra Famiglia.\nDa ricordare inoltre la processione della \"Maronna Addulurata\" , i giochi paesani in onore di San Francesco di Paola, localmente conosciuto col nome di \"U Santu Patre\"\", e la \"sagra della cuccia\" che si svolge in occasione delle festivit\u00e0 in onore di Santa Lucia.\nIl \"MIARP\" \u00e8 una manifestazione a carattere prettamente gastronomico e permette di far assaporare i piatti tipici della cucina e della pasticceria pacecota, come le sfince, e pi\u00f9 in generale quelli del territorio trapanese.\n\"Rosso Aglio &amp; Bianco Sale\" \u00e8 una rassegna gastronomica e non solo, che si svolge quasi interamente in luoghi all'interno dell'area della Riserva naturale integrale Saline di Trapani e Paceco. \u00c8 dedicata all'aglio rosso di Nubia e al sale estratto dalle saline della Riserva.\nDal 2008 si svolge,nel periodo carnevalesco, la \"Carnevalata di Paceco\",una tre giorni di iniziative volte a festeggiare il carnevale, festivit\u00e0 molto sentita nel pacecoto, con la sfilata dei carri allegorici (realizzati \"in loco') curata dalle molteplici associazioni cittadine, animata da balletti e dalle tipiche e solari canzoni carnevalesche.\nIl 13 di dicembre, giorno di Santa Lucia, si tiene la\" Sagra della Cuccia\" presso la piazza Vittorio Emanuele, durante la quale viene distribuita la stessa nelle sue varianti al vino cotto, ricotta o cioccolato.\nGeografia antropica.\nFrazioni.\nLe due frazioni pi\u00f9 importanti del comune di Paceco sono \"Dattilo\", verso l'entroterra, abitata da circa 600 persone e distante circa 9\u00a0km dal capoluogo, e \"Nubia\", verso il mare, distante circa 4\u00a0km dal capoluogo.\nEconomia.\nAgricoltura.\nFra i principali prodotti agricoli figurano l'aglio rosso di Nubia, il melone d'inverno (\"melone cartucciaro\" o \"melone giallo di Paceco\") e il pomodoro seccagno pizzutello di Paceco. Paceco integra una economia agricola con quella di imprese per la lavorazione dei marmi e dell'attivit\u00e0 delle saline. Importanti e di alta qualit\u00e0 sono le produzioni vinicola, olearia, orticola e cerealicola.\nIl 10 giugno 2015 la Fondazione accademica \"Iusm Sapientia Mundi\", con sede presso il Policlinico Umberto I della Sapienza - Universit\u00e0 di Roma, ha assegnato al Comune di Paceco, in quanto sede di eccellenze agroalimentari, il \"Premio Medusa\" per la produzione dell'aglio rosso di Nubia. La Fondazione, in occasione di Expo 2015, ha intrapreso una ricerca sulle nicchie di eccellenza dei prodotti di qualit\u00e0 italiani, in cui sono stati testati circa duecento prodotti che uniscono all'eccellenza dei sapori antichi l'accertata salubrit\u00e0, giungendo alla verifica delle eccellenti qualit\u00e0 salutistiche contenute nell'aglio prodotto nel territorio pacecoto che \u00e8 stato quindi insignito del \"Premio Medusa\".\nAmministrazione.\nDi seguito \u00e8 presentata una tabella relativa alle amministrazioni che si sono succedute nel Comune di Paceco nella Repubblica Italiana, a partire dal 1946.\nSport.\nLa cittadina vanta una tradizione sportiva nel calcio e nella pallacanestro, sport nel quale la squadra locale ha militato anche in serie C.\nCalcio.\nLa principale squadra di calcio della citt\u00e0 \u00e8 la S.S.D. Dattilo 1980, militante nel girone I della Serie D e che disputa le partite casalinghe presso l'impianto sportivo \"G. Mancuso\", recentemente ammodernato con un campo da gioco in erba sintetica."}
{"id": "32477", "revid": "1962132", "url": "https://it.wikipedia.org/wiki?curid=32477", "title": "Pantelleria", "text": "Pantelleria (\"Pantiddhar\u00eda\" in siciliano) \u00e8 un comune italiano di abitanti del libero consorzio comunale di Trapani in Sicilia.\nIl comune copre l'intera isola di Pantelleria che \u00e8 estesa pi\u00f9 di (4 volte circa l'isola di Lampedusa) e si trova a a sud ovest della Sicilia e a a nord est della Tunisia, la cui costa \u00e8 spesso visibile a occhio nudo.\nL'isola raggiunge un'altitudine di sul livello del mare con la Montagna Grande. Il porto dell'isola permette il collegamento regolare con il porto di Trapani. Pantelleria \u00e8 dotata di un aeroporto ed \u00e8 collegata all'Italia continentale con voli di linea, in regime di continuit\u00e0 territoriale.\nGeografia fisica.\nTerritorio.\nIl suo territorio \u00e8 di origine vulcanica. L'ultima eruzione \u00e8 avvenuta, nel 1891, sul pendio nord-occidentale, nella parte sommersa. Sono tuttora presenti molti fenomeni di vulcanesimo secondario, prevalentemente acque calde e soffioni di vapore. Noto \u00e8 il cosiddetto \"Specchio di Venere\", piccolo bacino lacustre alimentato da acque termali.\nNota per la sua centralit\u00e0 nel Mar Mediterraneo, scalo intermedio tra Africa e Sicilia e caposaldo per il commercio col Levante, Pantelleria si caratterizza per la singolarit\u00e0 del suo paesaggio, nel quale agli elementi naturali (colate laviche a blocchi, cale e faraglioni) si aggiungono i manufatti creati dall'uomo: muri a secco, con la quadruplice funzione di spietrare il fondo, contenere il terreno, delimitare la propriet\u00e0 fondiaria e proteggere dal vento; giardini panteschi, costruzioni quasi sempre cilindriche in muratura di pietra lavica a secco con la duplice funzione di proteggere gli agrumi dal vento e di controllare gli effetti micro-climatici per un giusto apporto di acqua alla pianta, laddove l'isola ne \u00e8 naturalmente sprovvista; dammusi, fabbricati rurali con spessi muri a secco, cubici, con tetti bianchi a cupola ed aperture ad arco a tutto sesto, atavici esempi di architettura bio-climatica.\nFlora.\nLa flora autoctona dell'isola \u00e8 costituita dalla macchia mediterranea, assai rigogliosa nelle regioni sud-orientali. Gli elementi dominanti questo paesaggio sono costituiti dalla ginestra, dal corbezzolo, dal pino marittimo e dalle piante aromatiche tipiche della gariga (timo, rosmarino, lavanda, origano, mentuccia). Sulle cime pi\u00f9 alte si sviluppa il bosco di pini, che a quote pi\u00f9 basse \u00e8 sostituito da lecci (localmente detti \"balluti\").\nLa scarsit\u00e0 di acqua che non sia piovana ha reso impossibile lo sviluppo dell'agricoltura irrigua.\nCresce spontanea una variet\u00e0 di cappero, che oggi rappresenta anche una delle principali coltivazioni dell'isola, insieme con quella della vite e dell'ulivo (con la variet\u00e0 detta \"biancolilla\"), quest'ultimo coltivato basso e ramificato in ampiezza per proteggerlo dal vento.\nSono rari gli agrumi, coltivati con particolare cura e protetti dai venti. Introdotte dall'uomo sono anche numerose variet\u00e0 di palme, tra le quali \u00e8 stranamente assente la palma nana, che su altre isole mediterranee, tra le quali la Sicilia, si associa alla macchia.\nFauna.\nPantelleria costituisce un punto di transito per la migrazione di molte specie aviarie tra Europa e Africa. Tra i volatili stanziali si segnalano svariate specie di rapaci, compresi il falco pellegrino, il barbagianni, la poiana e la berta maggiore. Gi\u00e0 data per estinta, ma forse ancora esistente, \u00e8 la foca monaca. Gli altri mammiferi, tutti di piccola taglia, sono costituiti dalla crocidura mediterranea, da arvicole e dal punto di vista numerico, soprattutto conigli, introdotti dall'uomo, i quali, non avendo nemici naturali, si riproducono in modo incontrollato, a Pantelleria come in molti altri siti (notissimo il caso dei conigli australiani).\nForse introdotte dall'uomo e poi rinselvatichite sono molte altre specie: il colubro sardo, unica specie di serpente presente sull'isola, la capra, che nel medioevo popolava il paesaggio ma oggi \u00e8 estinta, e il gatto selvatico, che vive in piccole colonie tra i boschi della regione sud-orientale.\nTra i mammiferi di taglia maggiore, oltre a pochi bovini e ovini allevati in stalla per la produzione casearia, ed in piccolo numero rinselvatichiti, la fauna di Pantelleria annovera la presenza di una sottospecie autoctona di equide, detta asino pantesco. Gi\u00e0 estintosi, grazie ad un'iniziativa della Regione Siciliana \u00e8 stato sviluppato un progetto per ricostituire la razza pantesca in purezza, in seguito al quale dal 2003 si annoverano alcuni esemplari. La presenza di tale asino \u00e8 nota da tempi remoti. Molto diffuso fino a met\u00e0 del XX secolo e molto forte, l'asino di Pantelleria venne selezionato dall'Esercito Italiano, durante la Grande Guerra, per la produzione di muli militari.\nClima.\nIl clima \u00e8 di tipo mediterraneo caldo, temperato da venti marini che soffiano impetuosi in ogni stagione, tra i quali prevalgono scirocco e maestrale.\nStoria.\nPreistoria.\nL'isola venne sicuramente frequentata sin dal Neolitico, come dimostrano i rinvenimenti della sua caratteristica ossidiana in tutto il bacino del Mediterraneo occidentale. Si data alla fine dell'Eneolitico un gruppo di vasi, forse di un corredo funerario, rinvenuto casualmente a Bugeber. Per quanto noto ad oggi, il pi\u00f9 antico stanziamento \u00e8 il villaggio fortificato con mura ciclopiche di Murs\u00eca, dell'et\u00e0 del Bronzo, databile ad un periodo compreso tra il XXII e il XV secolo a.C., di cui sono note numerose capanne, le pi\u00f9 antiche delle quali dalla curiosa planimetria che ricorda lo scafo di un'imbarcazione, ed un imponente muro di fortificazione, tra i meglio conservati del Mediterraneo preistorico, il quale, spesso circa 10 metri e alto almeno altrettanto, circonda l'insediamento sul suo lato est per una lunghezza di 300 metri.\nAssai caratteristiche sono anche le tombe, dette \"sesi\" (termine di oscura etimologia, esclusivo del dialetto pantesco), delle quali sopravvive un centinaio di esemplari sparsi nell'aspra contrada Cimillia che forma il retroterra orientale dell'abitato. I sesi sono costruzioni in pietra lavica murata a secco, a pianta circolare con spiccato emisferico o troncoconico, talora a gradoni. Al loro interno si cela un numero variabile di celle (da due a dodici) a pianta circolare con volta a cupola ogivale, cui si accede da uno stretto e basso cunicolo. Gli scavi archeologici condotti nell'insediamento hanno restituito una notevole quantit\u00e0 di oggetti importati da svariate regioni del Mediterraneo (Micene ed Egitto), che testimoniano il ruolo centrale dell'isola in una fitta rete di scambi che aveva come principale obiettivo i principali metalli, rame e stagno, necessari alla produzione del bronzo.\nEt\u00e0 antica.\nDopo un considerevole lasso di tempo, durante cui l'isola rimase apparentemente disabitata, i fenici vi fondarono una colonia, \"Cossyra\", i cui resti archeologici si trovano sulle colline di San Marco e Santa Teresa nell'immediato retroterra dell'attuale capoluogo. \"Cossyra\" entr\u00f2 presto nell'orbita della vicina potenza cartaginese, della quale segu\u00ec i destini. Al periodo punico si fanno tradizionalmente risalire le centinaia di cisterne che costellano il territorio dell'isola. \nPantelleria venne pi\u00f9 volte occupata dai romani durante le guerre puniche, nel corso del terzo secolo a.C., fino alla definitiva conquista avvenuta nel 217 a.C. I Romani diedero un forte impulso all'economia dell'isola come dimostrano i numerosi insediamenti sparsi nel suo territorio e i rinvenimenti nello stesso sito di \"Cossyra\", tra i quali tre ritratti in marmo raffiguranti Cesare, Tito ed una donna identificata con Antonia minore.\nAd epoca tardo-antica (V-VI secolo d.C.) risalgono alcuni insediamenti, di cui rimangono le necropoli costituite da tombe a fossa scavate nella roccia ed una caratteristica produzione ceramica, detta \"pantellerian ware\", rinvenuta in vari luoghi del Mediterraneo. Conquistata dall'ammiraglio bizantino Belisario nel 540, per conto dell'imperatore Giustiniano, Pantelleria conobbe un periodo di profonda decadenza, durante la quale venne usata, come forse gi\u00e0 in epoca romana, quale luogo di esilio di importanti personaggi. Risale a questo periodo, se non l'introduzione, almeno la profonda cristianizzazione della sua gente:le fonti storiche citano anche un monastero di cui si ignora il sito. All'epoca bizantina risale anche il nome attuale dell'isola, che nella sua forma originaria \"Patelareas\", \u03a0\u03b1\u03c4\u03b5\u03bb\u03b1\u03c1\u03ad\u03b1\u03c2 in greco, compare per la prima volta nella regola di questo monastero.\nEt\u00e0 medievale e moderna.\nSaccheggiata dagli Arabi a partire dal 700, fu da essi stabilmente occupata probabilmente dall'845, nel contesto della Conquista araba della Sicilia divenendo parte dell'Emirato di Sicilia. Agli Arabi si attribuisce per tradizione l'arrivo di gran parte degli elementi caratteristici del suo attuale paesaggio, tra i quali i dammusi. Certamente gli Arabi introdussero la coltivazione del cotone e la loro lingua che, con una variante locale simile al maltese, rimarr\u00e0 in uso fino agli inizi del XIX secolo e che ancora oggi influenza profondamente il siciliano che si parla localmente.\nNel 1123 l'isola fu conquistata da Ruggero II ed annessa al Regno di Sicilia, del quale seguir\u00e0 i destini fino ad oggi.\nNel 1311 una flotta al servizio di Re Federico III di Sicilia, al comando di Luigi di Requesens, vi consegu\u00ec una notevole vittoria; la famiglia Requesens ottenne in seguito il principato dell'isola.\nNel giugno del 1488 fu saccheggiata da una squadriglia di 11 fuste turche, le quali portarono via schiavi 80 dei 250 abitanti che Pantelleria allora contava e inoltre razziarono tutta la produzione di cotone e di tele, in quei tempi principale ricchezza dell'isola (J. Zurita, \"Anales de Aragon\". T. 2-2, l. XX, cap. LXXIX. Saragozza, 1579). A causa della sua vicinanza con le coste africane, Pantelleria venne poi ripetutamente saccheggiata anche dai corsari barbareschi. Particolarmente cruenta fu l'incursione che nella met\u00e0 del XVI secolo vi condusse il corsaro Dragut: il capoluogo venne completamente distrutto e la popolazione massacrata, con circa mille persone tratte in schiavit\u00f9. Allo stesso periodo risale l'assetto attuale del Castello Barbacane, che ancora oggi domina il porto del capoluogo, anche se probabilmente il primo impianto era di epoca normanna.\nI sovrani borbonici trasformarono l'isola in colonia penale, funzione che mantenne anche sotto i Savoia e che \u00e8 cessata del tutto solo con la caduta del fascismo.\nEt\u00e0 contemporanea.\nNegli anni '30 l'isola venne fortificata per diretta volont\u00e0 di Mussolini, su progetto dell'ingegnere Pierluigi Nervi, che vi edific\u00f2, fra le altre cose, un gigantesco hangar sotterraneo. Durante la seconda guerra mondiale nelle acque di Pantelleria si verific\u00f2 uno dei due scontri della battaglia di mezzo giugno.\nNel 1943 la conquista di Pantelleria fu ritenuta di importanza strategica dalle truppe alleate che si preparavano ad invadere la Sicilia, tanto che l'isola fu pesantemente bombardata dal mare e dal cielo, per preparare lo sbarco delle truppe, nell'ambito di un'operazione anfibia chiamata Operazione Corkscrew.\nMonumenti e luoghi d'interesse.\nAree naturali.\nNell'isola si trova il parco nazionale dell'Isola di Pantelleria, (fino al 2016 riserva naturale orientata Isola di Pantelleria) con un lago (lo specchio di Venere) il cui bacino occupa i resti di una caldera vulcanica.\nSiti archeologici.\nPantelleria conserva numerosi resti monumentali della sua storia antica. I pi\u00f9 importanti ed esclusivi sono quelli del parco archeologico del Sese, nell'area di Murs\u00eca e Cimillia, ovvero l'abitato capannicolo dell'et\u00e0 del Bronzo, con un monumentale muro di fortificazione, e la relativa necropoli dei sesi. Numerose sono anche le testimonianze dell'antica Cossyra, visibili sulle collinette di San Marco e Santa Teresa.\nNel 2003 sono state rinvenute tre teste di statue romane risalenti al I secolo d. C.\nArte e monumenti.\nSull'isola non vi sono edifici storici di particolare pregio, anche a causa della radicale distruzione del suo capoluogo avvenuta durante i bombardamenti anglo-americani. \nL'unica eccezione \u00e8 il castello Barbacane, un severo maniero di aspetto rinascimentale formato da un corpo a pianta irregolarmente quadrangolare con corte interna, cui si unisce una torre quadrata che in origine doveva essere separata. Nel 1488, secondo il succitato Zurita, il castello di Pantelleria cos\u00ec appariva: \"... il castello aveva quattro torri, le quali erano molto alte e sottili, ed era molto angusto e tanto debole che con un'artiglieria appena mediocre si sarebbe potuto demolire; pertanto l'isola si poteva considerare priva di difese\" (\"ib\".). Da qualche anno \u00e8 sede di museo, dove sono custodite le teste di Pantelleria.\nSull'isola vi sono numerose chiesette, quasi sempre costruite con il medesimo aspetto dei caratteristici dammusi locali, che rappresentano la vera specialit\u00e0 architettonica di Pantelleria. Le principali opere d'arte di arredo mobile si trovano nel Santuario della Margana, dove \u00e8 possibile ammirare un pregevole crocifisso ligneo di scuola siciliana e una icona di aspetto bizantino, ma pi\u00f9 volte ridipinta, raffigurante la Vergine che allatta il Bambino. Si pu\u00f2 considerare un capolavoro dell'architettura moderna, per tanti aspetti unico nel suo genere, il gigantesco hangar sotterraneo di Pierluigi Nervi, ancora oggi usato per scopi militari. A Pantelleria \u00e8 stato girato nell'estate del 2014 il film \"A Bigger Splash\", di Luca Guadagnino, uscito nelle sale nel 2015.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione straniera residente era di 576 persone, pari al 7,4 % della intera popolazione.\nLe nazionalit\u00e0 maggiormente rappresentate in base alla loro percentuale sul totale della popolazione residente erano:\nRomania : 319 pari al 4,1 %\nLingue e dialetti.\nIl vernacolo di Pantelleria era un dialetto siculo-arabo affine al maltese fino al tardo Settecento, quando fu sostituito dalla lingua siciliana nella sua variante pantesca. Oltre al siciliano pantesco, il cui lessico contiene numerosi arabismi tramandati dal sostrato semitico, a Pantelleria si parla l'italiano. La ricchezza di influenze del siciliano, appartenente alla famiglia delle lingue romanze e classificato nel gruppo meridionale estremo, deriva dalla posizione geografica dell'isola, la cui centralit\u00e0 nel mar Mediterraneo ne ha fatto terra di conquista di numerosi popoli gravitanti nell'area mediterranea.\nGeografia antropica.\nContrade\nEcco l'elenco completo delle contrade:\nBalata dei Turchi, Benicuvedi, Benidis\u00e8, Benikul\u00e0 \"(Benicul\u00e0)\", Beniminnardo, Beccimurs\u00e0, Benimingallo, Bugeber, Bue Marino, Bukkuram \"(Buccuramme)\", Cimillia, Conitro, Dakal\u00e8 \"(Dacal\u00e8)\", Farkhikhal\u00e0 \"(Farchical\u00e0)\", Firisciakki \"(Firisciacchi)\", Fram, Gelfiser, Gelkhamar \"(Gelcamarre)\", Gadir, Ghirlanda, Khaddiuggia \"(Caddiuggia)\", Khafaro \"(Cafaro)\", Khaffefi \"(Caffefi)\", Khaggi\u00e0r \"(Caggiarre)\", Khandakhi \"(Candachi)\", Khamma \"(Camma)\", Khania \"(Cania)\", Karebi \"(Carebi)\", Kharuscia \"(Caruscia)\", Khass\u00e0 \"(Cass\u00e0)\", Khattbuali \"(Cattebuali)\", Khazen \"(Cassen)\", Khufir\u00e0 \"(Cufir\u00e0 o Cufur\u00e0)\", Kuttinar \"(Cuttinare)\", Maggiuluvedi, Margana, Martingana, Masira, Midiki \"(Midichi)\", Misilli, Monastero, Mueggen, Mugna, Muncilibrisi, Mursia, Naubicibbib, Nik\u00e0 \"(Nic\u00e0)\", Praie, Rakhali \"(Grecale)\", Rukia \"(Ruch\u00eca)\", Salibi, Sataria, Scauri, Scirafi, Sciuvechi, Sib\u00e0, Sillumi, Suvaki \"(Suvachi)\", Tikhirrikhi \"(Tichirrichi)\", Tracino, Triqbabini \"(Strada Babini)\", Triqbonsulton \"(Strada Bonsulton)\", Triqnakhal\u00e8 \"(Strada Nacal\u00e8)\", Zighid\u00ec, Ziton, Zinedi, Zubebi.\nPantelleria \u00e8 un'isola che si caratterizza per la singolarit\u00e0 del suo paesaggio, nel quale agli elementi naturali (tavolieri di colate laviche, coni vulcanici, cale e faraglioni) si aggiungono tipici manufatti creati dall'uomo:\nEconomia.\nL'economia dell'isola \u00e8 basata sull'agricoltura specializzata della coltivazione della vite: famoso lo \"zibibbo\" e i vini dolci come il \"Moscato di Pantelleria\", il \"Passito di Pantelleria\", il \"Moscato passito di Pantelleria\".\nIl 26 novembre 2014 a Parigi l'UNESCO ha dichiarato la pratica agricola della coltivazione della vite Zibibbo ad alberello, tipica di Pantelleria, patrimonio dell'umanit\u00e0. Il dossier, coordinato dal prof. Pier Luigi Petrillo, \u00e8 stato approvato all'unanimit\u00e0 da tutti gli Stati parte dell'UNESCO: si tratta della prima pratica agricola al mondo ad ottenere questo prestigioso riconoscimento.Fra le altre coltivazioni pregiata \u00e8 la produzione e la conservazione del \"Cappero di Pantelleria\", oggi a Indicazione geografica protetta e dell'uva essiccata. Fino a non molto tempo fa era noto l'allevamento di asini e di muli apprezzati in tutta Europa. Scarsamente praticata la pesca, sono invece in crescente sviluppo le attivit\u00e0 legate al turismo, specialmente estivo. L'isola \u00e8 dotata di una buona ricettivit\u00e0 alberghiera, ed attrae ogni anno un buon numero di turisti, soprattutto italiani. Inoltre non trascurabile \u00e8 l'apporto all'economia locale determinato dai numerosi personaggi pubblici, italiani e stranieri, che posseggono a Pantelleria uno dei caratteristici dammusi.\nInfrastrutture e trasporti.\nTradizionalmente collegata via mare, il porto vecchio \u00e8 situato nella zona antistante il paese e utilizzato come diporto e per piccoli pescherecci, mentre il porto nuovo si trova nell'area di fronte Punta Croce. \u00c8 collegato tramite aliscafi e traghetti a Trapani. Nella zona sud ovest dell'isola sorge il piccolo porto di Scauri. Nell'isola \u00e8 ancora attivo l'ospedale \"B. Nagar\".\nNel 1939 fu costruito l'Aeroporto di Pantelleria, come struttura militare e nel dopoguerra riconvertito come civile. Effettua voli diretti in regime di continuit\u00e0 territoriale con l'aeroporto di Palermo e con l'aeroporto di Trapani-Birgi e stagionali con Catania, Roma, Milano, Torino e Venezia.\nGastronomia.\nLa gastronomia di Pantelleria presenta una grande variet\u00e0 di piatti tipici, nei quali si mescolano caratteristiche siciliane e del mondo arabo; tra essi: una variante del couscous, detta \"tabul\u00ec\"; la pasta condita con un tipo di zucchina coltivata localmente; un tipo di insalata a base di ortaggi misti locali; un dolce di ricotta, detto \"bacio pantesco\".\nDi ascendenza magrebina \u00e8 anche la \"merghez\", una salsiccia di manzo, abbondantemente speziata con peperoncino ardente. Numerosi i piatti a base di legumi, tra i quali un tipo di lenticchia rossa che si coltiva in loco. A Pantelleria si produce anche un tipico formaggio fresco, detto \"tumma\", consumato sia dolce che salato.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nAltre informazioni amministrative.\nIl comune di Pantelleria fa parte delle seguenti organizzazioni sovracomunali: regione agraria n\u00ba 3 (Isola di Pantelleria)."}
{"id": "32478", "revid": "1272592", "url": "https://it.wikipedia.org/wiki?curid=32478", "title": "Partanna", "text": "Partanna \u00e8 un comune italiano di abitanti del libero consorzio comunale di Trapani in Sicilia.\nIncerta \u00e8 l'etimologia del nome, che da alcuni \u00e8 ritenuto di origine greca (da \u03c0\u03b1\u03c1\u03b8\u03ad\u03bd\u03bf\u03c2, \"parthenos\", \"vergine\"), da altri di origine araba (\"bartannah\", \"terra scura\").\nGeografia fisica.\nTerritorio.\nIl comune \u00e8 situato fra le valli del Modione, a ovest, e del Belice, a est. \nClima.\nIl comune \u00e8 situato in zona collinare, presenta clima mite d'inverno, con temperature medie dell'ordine dei 12-13\u00a0\u00b0C e minime intorno ai 4-5\u00a0\u00b0C. D'estate presenta clima caldo, con temperature medie di 30\u00a0\u00b0C e massime che possono raggiungere i 37-38\u00b0.\nStoria.\nPartanna preistorica.\nIl centro urbano risale al Medioevo, sebbene nella stessa area vi siano tracce di un insediamento capannicolo della media et\u00e0 del Bronzo.\nNel territorio sono numerosi i siti che hanno restituito resti di insediamenti preistorici o di et\u00e0 protostorica. Il pi\u00f9 importante \u00e8 in \"Contrada Stretto\", dove \u00e8 stato rinvenuto un imponente sistema di fossati artificiali e una galleria ipogeica di et\u00e0 neolitica, e una necropoli di tombe a grotticella artificiale dell'et\u00e0 del bronzo. Fra i resti, alcuni vasi della tipologia Partanna-Naro conservati al Museo Archeologico Regionale di Palermo e nel locale museo di preistoria all'interno del Castello Grifeo.\nLe popolazioni che occupavano quegli antichi insediamenti avevano tecniche evolute per riuscire a coltivare la terra, soprattutto dal punto di vista della distribuzione dell'acqua. Basta considerare che gli scavi appena citati in Contrada Stretto hanno permesso di trovare alcuni fossati-cisterne, anche di notevoli dimensioni, probabilmente utilizzati in antico , per raccogliere l'acqua che sarebbe servita all'irrigazione. Vere e proprie opere di idraulica che hanno pochi riscontri in altri siti dell'epoca, anche e proprio per le dimensioni degli impianti.\nIl tutto va inquadrato in un ricco panorama preistorico della Provincia di Trapani e soprattutto del Basso Belice dove sono presenti giacimenti archeologici che vanno dal Paleolitico inferiore (Salemi, Santa Ninfa, Castelvetrano), all'et\u00e0 del Bronzo. Siti che sono al riparo delle rocce, necropoli, villaggi che hanno permesso di riportare alla luce vasellame, armi e utensili di pietra, il tutto lungo una linea evolutiva chiara.\nUn ritrovamento notevole \u00e8 stato fatto anche non lontano dalla Chiesa Madre di Partanna, in pieno centro storico. Su Corso Vittorio Emanuele sta infatti il \"sito preistorico UTC\", cos\u00ec denominato perch\u00e9 fu ritrovato nel 1998 proprio nell'atrio dell'Ufficio Tecnico Comunale. L'esplorazione dell'antico insediamento ha permesso di riportare alla luce tre capanne risalenti alla media et\u00e0 del bronzo, tra la fine del XV e l'inizio del XIII secolo a.C.\nGli scavi hanno evidenziato numerosi focolari, piastre di cottura, moltissime ossa animali combuste e rotte, resti di pasti che, quindi, erano consumati proprio nelle capanne o nei focolai esterni. Inoltre sono stati trovati reperti in ceramica che inquadrano il sito al tempo della facies media et\u00e0 del bronzo di Thapsos (Siracusa). Sono reperti ancora allo studio degli archeologi e in buona parte esposti al Museo Civico della Preistoria del Basso Belice di Partanna.\nNon lontano dal sito preistorico Utc, su Corso Vittorio Emanuele 68, propriet\u00e0 Cannia, \u00e8 possibile visitare anche una \"tomba eneolitica\", risalente alla seconda met\u00e0 del IV, prima met\u00e0 del III millennio a.C.\nMai violata, ha rivelato una sepoltura completa di corredo funerario. Si tratta di un uomo in posizione rannicchiata e il capo poggiato su una roccia a mo' di cuscino. Il tutto era cosparso di ocra rossa.\nImportanti per le indagini archeologiche sono le campagne di scavo/campi scuola di archeologia organizzati dalla Soprintendenza per i Beni Culturali e Archeologici di Trapani, dal Comune di Partanna, dalle associazioni come l'Archeoclub e dalla cooperativa Sys, insieme ad atenei italiani ed europei come l'Universit\u00e0 di Cordoba.\nDalla fine del dominio musulmano della Sicilia.\nDall'XI secolo la storia del Feudo di Partanna \u00e8 indissolubilmente legata alla Famiglia dei Grifeo o Graffeo (forma arcaica del nome). Auripione I Grifeo con un centinaio di Candioti e sotto il comando del generale bizantino Giorgio Maniace (Macedonia 998 - Costantinopoli 1043) principe e Vicario dell'Imperatore di Costantinopoli, partecip\u00f2 al primo tentativo di strappare l'isola ai saraceni. Ma i bizantini non riuscirono nell'impresa. Successivamente i Grifeo ritornarono nell'armata normanna, questa volta vittoriosa, del Gran Conte Ruggero. Nel Castello Grifeo di Partanna, un affresco sul muro del salone principale racconta le origini dell'intitolazione del Feudo: Giovanni I Grifeo salv\u00f2 il Gran Conte durante un duello contro il condottiero arabo Mogat la stessa scena \u00e8 ripetuta sull'ingresso principale della Cattedrale di Mazara del Vallo grazie a un gruppo scultoreo).\nL'investitura ufficiale con il titolo di Barone fu confermata nel 1137/1139 in favore di Giovanni II Grifeo ad opera di Re Ruggero II. Il 20 maggio 1628, Guglielmo I Grifeo Ventimiglia assurse al rango di Principe con concessione di Re Filippo IV di Spagna. Oggi lo stemma del Comune di Partanna riporta il Grifone, animale araldico dei Grifeo, insieme al castello della Famiglia che domina parte dell'abitato e della vallata circostante.\nNel gennaio 1968 Partanna fu colpita duramente dal terremoto del Belice. Molti edifici storici subirono danni, come la \"Chiesa Madre\", altri invece furono completamente distrutti, come la \"chiesa di San Nicola\". Dopo il terremoto sorse un nuovo quartiere in contrada \"Camarro\", che si trova ad un livello pi\u00f9 basso rispetto alla citt\u00e0 storica che si trova invece in collina.\nIl 28 dicembre 2007 Castello Grifeo, di propriet\u00e0 della Soprintendenza ai beni culturali della Regione Siciliana, \u00e8 stato inaugurato come \"Museo Regionale di Preistoria del Belice - Centro di interpretazione e valorizzazione territoriale\", ripescando quindi fra il grande patrimonio dei resti dell'et\u00e0 del bronzo/eneolitico frutto degli scavi nel territorio comunale, un ricco patrimonio di opere e documenti del periodo Grifeo e dell'altrettanto vasta tradizione contadina e vitivinicola.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\nEconomia.\nAgricoltura.\nTipica del territorio \u00e8 la cosiddetta \"cipolla rossa di Partanna\"."}
{"id": "32481", "revid": "174925", "url": "https://it.wikipedia.org/wiki?curid=32481", "title": "Salaparuta", "text": "Salaparuta \u00e8 un comune italiano di abitanti del libero consorzio comunale di Trapani in Sicilia.\nGeografia fisica.\nTerritorio.\nSituato nella valle del fiume Belice, \u00e8 posizionato su una collina a 385 metri sopra il livello del mare.\nDista 66\u00a0km da Trapani, 113\u00a0km da Agrigento, 305\u00a0km da Catania, 183\u00a0km da Caltanissetta, 249\u00a0km da Ragusa, 224\u00a0km da Enna, 325\u00a0km da Messina, 66\u00a0km da Palermo, 330\u00a0km da Siracusa.\nStoria.\nIl paese fu colpito, nel 1968, da un violento terremoto che colp\u00ec l'intera valle del Belice, distruggendo la citt\u00e0. Restano i ruderi che testimoniano la vita prima del 1968; il nuovo centro abitato fu ricostruito a pochi chilometri di distanza dal centro originario a partire dagli anni settanta.\nEconomia.\nL'attivit\u00e0 principale \u00e8 rappresentata dall'agricoltura. Infatti il territorio di Salaparuta \u00e8 cosparso di vigneti che rappresentano una delle principali fonti di reddito del comune; il vino prodotto nel comune ha ricevuto il riconoscimento Salaparuta DOC l'8 febbraio del 2006. Diverse sono le cantine sociali e private presenti nel suo territorio, dove si produce un vino di alta qualit\u00e0.\nOltre alla filiera vitivinicola, l'olivicultura e i campi di seminato sono ben rappresentati.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32482", "revid": "367445", "url": "https://it.wikipedia.org/wiki?curid=32482", "title": "Marciana (Italia)", "text": "Marciana \u00e8 un comune italiano di abitanti della provincia di Livorno, situato nella parte occidentale dell'isola d'Elba. Il tratto costiero che rientra nel territorio comunale si affaccia ad occidente ed \u00e8 bagnato dal Canale di Corsica.\nGeografia fisica.\nTerritorio.\nNel comune si trovano i seguenti rilievi montuosi:\nStoria.\nIl toponimo deriverebbe dal nome personale romano \"Marcius\", ma altre ipotesi lo fanno ricondurre all'aggettivo \"marcidus\", in relazione a caratteristiche ambientali o agricole sulla base di altri simili toponimi dell'isola (\"Marcianella\", \"Stagno marcianese\", \"Fonte marcianese\", \"Poggio marcianese\").\nLe prime attestazioni documentarie del \u00ab\"Comune Marciane\"\u00bb risalgono al XIII secolo. Allo stesso periodo risale il primo nucleo della Fortezza. Successivamente, Marciana fu scelta come residenza stagionale da parte dei Principi Appiano, che qui fecero realizzare una Zecca. Ulteriori testimonianze appianee a Marciana sono la Porta di Donna Paola e la Cappella di Sant'Agapito, cos\u00ec intitolata in memoria di Agapito Colonna. Altri edifici religiosi presenti nel borgo di Marciana sono rappresentati dalla Chiesa di San Sebastiano (oggi sconsacrata e trasformata in polo culturale), dalla Cappella di San Liborio, dalla Cappella della Santa Croce e dalla scomparsa Cappella di San Frediano, che si trovava nei pressi dell'attuale municipio del paese. La piazza del paese, caratterizzata da un accentuato sviluppo longitudinale, \u00e8 nota con l'antico nome di \"Piazzale della Porta\", in riferimento all'attigua porta del paese; altre antiche piazze interne al borgo sono la Piazza del Pesce o Piazza della Gogna e la Piazza del Cantone. Gli antichi rioni del paese sono il Fosso, San Bastiano, la Tomba e il Poiolo.\nSui monti marcianesi si trovano gli insediamenti protostorici del Monte Capanne, mentre sul litorale sono stati rinvenuti alcuni dei pi\u00f9 importanti relitti navali di et\u00e0 romana in Italia, il relitto di Procchio, il relitto di Chiessi e i due relitti di Sant'Andrea.\nTestimonianza delle antiche attivit\u00e0 pastorali sono i Caprili di Capepe, i Caprili di Campo al Castagno, il Caprile della Stretta, i Caprili di Serraventosa, i Caprili della Tavola, i Caprili della Tabella e il Caprile di Natalino.\nNel territorio comunale di Marciana avvenne il primo incidente aereo (1960) della compagnia \"Itavia\".\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Marciana \u00e8 per circa il 91,66% di cittadinanza italiana. La popolazione straniera residente ammontava a 177 persone, l'8,34% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nGeografia antropica.\nFrazioni.\nIl comune di Marciana riconosce ufficialmente cinque frazioni:\nAltre localit\u00e0 rilevanti del territorio sono quelle di Colle d'Orano (140\u00a0m s.l.m., 92 ab.), Zanca-Sant'Andrea (148\u00a0m s.l.m., 188 ab.), Patresi (127\u00a0m s.l.m., 99 ab.), Aia (125\u00a0m s.l.m., 20 ab.) e Colle di Procchio (45\u00a0m s.l.m., 297 ab.).\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32483", "revid": "125675177", "url": "https://it.wikipedia.org/wiki?curid=32483", "title": "Salemi", "text": "Salemi \u00e8 un comune italiano di abitanti del libero consorzio comunale di Trapani in Sicilia.\nSituato nel cuore della Val di Mazara, \u00e8 una citt\u00e0 arabo-medievale, di importante rilievo urbanistico, e sorge in posizione equidistante rispetto ai maggiori centri del territorio.\nUbicata tra le colline coltivate a vigneti e uliveti, si raccoglie intorno al castello dal cui terrazzo merlato della torre circolare \u00e8 possibile scorgere un vastissimo panorama sulla Sicilia occidentale fino al mare.\nLa cittadina \u00e8 inclusa nel club dei borghi pi\u00f9 belli d'Italia, l'associazione dei piccoli centri italiani che si distinguono per la grande rilevanza artistica, culturale e storica, per l'armonia del tessuto urbano, la vivibilit\u00e0 e i servizi ai cittadini.\nStoria.\nDa Alicia a Salemi.\nSituata sulle pendici del Monte delle Rose tra il fiume Mazzaro e il fiume Grande, Salemi \u00e8 posta sul sito dell'antica citt\u00e0 elima di Halyciae.\nAlicia \u00e8 stata teatro delle continue guerre tra Selinunte e Segesta. Successivamente sub\u00ec una forte immigrazione cartaginese. Nel 272 a.C., conquistata dai romani venne dichiarata citt\u00e0 libera ed esente da tributi per volontaria sottomissione. Nel V secolo, come il resto della Sicilia, fu saccheggiata dai vandali. Nel 535, fu sottomessa dai greci bizantini.\nNell'827, cadde sotto l'egida degli arabi che la fecero prosperare e con i quali sembra avere avuto origine il nome Salemi. \nAl riguardo, vi sono diverse teorie sull'origine del nome: \n- quella attribuita in onore di \u201cSaleiman\u201d figlio del comandante che conquist\u00f2 Alicia; \n- quella conseguente da \u201cSale\u201d per la presenza del fiume Salso che rende le acque che attraversano la citt\u00e0 salmastre; \n- quella derivante dal significato di \u201cSalam\u201d e cio\u00e8 citt\u00e0 salubre e sicura; \n- quella tratta dal significato di pace \u201cSalem\u201d.\nSotto il profilo agricolo, gli arabi introdussero molte nuove coltivazioni nelle campagne circostanti: arance, limoni, pesche, albicocche, asparagi, carciofi, cotone, melanzane e spezie come lo zafferano, il garofano e la cannella.\nConquistata dai normanni nel 1077, fondare e costruirono la citt\u00e0 corrispondente all\u2019attuale centro urbano. In et\u00e0 normanna la cittadina conobbe un notevole sviluppo. In tale periodo venne edificato il Castello.\nNel 1194, seguirono le dominazioni degli Svevi.\nNel 1266, alla morte di Federico II, ebbe inizio il periodo Angioino, che tuttavia ridusse la popolazione in miseria.\nNel 1283 Pietro III d'Aragona cre\u00f2 baroni nella citt\u00e0 di Salemi i nobili Pompeo di Vallone, Rumbao Sanclemente, Giovanni Lancillotto e Pietro Muccicarnicio.\nNel 1296, Federico III di Sicilia declass\u00f2 Salemi a citt\u00e0 feudale.\nNel 1392, Salemi per\u00f2 divenne citt\u00e0 demaniale.\nNel 1441, e precisamente l'11 dicembre, nel castello di Salemi si form\u00f2 una confederazione costituita da Salemi, Trapani, Mazara, Monte San Giuliano e dai baroni di Castelvetrano e di Partanna, che si impegnava alla difesa, sostenendone le spese, della Regina Bianca e della Real casa di Aragona. Salemi venne, quindi, maggiormente fortificata e presidiata durante le incursioni dei saraceni.\nNel 1735, con l'incoronazione di Carlo III di Spagna a Re della Sicilia, avvenuta il 30 giugno, ebbe inizio la dominazione borbonica.\nGaribaldi e i Mille.\nNel 1860, Giuseppe Garibaldi, dopo essere sbarcato a Marsala, si diresse alla volta di Salemi dove, il 14 maggio, venne accolto con grande entusiasmo dalla popolazione. Grazie all'aiuto del barone Giuseppe Triolo di Sant'Anna di Alcamo, che si era a lui unito con una banda di \"picciotti\" assunse la dittatura, cio\u00e8 il governo, in nome di Vittorio Emanuele II, futuro re d'Italia. Nella Piazza del municipio, denominata \"Dittatura\" in ricorrenza dell'evento, una lapide ricorda che in quella data Giuseppe Garibaldi arriv\u00f2 a Salemi dichiarandosi dittatore del Regno delle Due Sicilie \u201cSiciliani! Io vi ho guidato una schiera di prodi accorsi all'eroico grido della Sicilia, resto delle battaglie lombarde. Noi siamo con voi! Non chiediamo altro che la liberazione della nostra terra. Tutti uniti, l'opera sar\u00e0 facile e breve. All'armi dunque!\u201d.\nIn quell'occasione, il 14 maggio 1860, l'Eroe dei Due Mondi iss\u00f2, da s\u00e9, sulla cima della torre cilindrica del castello Normanno-Svevo la bandiera tricolore proclamando Salemi \"capitale d'Italia\", titolo che mantenne per un giorno.\nLe celebrazioni garibaldine.\nIl 25 aprile del 1982, in occasione della celebrazione del centenario della morte di Garibaldi, a Salemi, si rappresent\u00f2 simbolicamente e con la partecipazione del Presidente del Consiglio Bettino Craxi il percorso compiuto dal generale, condottiero e patriota italiano. \nL'11 maggio 2010, in occasione dei festeggiamenti per i 150 anni dell'unit\u00e0 d'Italia\n, il Presidente della Repubblica Giorgio Napolitano visit\u00f2 Salemi, Calatafimi e Marsala.\nLa Contea di Salemi.\nIl 1\u00ba dicembre 1889 il Re Umberto I in segno di affetto nei confronti del fratello Amedeo di Savoia e della sua seconda moglie Maria Letizia Bonaparte confer\u00ec al neonato nipote Umberto il titolo di \u201cConte di Salemi\u201d.\nIl titolo ricordava l\u2019impresa dei Mille con la quale \u2014 proprio a Salemi \u2014 ebbe inizio il processo di unificazione del Paese.\nIn quella occasione, lo stesso Umberto I dispose che il Presidente del Consiglio dei Ministri, Francesco Crispi, desse esecuzione alle sue reali volont\u00e0. La risposta della Presidenza del Consiglio non si fece attendere, anche perch\u00e9 da molto tempo si era tentato di concedere alla citt\u00e0 di Salemi un concreto riconoscimento per il significativo contributo dato a Garibaldi e ai picciotti nel percorso per l\u2019Unit\u00e0 d\u2019Italia. Fu cos\u00ec che il 15 dicembre 1889, il Consiglio dei Ministri, vista l\u2019approvazione del Parlamento, diede esecuzione alle decisioni del Re di conferire al proprio nipote Umberto il titolo di \u201cConte di Salemi\u201d.\nQuesti, tuttavia, mor\u00ec di influenza spagnola nel 1918 senza avere figli e conseguentemente il titolo non venne assegnato a nessun discendente e fu estinto.\nSuccessivamente tornato alla corona, il titolo (seppur privo di valore legale) \u00e8 stato onorificamente conferito a Luisa Giovanna Bianca Agata Gavina Maria di Savoia, secondogenita di Emanuele Filiberto di Savoia e Clotilde Courau, nata a Ginevra il 16 agosto 2006.\nLe catastrofi e il terremoto del '68.\nLa citt\u00e0 di Salemi ha subito, nel corso della sua storia, diverse calamit\u00e0 naturali. Nel 1270, il paese fu colpito da un'epidemia di peste propagata da alcuni soldati che tornavano da una spedizione in Tunisia. Per cercare di debellare il morbo furono bruciate e distrutte diverse abitazioni. Da questo evento ebbe origine la richiesta avanzata dal popolo, di avere un proprio Santo Protettore del paese: San Nicola di Bari. Nel 1542, un'invasione di cavallette provoc\u00f2 gravi danni alle coltivazioni agricole e una grave carestia. Molti cittadini invocarono l'intercessione di San Biagio (vedi cavadduzzi di San Biagio). Nel 1740, una frana si rivers\u00f2 sul convento dei Padri del Terz'ordine Francescano sul monte delle Rose oltre che sul convento dei Frati Cappuccini.\nNel 1968, nella notte tra il 14 e il 15 gennaio, la citt\u00e0 fu gravemente colpita da un forte terremoto che rase al suolo molti comuni di un'area, giornalisticamente, individuata nella Valle del Belice. In concomitanza del terremoto, Salemi don\u00f2 a Gibellina dei terreni pianeggianti, sui quali fu successivamente costruita la citt\u00e0 di \u201cGibellina nuova\u201d. A seguito dell'evento sismico le autorit\u00e0 politiche salemitane e gli architetti chiamati a progettare e ridisegnare la struttura del comune optarono per la ricostruzione del paese secondo uno stile nuovo (New town). Per tali motivi lo sviluppo urbanistico ha portato a un decentramento verso la parte a valle della collina che \u00e8 stata chiamata appunto, \u201cPaese nuovo\u201d e che ora rappresenta insieme con i \"Cappuccini\" una delle aree e dei quartieri con maggiore densit\u00e0 abitativa. Il centro storico \u00e8 caratterizzato da uno schema di impianto arabeggiante, con vicoli ciechi molto articolati, che portano a cortili sempre pi\u00f9 segregati e scale particolarmente ripide su strapiombi.\nA seguito del sisma, l'abitato nella zona centrale, sebbene non fu del tutto disgregato, rimase per diversi anni abbandonato in virt\u00f9 dei pochi interventi di restauro e di una scelta che hanno preferito decentrare i nuovi abitati in altri quartieri. La struttura, tuttavia, mantenne la monumentale ortogonalit\u00e0 del complesso costituito dal Collegio dei Gesuiti e da un denso corollario di dimore patrizie e di numerose chiese (oltre 20). \nIn posizione elevata e strategicamente dominante sorge il Castello, eretto nel periodo normanno e quantomeno rimaneggiato da Federico II di Svevia nel XIII secolo, sulla base di un'antica fortezza greco-romana, a pianta trapezoidale con tre torri, due quadrangolari e una a pianta circolare.\nInoltre il Castello era circondato da una doppia cinta muraria. Non esiste pi\u00f9 nessuna traccia di tali mura ma esiste la memoria di almeno cinque delle porte che consentivano l'accesso alla citt\u00e0 e di almeno tre torri di guardia ad essi sovrapposti. Gli ingressi di cui si hanno notizia erano: \"Porta Gibli\", \"Porta Santa Maria\", \"Porta Aquila\", \" Porta Quercia\", e \"Porta Corleone\".\nLe torri di guardia invece erano quella adattata a campanile dell'ex Chiesa Madre, e quella trasformata in campanile della Chiesa di Sant'Antonino. Di una terza torre si ha notizia in seguito a dei lavori nel quartiere della Giudecca, e di cui non rimane traccia alcuna. \nSul sito dove sorgeva l'antica chiesa madre medievale dedicata alla Madonna degli Angeli e verosimilmente insistente su una moschea e su un tempio di Venere, nel 1615 ebbe inizio la costruzione del Duomo, su progetto dell'architetto palermitano Mariano Smiriglio e completato nel 1761, almeno per quanto riguarda il corpo longitudinale, giacch\u00e9 proprio da questa data ebbero inizio i lavori di ampliamento della vecchia abside. Il terremoto del 1968 non provoc\u00f2 che il crollo di parte di una navata laterale, l'incuria delle autorit\u00e0 civili ed ecclesiastiche del tempo lo ridussero a un imponente rudere. In parte recuperato, con un progetto d'intervento dell'architetto portoghese \u00c1lvaro Siza, suscitano ora particolare attrazione i resti dell'antica \"Madrice\" antistanti alla piazza Alicia sulla quale si affaccia anche il castello. Nel corso del convegno internazionale denominato Piazze d'Europa, piazze per l'Europa la piazza Alicia \u00e8 stata inclusa tra i 60 buoni esempi di realizzazione, progettazione e riqualificazione urbanistica al mondo.\nMonumenti e luoghi d'interesse.\nArchitetture religiose.\nChiese.\nQueste sono alcune delle chiese pi\u00f9 importanti di Salemi:\nSociet\u00e0.\nReligione ed integrazione.\nInsieme con il sobborgo ebraico della \"Giudecca\" (sito ad ovest del paese) e al quartiere islamico del \"Rabato\" (sito a sud del borgo) la citt\u00e0 di Salemi - testimone dell\u2019integrazione culturale fra i popoli - incarna l'architettura e la cultura delle tre religioni monoteistiche: quella cristiana, quella ebraica e quella musulmana.\nTradizioni e folclore.\nSan Nicola di Bari.\nLa leggenda lega la scelta del Santo Protettore ad un triste evento.\nLe soldatesche di Carlo D\u2019Angi\u00f2, di ritorno dalla spedizione di Tunisi, sbarcate a Trapani, divulgarono il morbo della peste per tutto il territorio circostante e soprattutto in quello di Salemi che nel 1270 venne distrutta.\nSi narra, sempre che la peste ebbe fine per intercessione della Vergine del Rosario, portata in processione dai pochi salemitani superstiti, da Calatafimi e collocata nella Chiesa in Piazza Alicia.\nSalemi, passata nel frattempo alla casa Aragonese, fu ricostruita, ma i salemitani per timore di un altro flagello nel 1290 avanzarono a papa Nicol\u00f2 IV la richiesta di un Santo patrono e protettore, cos\u00ec come ne godevano gi\u00e0 alcune citt\u00e0 del regno quali Siracusa, Catania e Palermo.\nMa il Santo Padre (al secolo Girolamo Masci che, giova ricordare, aveva assunto proprio il nome di Nicol\u00f2) decise che dovessero essere gli stessi abitanti a scegliere il loro protettore. \nPer non dar luogo ad inopportune preferenze i salemitani decisero di tirare a sorte il nome del santo. Scrissero su pezzetti di carta i nomi di molti santi, li deposero in una piccola scatola e decisero che il primo estratto sarebbe stato quello del loro Patrono.\nMa dopo la prima estrazione usc\u00ec il nome di San Nicola di Bari. Non riscontrando alcun legame con il Santo si opt\u00f2 per una seconda estrazione. Ma anche in tal caso l'estratto fu nuovamente San Nicola. L'estrazione, venne rieseguita per la terza volta e \"miracolosamente\" venne riconfermato il Vescovo di Mira, che, pertanto, fu accolto gioiosamente dalla popolazione.\nSi narra, altres\u00ec, che per intercessione del Santo insieme con la Madonna, San Biagio e San Francesco il paese di Salemi fu salvato dal colera che Dio voleva scagliarvi nel corso del 1740. Nella centralissima piazza della Libert\u00e0 per ringraziare il Santo di avere protetto la citt\u00e0 dal terremoto del 1794 fu innalzata una statua. Nel 1987, in occasione del IX centenario della traslazione delle reliquie del santo da Myra (Turchia) a Bari, nel corso di un pellegrinaggio del popolo salemitano a Bari, dopo la S. Messa celebrata dal vice parroco della citt\u00e0 Don Giuseppe Maniscalco sulla tomba di S. Nicola, come dono al Patrono i salemitani offrirono un olio profumato e versate alcune gocce sul marmo della tomba venne completamente assorbito, suscitando l'episodio devoto stupore tra gli astanti. Quell'ampolla \u00e8 custodita nel tesoro della Basilica di Bari come segno della venerazione al Santo che continua a esistere dopo 7 secoli dalla sua proclamazione a Patrono di Salemi.\nLe feste e la Citt\u00e0 dei pani.\nLa festa delle \"Cene di San Giuseppe\" si celebra il 19 marzo. In tale occasione vengono allestiti altari votivi dette \"cene\" costituiti da una struttura in legno, ricoperta di foglie d'alloro e mirto, e addobbata con arance e limoni piccoli pani ricamati detti \"Cuddureddi\" e realizzati artigianalmente dalle donne del paese raffiguranti animali, piante e utensili da lavoro. Nell'occasione si producono i famosi dolci di San Giuseppe, i \"sfinci\". Altri pani votivi sono i \"Cuddureddi\" di sant'Antonio Abate, i \"Cavadduzzi\" di San Biagio. Gli abitanti si rivolsero a questo santo nel 1465, per salvare i raccolti da un'invasione di cavallette, e i \"Cuddureddi\" che rappresentano la gola.\nAltri pani sacri sono il Bastone e i \"Cucciddati\" confezionati il 2 aprile, nel giorno dedicato a San Francesco di Paola, I Pani di sant'Antonio da Padova, i Panelli di san Nicol\u00f2 da Tolentino, i pani di santa Elisabetta d'Ungheria. Inoltre \" u peri di voi\" Piede di Bue confezionato con la prima farina del nuovo raccolto, i \"Manuzzi\", in occasione della commemorazione dei defunti del 2 novembre, \"u Carcocciulu\" il carciofo per le feste natalizie. Per tali ragioni Salemi \u00e8 definita la \"Citt\u00e0 dei pani\". Questi pani si possono ammirare presso il Museo del Pane Rituale sito in Salemi in via G. Cosenza, 26.\nIn onore del santo patrono della citt\u00e0, san Nicola di Bari, si svolge \"Lu fistinu di San Nicola\". La festa ricorre il 6 dicembre anche se anticamente veniva celebrata anche il 9 maggio, data della traslazione delle reliquie del santo e ultima domenica di maggio in cui si celebrava il patrocinio. L'8 dicembre si celebra la solennit\u00e0 dell'Immacolata Concezione della Beata Vergine Maria, festeggiata e onorata a Salemi come protettrice della citt\u00e0 sin dal 1740, data nella quale il suo simulacro ligneo fu donato da don Gioacchino Genco, parroco di Resuttana, ai salemitani suoi concittadini. Nell'ultima domenica di agosto nel rione dei Cappuccini si celebra la Madonna della Confusione (ovvero del turbamento, del dolore per la morte del figlio).\nLa tessitura e la pietra \"campanedda\".\nFra le tradizioni tipiche pi\u00f9 fiorenti mantenute occorre ricordare la tessitura dei tappeti al telaio, il ricamo e la lavorazione della pietra \"campanedda\" ricavata dalle cave del territorio e utilizzata per i decori delle case e scolpita dagli artigiani locali.\nI Giardinieri.\nMaschera salemitana - u \u201cGiardinieri\u201d: indossa il costume del Burgisi cio\u00e8 pantaloni alla zuava, giacca e gil\u00e8 tutti di velluto marrone, stivali neri, una camicia bianca e al collo un fazzoletto rosso. In testa un cappello adornato di fiori di carta crestata multicolori dal quale nella parte posteriore scendono delle frange sempre di carta multicolori, alla spalle porta un contenitore detta \"sachina\". Tramite un attrezzo estensibile nei giorni di carnevale elargisce prodotti da giardino mandarini alle ragazze simpatiche o cetrioli e carote a quelle antipatiche.\nNulla si sa delle sue origini. altre maschere siciliane che adoperano la \"Scaletta\" erano \"u scalittaru\" palermitano e \"a vecchia\" di San Fratello menzionati dal Pitr\u00e8.\nLa Banda.\nLa banda musicale Vincenzo Bellini ha origini che risalgono al 1950. Da sempre presente nelle tradizioni popolari del paese ha dato lustro a musicisti molto famosi\nCultura.\nIstruzione.\nBiblioteche.\nLa biblioteca comunale, intitolata al filosofo e docente universitario salemitano Simone Corleo, contiene pi\u00f9 di 90.000 volumi. \u00c8 ubicata nel cuore del centro storico, nei pressi della Chiesa Madre.\nScuole.\nIl Liceo Statale Francesco d'Aguirre \u00e8 l'Istituto Superiore per l'Istruzione Classica, Tecnica e Professionale situato nel comprensorio di Salemi. Prende il nome dell'insigne giurista salemitano. L'Istituto ingloba il Liceo Classico e l'Istituto Tecnico Commerciale entrambi con sede a Salemi, l'Istituto professionale di Stato per l'industria e l'artigianato (settore dell'operatore della moda) e l'Istituto professionale di Stato per l'industria e l'artigianato (settore tecnico dell'industria elettrica) con sede a Santa Ninfa.\nAnticamente il Liceo Classico, noto come il \"Liceo di Padre Maurizio\", era situato nel convento di S. Agostino, ora sede di alcuni uffici comunali.\nMusei.\nDentro il Collegio dei Gesuiti si trovano i Musei Civici di Salemi che comprendono le sezioni: arte sacra, archeologica, risorgimentale, museo della Mafia, museo della \"pietra campanedda\". All'interno del museo civico \u00e8 situata una cappella del XVIII secolo che riproduce, in modo fedele, la Casa Santa di Loreto \"Casa della Madonna\".\nNella via Giovanni Cosenza al civico 26, si trova il \"Museo del pane rituale\", collezione privata, unico in Sicilia. Ospita pi\u00f9 di 1000 pani rituali della tradizione salemitana e altri provenienti da altri paesi dell'isola.\nEconomia.\nL'economia di Salemi poggia principalmente sull'agricoltura e sulla commercializzazione della produzione di vino, grano, olio e agrumi.\nLa produzione agricola predominante \u00e8 quella vitivinicola, cerealicola e olearia. \u00c8 rilevante il comparto zootecnico con l'allevamento di ovini, bovini ed equini. Sono presenti anche attivit\u00e0 artigianali e piccolo-industriali (alimentari e materiali da costruzione).\nInfrastrutture e trasporti.\nSalemi \u00e8 posta a pochi chilometri dalla Autostrada A29, Palermo - Mazara del Vallo. \u00c8 possibile raggiungere Trapani percorrendo la diramazione dell'A29 oppure la strada statale 113. \u00c8 attraversata da due strade statali. La strada statale 188 che collega Marsala con Lercara Friddi e la strada statale 188A che unisce Salemi e Calatafimi-Segesta; \u00e8 anche possibile usufruire della strada statale 119 che collega Alcamo con Castelvetrano per raggiungere il sud della provincia. In particolare, dista 35\u00a0km da Trapani, 78\u00a0km da Palermo, 134\u00a0km da Agrigento, 204\u00a0km da Caltanissetta, 326\u00a0km da Catania, 239\u00a0km da Enna, 337\u00a0km da Messina, 270\u00a0km da Ragusa, 351\u00a0km da Siracusa.\nSport.\nNel comune sono presenti diverse associazioni sportive: ASD Citt\u00e0 di Salemi e Accademia Belice Calcio; ASD Basket Salemi; Volley Club Salemi; Tennis Club Alicia.\nTra gli altri, particolarmente praticato \u00e8 il Biliardo; disciplina con cui Salvatore Mannone, di Salemi, \u00e8 stato il primo campione del mondo."}
{"id": "32484", "revid": "533647", "url": "https://it.wikipedia.org/wiki?curid=32484", "title": "San Vito Lo Capo", "text": "San Vito Lo Capo (\"Santu Vitu\" in siciliano) \u00e8 un comune italiano di abitanti del libero consorzio comunale di Trapani in Sicilia.\nLocalit\u00e0 balneare, sorge all'estremit\u00e0 ovest del golfo di Castellammare delimitandone l'inizio della vasta insenatura che da Capo San Vito si apre fino a Capo Rama. Fa parte dei comuni del golfo.\nGeografia fisica.\nTerritorio.\nSi trova sulla costa occidentale della Sicilia, nella penisola omonima che si conclude con Capo San Vito, con a occidente il golfo di Macari e a oriente la riserva dello Zingaro e il golfo di Castellammare. Vi \u00e8 una spiaggia di sabbia dorata lunga tre chilometri.\nClima.\nIl clima di questa zona \u00e8 caldo e temperato.\nDurante l'anno si misura una temperatura media di 18,1\u00a0\u00b0C e una piovosit\u00e0 media di 519\u00a0mm. Il mese pi\u00f9 caldo \u00e8 agosto (25,7\u00a0\u00b0C), mentre il mese pi\u00f9 freddo \u00e8 gennaio (11,9\u00a0\u00b0C). In estate le piogge sono pi\u00f9 scarse, con un minimo in corrispondenza del mese di luglio (2\u00a0mm), mentre in inverno si ha un massimo nella caduta delle piogge in corrispondenza del mese di dicembre (82\u00a0mm).\nNel comune \u00e8 presente una stazione meteorologica.\nStoria.\nNasce alla fine del Settecento, nel territorio demaniale ericino, alle falde di Monte Monaco, nella bianchissima baia posta tra Capo San Vito e Punta Solanto. Tracce dell'epoca paleolitica, mesolitica e neolitica si trovano nelle numerose cavit\u00e0 naturali, un tempo abitazioni, che si affacciano sul mare. Resta avvolta dal mistero l'esistenza di un'antica borgata, \"Conturrana\", una rupe immensa a 500 passi dalla riva staccatasi dalla montagna. Qui, probabilmente intorno alla fine del IV secolo a.C., esistette un piccolo centro abitato.\nNucleo generatore di San Vito Lo Capo \u00e8 l'attuale Santuario, antica fortezza che nell'arco dei secoli ha sub\u00ecto numerosi interventi edilizi. La prima costruzione, realizzata intorno al Trecento, fu una piccola cappella dedicata a San Vito martire, patrono del borgo marinaro. Secondo una tradizione accettata e riportata da tutti gli agiografi e cultori di storia siciliana, il giovane Vito per sfuggire ai rigori della decima persecuzione ordinata da Diocleziano (303-304), e alle ire del padre Ila e del prefetto Valeriano, assieme al suo maestro Modesto e alla nutrice Crescenzia, scappato via mare da Mazara, col favore dei venti approd\u00f2 sulla costa del feudo della Punta, in territorio di Monte Erice, dagli antichi chiamato \"Capo Egitarso\". Qui cominci\u00f2 a predicare la parola di Dio tra la gente del luogo, in una borgata poco distante dalla spiaggia, chiamata Conturrana.\nIn nome di Dio guariva gli infermi, quanti fossero colpiti da rabbia o morsi di animali, o compromessi nella salute per un improvviso spavento, scacciava gli spiriti immondi. Ma, a dispetto dei numerosi miracoli operati, la sua opera fu coronata da scarso successo, e si concluse col castigo inflitto da Dio a Conturrana. La credenza popolare ritiene che il giovanetto Vito, martire al tempo di Diocleziano, sia stato in questo paese non benevolmente accolto, allorquando si era col\u00e0 rifugiato, accompagnato dai precettori Modesto e Crescenzia. L'inesorabile ira divina si era abbattuta sul paese, seppellendolo completamente sotto una frana, non appena i tre profughi avevano lasciato il centro abitato, dirigendosi verso il mare. Sempre secondo tradizione Santa Crescenzia, voltandosi a guardare la citt\u00e0 che crollava, divenne pietra nello stesso punto dove adesso sorge la cappella, alla quale ancora oggi gli abitanti del luogo attribuiscono poteri magici.\nPer Vito, invece, segu\u00ec una breve dimora nell'Egitarso e, dopo un viaggio attraverso la Sicilia e la Basilicata, il martirio, il 15 giugno del 299.\nCol tempo crebbe la fama della chiesa e dei \"miracoli\" attribuiti al martire Vito e a Santa Crescenzia e cos\u00ec, per accogliere i numerosi fedeli che arrivavano in pellegrinaggio \u2013 e, soprattutto, per difenderli da ladri e banditi \u2013 l'originaria costruzione and\u00f2 trasformandosi in una fortezza-alloggio. Tale realizzazione risale alla fine del Quattrocento. Fin dall'inizio, il Santuario fu fatto centro di una grande devozione, e la fama dei miracoli che il Santo qui operava varcava anche i confini della Sicilia, richiamando in ogni stagione numerosissimi pellegrini. Anche gli stessi corsari, nemici dichiarati della fede cattolica, avevano rispetto per il Santo e per il suo tempio.\nNel frattempo aumentavano i pericoli di incursioni di pirati barbareschi, cos\u00ec, lungo le coste dell'isola, cominciarono a essere edificate numerose torri di avvistamento. Le torri principali erano tre, due sono ancora visibili e sono torre Scieri e torre Isolidda. La terza invece, torre Roccazzo, ubicata sul piano Soprano che si estende a ovest del paese di San Vito (il luogo fu appositamente scelto perch\u00e9 l'unico atto a garantire la corrispondenza con le altre due torri), venne demolita per far posto al semaforo militare nel 1935.\nAll'inizio del Settecento iniziarono a comparire le prime case tutto intorno al Santuario. Alla fine dello stesso secolo, attorno alla chiesa esisteva gi\u00e0 un piccolo nucleo di abitazioni. Nell'arco dei secoli, la cittadina ha accolto esploratori, viaggiatori e persino commissari governativi che, mossi da curiosit\u00e0, interessi culturali o militari, misero a punto meticolose e interessanti descrizioni sulla geografia dei luoghi visitati.\nIl comune di San Vito fu costituito il 17 agosto 1952 con scorporo di territorio da Erice, del quale costituiva un'isola amministrativa dal 1948 in seguito all'autonomia di Custonaci. Con Legge regionale n. 48 del 28/7/1952 prosegu\u00ec pertanto lo smembramento del vasto territorio ericino, da cui in precedenza era stato scorporato anche Buseto Palizzolo nel 1950 e che si concluder\u00e0 con l'autonomia di Valderice nel 1955.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2019 i cittadini stranieri residenti erano 228 pari al 4,8% della popolazione .\nLe nazionalit\u00e0 maggiormente rappresentate in base alla loro percentuale sul totale della popolazione straniera erano:\nCultura.\nEventi.\nDal 1998 la cittadina ospita durante l'ultima settimana di settembre il \"Cous Cous Fest\", rassegna internazionale di cultura ed enogastronomia del Mediterraneo, durante il quale, oltre a spettacoli musicali dal vivo, si svolge una gara gastronomica internazionale di cuscus (\"The Cous Cous World Championship\") che impegna chef provenienti da diverse parti del mondo, che si affrontano proponendo il cuscus cucinato secondo la propria tradizione gastronomica. Tra i Paesi che hanno partecipato a tale iniziativa ci sono: Costa d'Avorio, Francia, Israele, Italia, Marocco, Palestina, Senegal e Tunisia. Negli ultimi anni la durata del \"Cous Cous Fest\" \u00e8 stata estesa a dieci giorni.\nLa rassegna \"Libri, autori e buganvillee\" si svolge nel periodo luglio - settembre di ogni anno a cura di Giacomo Pilati. Una serie di incontri con l'autore nella via Venza, il salotto all'aperto del paese. Scrittori italiani presentano la loro ultima opera letteraria alla presenza del pubblico.\nIn maggio, dopo un tour di tutta la Sicilia, si conclude il \"Festival internazionale degli aquiloni\" con una tappa finale a San Vito Lo Capo. Aquilonisti di fama internazionale si scontrano in sessioni di aquilonismo acrobatico a suon di musica.\nIl 15 giugno si svolge la festa del santo patrono san Vito Martire. I festeggiamenti iniziano nel pomeriggio con l'antico gioco dell'antenna a mare, che vede i partecipanti alla gara percorrere una trave di legno lunga 10 metri sospesa sul mare e resa scivolosa da uno strato di sapone, con l'obiettivo di afferrare una bandierina posta all'estremit\u00e0 della trave.\nSegue lo sbarco dei Santi sulla spiaggia di San Vito Lo Capo, durante il quale su una piccola barca giungono dal mare, al tramonto, tre figuranti che rappresentano a sua volta il piccolo Vito, la nutrice Crescenzia e il maestro Modesto, mentre sulla spiaggia i pescatori aspettano l'arrivo dei santi, per accoglierli. \nNel frattempo dentro il santuario la statua di San Vito viene rivestita dagli ex voto dei fedeli; quindi viene solennemente presentata ai fedeli e portata a spalla dai devoti nella processione finale che far\u00e0 il giro del paese. I festeggiamenti terminano con uno spettacolo pirotecnico.\nNel mese di ottobre vi \u00e8 il \"San Vito Climbing Festival\", un festival internazionale per arrampicatori, i quali possono fare climbing sulle montagne del territorio.\nEconomia.\nL'economia del territorio si basa sulle tradizionali attivit\u00e0 agricole, sulla pesca e soprattutto sul turismo. \nInfrastrutture e trasporti.\nI trasporti interurbani di San Vito Lo Capo vengono svolti con autoservizi di linea gestiti da AST.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune.\n "}
{"id": "32485", "revid": "322321", "url": "https://it.wikipedia.org/wiki?curid=32485", "title": "Marciana Marina", "text": "Marciana Marina \u00e8 un comune italiano di abitanti della provincia di Livorno ed \u00e8, per estensione territoriale, il pi\u00f9 piccolo comune della Toscana. Marciana Marina si trova sull'isola d'Elba ed \u00e8 bagnata dal Mar Ligure. Ogni anno \u00e8 sede del \"Premio Letterario La Tore Isola d'Elba\".\nMonumenti e luoghi d'interesse.\nAll'ingresso del porto, la cui prima pietra venne posta il 10 settembre 1911, si trova l'antica torre degli Appiani, le cui attuali forme sono attribuibili, in base a tipologie stilistiche e strutturali, alla seconda met\u00e0 del Cinquecento. Il primo nucleo del paese, denominato Marina di Marciana o Marciana Marittima, si svilupp\u00f2 nel luogo detto Il Cotone (termine locale che significa \u00abgrosso masso\u00bb, dall'accusativo latino \"cotem\") presso un porticciolo naturale. Non distante si trovava una piccola area paludosa, poi bonificata. In seguito si ebbe un ulteriore sviluppo urbanistico che dette vita al cosiddetto Vicinato lungo. In pieno centro, in piazza Vittorio Emanuele, va segnalata inoltre la chiesa di Santa Chiara, risalente al 1776. Edifici storici di notevole interesse sono la villa Anselmi-Spinola (che fu sede di un comando della Wehrmacht durante la seconda guerra mondiale) e la villa Leonardi (quest'ultima con triplice veranda su colonne di ordine tuscanico), datate al XIX secolo. Durante il XVIII secolo, per la sua importanza portuale e commerciale, Marciana Marina veniva chiamata \"Piccola Marsiglia\".\nDalla strada provinciale che unisce Marciana Marina alla frazione di Procchio \u00e8 visibile l'isolotto detto La Paolina. Intitolato a Paolina Bonaparte a seguito dell'espansione turistica nel Dopoguerra (originariamente la localit\u00e0 si chiamava Castiglioncello), ospita ruderi di una costruzione romana risalente ad un periodo compreso tra il I secolo a.C. e il I d.C. ed appartenente forse ad un antico emporio commerciale. Esempi di moderne architetture del secondo dopoguerra sono la Villa Spinelli (localit\u00e0 Crocetta), la Villa Albertini, la Villa Del Balzo e la Villa Vannini-Parenti (localit\u00e0 Bagno).\nLa riviera del territorio comunale, partendo da ovest, comprende l'insenatura della Cala, poi la pi\u00f9 piccola Caletta, la punta rocciosa della Crestina, la spiaggia della Madonna (cos\u00ec chiamata per la presenza, in cima alla vallata, del santuario della Madonna del Monte) o Ripa Barata (ossia \u00abcosta franata\u00bb) con la sorgente detta Acqua della Madonna, la punta della Madonna, la punta del Nasuto o punta di Tramontana, la Cala Ginestra e, presso Marciana Marina, la Feniccia.\nAd est del paese la riviera comprende punta Nera, punta della Crocetta, lo Schioppo (dal latino \"scopulus\", \u00abscoglio\u00bb), la Cote Tonda, la Spiaggia del Bagno con la tonnara del XVII secolo e la spiaggia delle Sprizze. Di interesse \u00e8 anche la localit\u00e0 di Redinoce, che deriva da Rio della Noce.\nDal 2012 il paese \u00e8 il set della serie targata Sky, \"I delitti del BarLume\".\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Marciana Marina \u00e8 per circa il 92,39% di cittadinanza italiana. La popolazione straniera residente ammontava a 149 persone, il 7,61% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32486", "revid": "125675279", "url": "https://it.wikipedia.org/wiki?curid=32486", "title": "Santa Ninfa", "text": "Santa Ninfa \u00e8 un comune italiano di abitanti del libero consorzio comunale di Trapani.\nStoria.\nFulcro delle origini di Santa Ninfa \u00e8 il castello di Rampinzeri, alle pendici di una collina in cui sono stati trovati resti di una antica necropoli sicana.\nSanta Ninfa fu fondata nel 1605 da Luigi Arias Giardina, il quale, con benestare del re Filippo III, cominci\u00f2 ad urbanizzare il paese con strade e costruzioni di edifici civili e religiosi.\nIl paese fu costruito con assi viari concentrici che convergono nella piazza centrale (Piazza della Libert\u00e0). Nel corso degli anni successivi, vennero costruiti edifici quali: il palazzo Baronale, l'Ospedale, la chiesa di Sant'Orsola, la chiesa di Sant'Anna e il convento del terz'ordine di San Francesco, la chiesa Madre (la Cattedrale del paese) e le Carceri.\nNel 1615, dopo la fondazione dell'arcipretura di Santa Ninfa, il paese fu dichiarato feudo baronale. Da quel momento in poi, e nei secoli successivi, il feudo pass\u00f2 di famiglia in famiglia, arricchendo sempre di pi\u00f9 il paese con nuove costruzioni.\nAnche Santa Ninfa conobbe la triste piaga dell'emigrazione, gi\u00e0 dai primi del Novecento, in cui moltissimi abitanti del paese partirono per l'estero, negli Stati Uniti d'America, Canada e Venezuela, in cerca di lavoro.\nSolo negli anni cinquanta Santa Ninfa ebbe il primo allacciamento all'acquedotto comunale, per l'approvvigionamento idrico. Ed in seguito ebbe il primo allacciamento alla rete elettrica nazionale. Fino a quei tempi l'acqua veniva rifornita dai pozzi e dalle cisterne, e si viveva ancora con i lumi a gas.\nIl terremoto del Belice.\nIl paese di Santa Ninfa fu colpito dal disastroso terremoto della Valle del Belice, il 15 gennaio 1968.\nLa scossa fu del 9\u00ba grado della scala Mercalli causando crolli in tutto il paese. Molte abitazioni, infatti erano costruite con tecniche strutturali molto scadenti, tufo e malta, in assenza totale di strutture in cemento armato, per cui il paese fu quasi completamente distrutto.\nCon le scosse successive di assestamento crollarono strade, ponti, tralicci della corrente elettrica e linee telefoniche, isolando il paese per diverso tempo.\nIl bilancio di quella scossa fu pesantissimo; si ebbero 337 morti e 560 feriti. Gli sfollati furono 8.000, e i senzatetto 2.000, che trovarono ospitalit\u00e0 nelle tendopoli costruite nella piana sottostante. Dopo molti anni, il paese fu completamente ricostruito con abitazioni antisimiche, conservando idealmente la struttura urbanistica dell'antico paese.\nI pochi palazzi che hanno resistito al cataclisma sono stati restaurati. Tra di essi di particolare rilievo Palazzo Mauro, caratterizzato da cinque portoni, quello centrale \u00e8 decorato con triglifi, con metope e fiori. Il balcone \u00e8 abbellito da un timpano triangolare.\nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32487", "revid": "1565034", "url": "https://it.wikipedia.org/wiki?curid=32487", "title": "Valderice", "text": "Valderice (\"Paparedda\" in ) \u00e8 un comune italiano di abitanti del libero consorzio comunale di Trapani in Sicilia.\nTra i pi\u00f9 popolosi centri dell'Agroricino, Valderice, immersa nel verde, offre diversi scenari paesaggistici: colline, zone selvatiche per flora e per fauna, cristalline spiagge e scogliere, paesaggi intatti, che fanno del paese uno dei luoghi pi\u00f9 ambiti di villeggiatura, soprattutto durante l'estate.\nGeografia fisica.\nTerritorio.\nValderice, il paese tra \"Il cielo e Il mare\" o la \"citt\u00e0 sostenibile dei bambini e delle bambine\", si estende per 53\u00a0km\u00b2 e dista solo 8\u00a0km dal capoluogo trapanese.\nIl paese dispone di vari spazi verdi, tra cui la pineta situata nella frazione di Ragosia oppure quella comunale, che si estende su una collina in cui si trovano diverse grotte e una chiesa abbandonata e il Parco Urbano di Misericordia in cui si pu\u00f2 ammirare il panorama del Golfo di Bonagia,\nBonagia.\nLa frazione di \"Bonagia\" \u00e8 un borgo costiero a circa quattro chilometri dalla citt\u00e0, sul golfo di Bonagia. \nConta circa 1500 abitanti; \u00e8 famosa per lo specchio di mare su cui si affaccia, per la cucina a base di pesce e per la tonnara antichissima, oggi sede del Museo delle Attivit\u00e0 Marinare;\nStoria.\nPrima dell'autonomia.\nLa storia di Valderice \u00e8 connessa a quella del monte Erice, allorch\u00e9 la popolazione nel corso dei secoli si sposta nella fertile valle formando i primi nuclei abitativi dislocati nelle campagne dell'agro ericino, quali Paparella, San Marco, Ragosia, Misericordia, Sant'Andrea, Bonagia, Casalbianco, Crocci, Chiesanuova, Lenzi, Fico e Crocevie.\nNascita del comune.\nAd Erice nel 1943, finito il Fascismo, fu eletto come sindaco il socialista Gaspare di Vita. Egli non riusc\u00ec a risolvere la controversia esistente ormai da tempo, ovvero il problema dell'esistenza di Erice come capoluogo dell'agro ericino.\nQuando per\u00f2 nel 1946, con le prime elezioni politiche si form\u00f2 un'amministrazione di sinistra, il problema del capoluogo fu rimesso in discussione e si riaccesero le speranze di un'autonomia per varie frazioni dell'agro ericino.\nIl comune nasce il 15 febbraio del 1955, con Legge regionale n. 5 del 28 gennaio. Fu l'ultimo comune a rendersi autonomo da Erice: in precedenza si erano distaccati, a partire dal 1948, Custonaci, Buseto Palizzolo e San Vito Lo Capo.\nIl territorio del nuovo comune comprendeva la frazioni ericine contigue di Paparella e San Marco, oltre ad altre minori come Bonagia, Crocci e Chiesanuova, e per tale motivo inizialmente venne denominato appunto Paparella San Marco. Con Legge regionale n. 1 del 1958 venne adottato il nome odierno.\nClima.\nIl Paese si caratterizza per il tipico clima mediterraneo, caratterizzato da inverni mediamente freddi a causa dell'altitudine sul livello del mare, quasi 300 metri. Le precipitazioni sono intense e le estati abbastanza calde ed afose; solo durante le onde di calore e in presenza di venti di scirocco le temperature massime possono attestarsi attorno ai 40\u00a0\u00b0C, ma con umidit\u00e0 bassa. Le precipitazioni si attestano sui 450\u00a0mm annui e durante la stagione estiva sono rare.\nMonumenti e luoghi d'interesse.\nArchitetture religiose.\nFra le ricchezze del patrimonio artistico di Valderice, inoltre, troviamo alcuni edifici:\nVille.\nTestimonianza della presenza della nobilt\u00e0 e dei grandi latifondisti sono invece le numerose ville: la Villa Adragna, la Villa Elena (conosciuta anche come Villa Barone Stabile, e anche come Villa Salerno-Barberi), la Villa Pilati (adesso struttura ricettiva), Villa Adragna ora Betania (centro riabilitativo per minori svantaggiati della Fondazione Auxilium fondata da Padre Antonio Campanile), Villa Coppola Ragosia (punto di riunione di cospiratori contro il regime borbonico), Villa Battiata, Villa Ancona, Villa Paparella, Villa Manzo, Villa Luppino a Ragosia.\nManifestazioni.\nA Valderice regnano anche varie manifestazioni che contraddistinguono il paese durante l'anno:\nCollegamenti.\nSi pu\u00f2 raggiungere Valderice:\nEconomia.\nValderice \u00e8 un centro agricolo, dove vengono prodotti grano, olio, vino e miele. Di rilievo l'attivit\u00e0 estrattiva nel settore marmifero, con variet\u00e0 quali il perlato di Sicilia, l'avorio venato e il perlatino."}
{"id": "32488", "revid": "292162", "url": "https://it.wikipedia.org/wiki?curid=32488", "title": "Vita (Italia)", "text": "Vita (\"Vita\" in ) \u00e8 un comune italiano di abitanti del libero consorzio comunale di Trapani in Sicilia.\nSi tratta del pi\u00f9 piccolo comune per estensione della provincia di Trapani ed il secondo, dopo Erice, per altitudine. \u00c8 sito alle falde del Monte Baronia, nella zona del Belice.\nStoria.\nIn antichit\u00e0 la zona era abitata dagli elimi: infatti nelle prossime vicinanze del paese vi \u00e8 il sito archeologico di Segesta, e non lontano si trova anche Selinunte. \nInoltre sul Monte Baronia, sono stati ritrovati i \"nivieri\", costruzioni concave, a forma di cono rovesciato, di grandi dimensioni, in cui venivano ammassate grandi quantit\u00e0 di neve, che, opportunamente coimbentate con strati di paglia e terra, resistevano senza sciogliersi per diversi mesi, favorendo attivit\u00e0 commerciali in tutta la provincia e fornendo cospicue risorse idriche in estate per gli uomini e gli armenti.\nIn epoca risorgimentale i vitesi parteciparono ai moti rivoluzionari del 1848, in cui si distinse il patriota Antonino Ditta. In quel periodo furono devastati gli archivi municipali e i registri andarono bruciati o distrutti.\nNel 1860 si combatt\u00e9 nelle vicinanze del paese (sul \"Colle di Pianto Romano\"), la famosa Battaglia di Calatafimi, alla quale alcuni vitesi parteciparono tra le file garibaldine e curarono i feriti presso la \"Chiesa di San Francesco\", in centro paese. La vittoria dei Mille scatur\u00ec, oltre un grande fervore di partecipazione e di attivismo in tutti i giovani della provincia, l'avanzamento verso lo scontro di Palermo. Tante famiglie si trasferirono in Spagna a Borgo Vita, all'epoca degli Aragonesi, ricadente oggi nella provincia di Avila, facente parte della comunit\u00e0 autonoma di Castiglia e Le\u00f3n.\nIl sisma del 1968.\nData cruciale della societ\u00e0 vitese \u00e8 quella della notte tra il 14 ed il 15 gennaio 1968, in cui sulla zona si abbatt\u00e9 un tremendo terremoto, che danneggi\u00f2 molte case vecchie e alcune chiese, fra cui la chiesa madre, simbolo dell'identit\u00e0 della comunit\u00e0. Ci\u00f2 che non pot\u00e9 distruggere il terremoto lo distrussero gli uomini, che furono responsabili della totale distruzione della chiesa madre, oltre le effettive necessit\u00e0 della pubblica incolumit\u00e0.\nOggigiorno nel centro storico vi sono ancora ampie aree spopolate, occupate soltanto dai ruderi degli edifici distrutti o abbandonati.\nNotevoli sono stati i cambiamenti dal punto di vista sociale, culturale, edilizio.\nLa ricostruzione \u00e8 avvenuta in un nuovo agglomerato urbano, contiguo al vecchio.\nMonumenti e luoghi d'interesse.\nAree naturali.\nA circa 500 m dal paese, si estende per circa 670.000 m2 il \"Bosco di Monte Baronia\", situato tra i 450 e i 628,7 m slm.\nIl complesso boscato Baronia, si compone principalmente di pini mediterranei.\nL\u2019originaria copertura (iniziata intorno agli anni 50), con graduali opere di intervento sta cedendo il posto alle specie quercine tipiche dell\u2019area, Roverella e Leccio.\nDai punti panoramici \u00e8 possibile intravedere gran parte della provincia di Trapani e alcuni comuni del palermitano. Stupefacente \u00e8 la vista sul tempio di Segesta, sull\u2019obelisco di Pianto Romano e sul castello di Salemi. \nIl bosco Baronia, con il clima caratteristico dell'alta collina, costituisce un autentico polmone verde della Sicilia centro occidentale per cui \u00e8 stato attrezzato con aree di pic-nic (con 4 punti cottura, 10 tavoli, per un totale di 60 posti a sedere).\nSociet\u00e0.\nEvoluzione demografica.\nSin dalla sua fondazione, il paese ebbe un rapido incremento demografico: alla fine del '700 superava i 3000 abitanti, ed all'inizio del '900 i 6000.\nNella storia recente, invece, particolarmente rilevante \u00e8 stato il flusso migratorio di molti vitesi verso il nord \nd'Italia ed all'estero. \nLa comunit\u00e0 vitese pi\u00f9 numerosa formatasi all'estero \u00e8 quella di Toronto.\nEconomia.\nL'economia \u00e8 in gran parte basata sull'agricoltura. \u00c8 presente anche qualche attivit\u00e0 a livello sia industriale che di piccola e media impresa. L'agricoltura si basa principalmente sulla coltivazione di viti e uliveti, impiegati successivamente nella produzione di vino o aceto e olio. \nAmministrazione.\nDi seguito \u00e8 presentata una tabella relativa alle amministrazioni che si sono succedute in questo comune."}
{"id": "32489", "revid": "365417", "url": "https://it.wikipedia.org/wiki?curid=32489", "title": "Piombino", "text": "Piombino (: ) \u00e8 un comune italiano di abitanti della provincia di Livorno in Toscana.\nCentro principale della val di Cornia e principale polo dell'industria siderurgica in Toscana, \u00e8 il secondo porto della Toscana dopo quello di Livorno.\nLa citt\u00e0 conserva testimonianze del suo passato, dalle origini etrusche al Principato di Piombino di cui era la capitale; la sua lunga storia \u00e8 sintetizzabile nei monumenti architettonici e nelle opere d'arte che si conservano nel centro storico, alla cui realizzazione contribuirono anche Leonardo da Vinci e Andrea Guardi.\nGeografia fisica.\nTerritorio.\nLa citt\u00e0 \u00e8 posta nel tratto di costa sud della Toscana, all'estremit\u00e0 meridionale sull'omonimo promontorio (m. 21), a sud del monte Massoncello (286\u00a0m) e chiusa ad est dal monte Vento; \u00e8 separata dall'isola d'Elba dal canale di Piombino, largo 10\u00a0km, che costituisce il tratto di mare che segna il confine orientale tra mar Ligure e mar Tirreno; il litorale all'estremit\u00e0 settentrionale del territorio comunale, che coincide col golfo di Baratti, si affaccia sul mar Ligure, mentre il litorale sud-orientale si affaccia sul mar Tirreno e coincide col tratto nord-occidentale del golfo di Follonica. Nelle vicinanze del golfo era presente il Lago di Piombino, in seguito prosciugato. A livello litoraneo, la citt\u00e0 si trova lungo la costa degli Etruschi, corrispondente all'incirca alla provincia di Livorno; il suo territorio fa parte storicamente dell'antica Maremma Pisana, oggi denominata anche Maremma Livornese.\nIl promontorio di Piombino, che \u00e8 situato sul lembo di terra a nord dell'ampio golfo di Follonica, segna il confine geografico-morfologico orientale tra mar Ligure, a nord, e mar Tirreno, a sud, anche se nella comune percezione il confine tra i due mari viene spesso erroneamente posto molto pi\u00f9 a nord, tra Toscana e Liguria. La cima meridionale del promontorio \u00e8 occupata da piazza Bovio, dalla quale con il cielo limpido si pu\u00f2 ammirare tutto l'Arcipelago Toscano e la Corsica. Ad est, vicino al porto, si erge il Monte Vento, un'altura su cui si trova il semaforo di Piombino e la \"casa del Frasi\", un casolare rurale del XIX secolo. In direzione nord si incontra la frazione di Gagno, toponimo che deriva dal latino \"ganeum\" (\u00abtaverna\u00bb).\nClima.\nPresso il dismesso semaforo di Piombino era attiva fino al 31 maggio 1959 la stazione meteorologica di Piombino del Servizio meteorologico dell'Aeronautica Militare, che era gestita dal personale della Marina Militare.\nIn base alle medie climatiche calcolate per il decennio 1946-1955, la temperatura media annua si attesta a 16\u00a0\u00b0C, con la temperatura media di gennaio di 8,8\u00a0\u00b0C e con la temperatura media di luglio di quasi 24\u00a0\u00b0C.\nLe precipitazioni medie annue risultano piuttosto scarse, raggiungendo un valore medio annuo di 494,1\u00a0mm ed essendo distribuite in 62,3 giorni di pioggia medi annui; gran parte degli accumuli pluviometrici si verificano in autunno, mentre tra il periodo tardo invernale e le intere stagioni della primavera e dell'estate possono verificarsi periodi di siccit\u00e0.\nL'umidit\u00e0 relativa media annua si presenta piuttosto elevata per la componente marittima mediterranea che influenza il clima.\nI venti prevalenti sono di grecale nel periodo compreso tra ottobre e marzo, di ostro nei mesi di aprile, maggio, agosto e settembre e di ponente a giugno e a luglio.\nStoria.\nEt\u00e0 antica.\nI primi insediamenti nel territorio risalgono almeno ai tempi degli Etruschi, quando, sul versante nord del monte Massoncello sul promontorio di Piombino, dove si trovava l'antico Porto Falesia, venne fondata Populonia, la citt\u00e0 portuale pi\u00f9 importante della Dodecapoli etrusca. Successivamente la zona fu romanizzata e per secoli segu\u00ec le sorti dell'Etruria romana. Nel 417 circa Rutilio Namaziano testimoni\u00f2 la decadenza della zona nel \"De reditu suo\", dove cita Populonia come citt\u00e0 \u00abmorta\u00bb, abbandonata dopo le invasioni barbariche del IV secolo. Il poeta descrisse anche il porto Falesia, citando per la prima volta il nucleo originario di Piombino, oggi Portovecchio.\nAlto medioevo.\nSembra ormai accettato che il nome \"Piombino\" derivi da \"Populino\", cio\u00e8 \"piccola Populonia\". Infatti Populonia \u00e8 profondamente legata alla nascita di Piombino; durante il medioevo Populonia fu spesso attaccata e depredata. Populonia venne saccheggiata nel 546 da Totila, capo dei Goti; nel 573 la citt\u00e0 sub\u00ec l'ennesimo saccheggio, questa volta ad opera dei Longobardi, assalto che costrinse il vescovo Cerbone (San Cerbone) a rifugiarsi all'isola d'Elba. Infatti nonostante Populonia fosse ormai ridotta a piccolo centro e non fosse pi\u00f9 l'antica gloriosa citt\u00e0 etrusca, era la sede della diocesi. L'ultimo saccheggio subito dall'abitato \u00e8 registrato nell'anno 809 ad opera degli orobiti, pirati di origine slava che vivevano sui monti del Peloponneso. Fu allora che i pochi abitanti fuggiaschi si spostarono presso il porto Falesia mettendo le basi a quella che sarebbe divenuta Piombino.\nI secoli IX e X hanno lasciato scarse e frammentarie testimonianze.\nSulla base della toponomastica locale \u00e8 stato suggerito che i profughi di Populonia abbiano trovato nella zona tarde sopravvivenze germaniche e precisamente Goti. Ci\u00f2 spiegherebbe, ad esempio, il toponimo gotico \"Tolla\", una collina nei pressi del porto di Piombino.\nL'egemonia della Repubblica di Pisa.\nNel 1022 venne fondato il monastero di San Giustiniano di Falesia nei pressi dell'omonimo porto Falesia, ad opera di sei monaci dell'ordine benedettino, figli del conte Tedice della nobile famiglia che successivamente verr\u00e0 conosciuta come Della Gherardesca, dotandolo di cospicue rendite fondiarie; \u00e8 da notare che la presenza del monastero favor\u00ec intorno ad esso l'attivit\u00e0 di pescatori, naviganti e lavoratori, qua possiamo scorgere l'embrione di quella comunit\u00e0 che diverr\u00e0 Piombino.\nNell'XI secolo, sul promontorio di Piombino erano presenti nella parte a nord i resti della citt\u00e0 di Populonia e il ricco monastero di San Quirico appartenente all'ordine benedettino; a sud il monastero di San Giustiniano di Falesia, anch'esso benedettino, la Rocchetta e lo scalo del porto Falesia.\nUberto, abate del monastero di San Giustiniano, cedette in seguito parte dei beni del monastero all'Opera della Primaziale Pisana retta da Ildebrando degli Orlandi e da quel momento la citt\u00e0 divenne soggetta alla repubblica pisana, ricoprendo il ruolo di secondo porto: si trattava del porto di Falesia, che prese successivamente il nome di Portovecchio nel 1466, quando fu costruito il Porticciolo della Marina.\nL'abitato nato in prossimit\u00e0 del monastero, ormai citt\u00e0, divenne un porto fortificato strategico per gli interessi di Pisa, soprattutto come scalo nei traffici con le miniere dell'Isola d'Elba.\nIl nome \"Piombino\" \u00e8 attestato nel 1114 nella forma \"Plumbinum\" e questo ha dato origine alla leggenda secondo la quale il nome deriva dal peso in piombo (in latino \"plumbum\") da pagarsi come dazio portuale, leggenda che per\u00f2 non sembra avere fondamento storico. La citt\u00e0 era cinta da mura, dove si aprivano due porte: la Porta a Mare (distrutta) e la Porta a Terra, tutt'oggi esistente.\nAlla met\u00e0 del secolo XII la cittadina dominata dall'abbazia si trasform\u00f2 in libero comune con proprie istituzioni e regolamentazioni. Le rivalit\u00e0 tra la Repubblica di Pisa e quella di Genova portarono tra l'XI ed il XII secolo a conflitti che videro Piombino presa e saccheggiata dai Genovesi.\nIn questo periodo la citt\u00e0 fu sotto l'amministrazione di un governatore civile e militare della Repubblica di Pisa, che portava il titolo di Capitano.\nNel 1248, durante il governo di uno di questi Capitani, Ugolino Arsopachi, vennero costruiti i Canali di marina. Nel 1376 Papa Gregorio XI visit\u00f2 Piombino, nel suo viaggio da Avignone a Roma.\nDalla Signoria al Principato di Piombino.\nNel 1399 Gherardo Appiano, ceduta Pisa che la famiglia possedeva dal 1392 ai Visconti di Milano per fiorini, riserv\u00f2 per s\u00e9 e i suoi successori Piombino, che il 19 febbraio del 1399 diveniva Signoria indipendente. Gherardo d'Appiano divenne anche signore di Populonia, Scarlino, Suvereto, Buriano, Badia al Fango e delle isole di Pianosa, Montecristo ed Elba ed edific\u00f2 la propria residenza a Piombino nella Piazzerella (attuale piazza Bovio).\nErede ne fu il figlio Jacopo II Appiano, minorenne e quindi sotto tutela della madre, donna Paola Colonna: in questo periodo lo stato fu sotto la protezione di Firenze prima, di Siena poi, e infine nuovamente di Firenze.\nMorti Jacopo e Paola, nel 1445 govern\u00f2 il principato la sorella Caterina Appiano sposata a Rinaldo Orsini, che divenne cosignore di Piombino fino alla morte nel 1450. Dopo questi segu\u00ec Emanuele Appiano, figlio di Jacopo I, che lasci\u00f2 poi al figlio Jacopo III, il quale incentiv\u00f2 nuove costruzioni militari.\nA Jacopo III successe il figlio Jacopo IV, durante il cui governo (tra il 1501 e il 1503) Cesare Borgia occup\u00f2 Piombino divenendone Signore; alla morte di Alessandro VI tutto torn\u00f2 nelle mani dell'Appiano. Dopo questi furono signori Jacopo V e suo figlio Jacopo VI: tra il 1548 e il 1557 Cosimo I de' Medici Granduca di Toscana si impossess\u00f2 dello Stato di Piombino, cedutogli dall'imperatore Carlo V.\nIl figlio di Jacopo VI, Alessandro Appiano mantenne il potere per poco, ucciso in una congiura, e gli successe il figlio Jacopo VII, che nel 1594 ottenne il titolo di Principe dall'imperatore Rodolfo II d'Asburgo. Alla sua morte si apr\u00ec un periodo trentennale estremamente confuso, eccetto che durante il governo della principessa Isabella Appiano; dopo alterne vicende il principato nel 1634 venne ufficialmente concesso dall'imperatore Ferdinando II d'Asburgo e da Filippo IV di Spagna a Niccol\u00f2 Ludovisi.\nNel 1706 il principato pass\u00f2 in via ereditaria ai Boncompagni.\nNel 1799 le truppe Francesi penetrano in Italia e nel 1805 Napoleone, assegn\u00f2 il Principato, insieme a Lucca, alla sorella Elisa Bonaparte Baciocchi: nacque cos\u00ec il Principato di Lucca e Piombino.\nDopo la definitiva disfatta di Waterloo nel 1815, nonostante le richieste del principe Luigi I Boncompagni-Ludovisi di riavere la sovranit\u00e0 sullo stato, venne sancita l'annessione del territorio dell'ex-principato al Granducato di Toscana degli Asburgo-Lorena retto da Ferdinando III.\nDal Congresso di Vienna al XX secolo.\nDopo la fine del Principato e l'annessione al Granducato, il territorio di Piombino fu inserito nel \"compartimento granducale\" di Pisa (i compartimenti granducali corrispondevano all'incirca alle odierne province toscane) per poi passare nel 1834 al compartimento di Grosseto.\nNel periodo tra il 1831-1832 inizi\u00f2 la bonifica del padule di Piombino (lago di Piombino), voluta da Leopoldo II di Lorena.\nNel 1860 il Granducato di Toscana, e quindi anche il territorio dell'antico stato di Piombino, si unirono al regno d'Italia. Lo stesso anno la nuova provincia di Grosseto cedette Piombino e i comuni della Val di Cornia alla provincia di Pisa.\nLa rivoluzione industriale italiana mosse i suoi primi passi anche a Piombino. I primi insediamenti industriali si ebbero tra il 1860 e il 1870 e nel 1891, per iniziativa degli inglesi R. W. Spranger e J. H. Ramsay, venne impiantata la fabbrica Magona d'Italia. Nello stesso periodo si svilupp\u00f2 la Societ\u00e0 Anonima Alti Forni e Fonderie di Piombino, che qualche anno dopo si fuse con la Societ\u00e0 Elba formando un potente trust siderurgico, che assunse dal 1918 la denominazione di Ilva. Piombino si avviava cos\u00ec a diventare uno dei maggiori centri industriali italiani.\nNel frattempo le mura vennero quasi totalmente demolite (1903) e la citt\u00e0 si espanse oltre il nucleo del centro, verso la zona industriale, l'entroterra, e la zona marina di Sal\u00ecvoli.\nCon l'avvento del Fascismo tutte le funzioni in precedenza svolte dal sindaco, dalla giunta e dal consiglio comunale vennero trasferite ad un podest\u00e0. Nell'ottica fascista di un riordinamento amministrativo, nel 1925, per interessamento personale del gerarca Costanzo Ciano, nativo di Livorno, Piombino e molte altre localit\u00e0 limitrofe della Val di Cornia e delle zone vicino Cecina vennero inserite nella Provincia di Livorno, ampliandola considerevolmente. In tale occasione Piombino divenne capoluogo del nuovo circondario omonimo.\nSeconda guerra mondiale.\nPiombino durante la seconda guerra mondiale sub\u00ec pesanti bombardamenti essendo sede di importanti industrie siderurgiche. La Battaglia di Piombino, del 10 settembre 1943, \u00e8 ritenuta dagli storici una delle prime pagine della Resistenza italiana.\nI bombardamenti segnarono profondamente la citt\u00e0, obbligando la cittadinanza a trovare rifugio nelle campagne della Val di Cornia. Si salvarono alcune parti delle fortificazioni medievali e alcuni monumenti di valore ambientale e architettonico nei quartieri affacciati sul mare.\nSimboli.\nLa testimonianza pittorica pi\u00f9 antica che si conosca risale al XV secolo e riporta i colori argento-bianco e rosso, colori della famiglia Appiani; nell'Ottocento si aggiunsero il verde e l'oro.\nNello scudo sono raffigurati un fortilizio con tre torri e una chiesa simbolo della citt\u00e0; ai lati appaiono due ramoscelli, uno di alloro e l'altro di quercia, uniti alla base. Sopra lo scudo si trova la corona, che indica in araldica il titolo di citt\u00e0, conferitole con Regio Decreto nel 1927. Lo scoglio in basso e il mare simboleggiano l'identit\u00e0 di citt\u00e0 marinara.\nOnorificenze.\nIl 28 luglio 2000 la Citt\u00e0 di Piombino \u00e8 stata insignita dal Presidente della repubblica Carlo Azeglio Ciampi della Medaglia d'Oro al Valor Militare per la Battaglia di Piombino; Piombino fa parte delle Citt\u00e0 decorate al Valor Militare per la Guerra di Liberazione. In Toscana, solo la citt\u00e0 di Firenze e le province di Massa Carrara e Arezzo condividono questa decorazione. In precedenza, Piombino era stata insignita della medaglia d'argento il 23 marzo 1978.\nMonumenti e luoghi d'interesse.\nNel centro storico della citt\u00e0 sono presenti numerose testimonianze architettoniche del passato.\nArchitetture civili.\nA Baratti si trova anche la Casa Saldarini.\nSiti archeologici.\nSi trovano nel comune di Piombino i siti archeologici della necropoli di Baratti e Populonia, che insieme formano il Parco archeologico di Baratti e Populonia.\nAree naturali.\nFanno parte del circuito dei parchi della Val di Cornia:\nAltri parchi:\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2019 la popolazione di Piombino \u00e8 per circa il 90,51% di cittadinanza italiana. La popolazione straniera residente ammontava a persone, il 9,49% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nReligione.\nLa maggioranza della popolazione \u00e8 di religione cristiana di rito cattolico, Diocesi di Massa Marittima-Piombino.\nCultura.\nScienza.\nIn localit\u00e0 Punta Falcone \u00e8 in funzione dal 1975 l'osservatorio astronomico gestito dalla Associazione Astrofili di Piombino. Costruito nel 1976 sui ruderi della batteria navale \"Sommi Picenardi\", fu allestito nei locali che ospitavano il \"telemetro\". Attualmente \u00e8 costituito da una cupola dotata di un telescopio Schimdt-Cassegrain da 36\u00a0cm, da una sala in cui si trovano numerosi telescopi di ultima generazione tra questi un Ritchey-Cr\u00e9tien anch'esso da 36\u00a0cm e da una sala sotterranea ricavata dai locali di servizio dell'antica batteria.\nMedia.\nTelevisione.\nA Piombino \u00e8 nata una delle primissime reti televisive private italiane, Telepiombino, nel 1973. Dopo aver iniziato come televisione via cavo, pass\u00f2 successivamente alla trasmissione via etere, restando attiva fino ai primi anni Ottanta.\nLetteratura.\nA Piombino \u00e8 ambientato Acciaio, primo romanzo della scrittrice italiana Silvia Avallone, che narra delle vicende di due ragazze adolescenti che vivono e crescono all'interno della realt\u00e0 operaia metallurgica piombinese.\nCucina.\nI piatti principali della cucina della citt\u00e0 e del suo comprensorio sono naturalmente a base di pesce, infatti la cucina piombinese \u00e8 conosciuta per il ricco pescato dai fondali della costa e dell'Arcipelago Toscano e in citt\u00e0 \u00e8 presente un mercato-asta del pesce. Le specie presenti son crostacei e molluschi, pesce pregiato e pesce azzurro; tra i piatti tipici ci sono il polpo lesso, lo stoccafisso con patate, il baccal\u00e0 alla livornese, le acciughe alla povera, le triglie alla livornese e il cacciucco.\nPer quanto riguarda la cucina di terra, sono tipiche le zuppe, le ricette a base di selvaggina (come il cinghiale) e le verdure come il carciofo violetto, a cui viene dedicata la \"sagra del Carciofo\" a Riotorto.\nVi sono per\u00f2 anche piatti tipici che naturalmente risentono della tradizione gastronomica di altre parti della Toscana come:\ni tortelli,\"torta di ceci\", carciofi fritti, pasta e ceci, panzanella.\nNelle campagne e colline di Piombino sono presenti molte aziende vinicole che producono vini e oli extravergine di oliva. La citt\u00e0 di Piombino fa parte del circuito citt\u00e0 del Vino, disponendo nel suo territorio comunale molte aziende vinicole che negli ultimi anni hanno ricevuto importanti riconoscimenti nazionali e internazionali. Tra i vini della Toscana si producono vini IGT e DOC Val di Cornia Piombino bianco, riserva, rosato e rosso.\nFra i dolci si ricordano anche la schiaccia campigliese, i frati, il castagnaccio, i cenci (durante il periodo del Carnevale), la schiaccia di Pasqua durante il periodo pasquale.\nEconomia.\nIndustria metallurgica.\nL'importanza della zona \u00e8 data dalla presenza di giacimenti di minerali ferrosi (Elba); ci\u00f2 ha portato ad uno sviluppo precocissimo delle attivit\u00e0 metallurgiche che sono proseguite nel corso dei millenni, a partire dai periodi etrusco e romano e a seguire fino ad oggi. La zona \u00e8 sede di importanti siti industriali;\nQuesti grandi siti industriali hanno contribuito in maniera radicale alla crescita demografica nella citt\u00e0 e nel territorio (Val di Cornia) fin dagli inizi del Novecento.\nAziende.\nTra le altre medie-grandi aziende presenti nel comune di Piombino spiccano:\nAttivit\u00e0 portuali.\nIl Porto di Piombino \u00e8 un porto di livello internazionale inserito nelle autostrade del mare. Importante scalo merci \u00e8 dotato di grandi banchine e piattaforme industriali. La principale attivit\u00e0 del porto di Piombino \u00e8 per\u00f2 quella della movimentazione dei passeggeri (5\u00b0 porto passeggeri italiano): \u00e8 infatti l'unico imbarco per l'Isola d'Elba, con le tratte Piombino-Portoferraio, Piombino-Rio Marina, Piombino-Cavo, servite dalle compagnie Toremar, Moby Lines, Corsica Ferries e BluNavy; vi si effettuano anche imbarchi per la Sardegna (Piombino-Olbia, Piombino-Golfo Aranci) e la Corsica (Piombino-Bastia, Piombino-Portovecchio) e l'isola di Pianosa. Lo sviluppo del porto prevede la nascita di un importante polo per la cantieristica navale.\nTurismo.\nEstremo meridionale della Costa degli Etruschi, negli ultimi anni Piombino ha visto sviluppare l'attivit\u00e0 turistica in molteplici tipologie:\nInfrastrutture e trasporti.\nPorti e approdi.\nPiombino dispone di una vasta gamma di porti e approdi:\nStazioni ferroviarie.\nA Piombino passa la ferrovia Campiglia Marittima-Piombino Marittima.\nMobilit\u00e0 urbana.\nI trasporti urbani ed extraurbani su autobus sono serviti dalla Tiemme Toscana Mobilit\u00e0 che nel 2010 ha inglobato l'ATM, societ\u00e0 che gestiva il trasporto pubblico locale e della provincia di Livorno a sud di Cecina.\nAmministrazione.\nI sindaci della citt\u00e0 dal 1944 ad oggi sono i seguenti:\nSport.\nTennis.\nA Piombino sono presenti quattro circoli di tennis:\nNel mese di Settembre in citt\u00e0 viene svolto il torneo future \"Citt\u00e0 di Piombino\" che ha visto la partecipazione di futuri campioni, come Stefanos Tsitsipas, Marco Cecchinato e Matteo Berrettini\nRugby.\nL'Etruria Rugby Piombino, Fondata nel 1969, milita in serie C\nBasket.\nIl Basket Golfo Piombino milita in serie B.\nLa Pallacanestro Piombino in sere D\nNuoto e Pallanuoto.\nA Piombino si svolgono due importanti manifestazioni estive ormai consolidate da anni:\nLa citt\u00e0 di Piombino \u00e8 stata sede dei Campionati europei di nuoto di fondo 2012, svoltisi dal 12 al 16 settembre 2012. La localit\u00e0 fu scelta nella riunione del bureau della LEN tenutasi a Stettino nel dicembre 2011. Le gare si sono disputate nel tratto di mar Tirreno prospiciente a piazza Bovio, con arrivo e partenza nella stessa, che \u00e8 stata anche sede della cerimonia di apertura.\nCiclismo.\nPiombino \u00e8 stata sede della partenza della 5\u00aa tappa del Giro d'Italia 2011 (Piombino &gt; Orvieto - 11 maggio).\nScherma.\nLa manifestazione pi\u00f9 importante di scherma per Piombino \u00e8 la Coppa Perone che annualmente porta in citt\u00e0 molti giovani promettenti, con la partecipazione anche di atleti dalla Corsica.\nPattinaggio.\nIl pattinaggio \u00e8 da anni presente a Piombino e la citt\u00e0 \u00e8 dotata di una pista di pattinaggio in localit\u00e0 Salivoli. La societ\u00e0 di Pattinaggio Piombinese ha spesso organizzato i Campionati internazionali su strada. Negli ultimi anni ci cono stati campionati internazionali che hanno visto la presenza di centinaia di atleti.\nVela.\nSono diverse le gare veliche e nel corso dell'anno vengono organizzate a Piombino. Al porto di Marina di Salivoli si trova lo Y.C.M.S che organizza campionati di vela di altura, che richiamano imbarcazioni dai centri velici della costa. \u00c8 presente anche la scuola di vela del centro velico che avvia all'apprendimento di questa disciplina i giovani. Attivit\u00e0 di avviamento alla vela ed agonistica avviene anche per la Lega navale italiana con la sede di Baratti.\nAtletica leggera.\nSugli impianti del campo scuola di atletica \"Luciano Simeone\" si disputano ogni anno una o pi\u00f9 manifestazioni federali a livello di campionato regionale con atleti da tutta la Toscana.\nScacchi.\nIl Circolo Piombinese Dama e Scacchi \u00e8 stato campione italiano assoluto UISP nel 1990.\nImpianti sportivi.\nDi seguito sono elencati i principali impianti sportivi della citt\u00e0:"}
{"id": "32492", "revid": "1652635", "url": "https://it.wikipedia.org/wiki?curid=32492", "title": "Portoferraio", "text": "Portoferraio (\"Feraja\" in dialetto elbano) \u00e8 un comune italiano di abitanti della provincia di Livorno, primo comune dell'Isola d'Elba per popolazione e secondo per estensione dopo Campo nell'Elba.\nStoria.\nSecondo Apollonio Rodio, il luogo dove sbarcarono gli Argonauti di Giasone, poich\u00e9 stavano cercando Circe, si chiamava \"Porto Argo\" (\"Arg\u00f2os lim\u00e8n\", \u1f08\u03c1\u03b3\u1ff3\u03bf\u03c2 \u03bb\u03b9\u03bc\u1f74\u03bd; da \"arg\u00f2s\", \u00abbianco\u00bb, in riferimento alle locali scogliere e spiagge di aplite tormalinifera biancastra) ed \u00e8 oggi localizzato presso la spiaggia delle Ghiaie. Nell'area si trovano i resti di due ville marittime romane (villa delle Grotte e villa della Linguella) che testimoniano un'assidua frequentazione in et\u00e0 imperiale. Secondo una tradizione letteraria del XVIII secolo, peraltro non attestata da alcun riferimento storico e documentale, in et\u00e0 romana il sito si sarebbe chiamato \"Fabricia\" - da cui \"Borghi Fabbricii\" - in riferimento alle antiche lavorazioni siderurgiche presenti nella zona. Gi\u00e0 dal XVIII secolo furono rinvenute tracce di un insediamento romano presso l'attuale centro storico di Portoferraio; murature in \"opus reticulatum\" e \"opus sectile\", lastre di piombo, \"denarii\" e tracce di almeno due piccole necropoli collocate presso i Mulini e gli Altesi.\nIl toponimo \"Ferraia\" o \"Ferraria\" \u00e8 documentato a partire dal 1278 e trae origine dalle attivit\u00e0 siderurgiche presenti nell'area sin da epoca etrusco-romana. Il circondario di Ferraia (il cui comune \u00e8 documentato dal 1289) fu pesantemente colpito nel 1544 dalla flotta di Khayr al-Din Barbarossa, con la distruzione del vicino fortilizio di Montemarsale e della pieve medievale dei Santi Giovanni e Silvestro. Successivamente, il distretto di \"Ferraia\" fu ceduto dagli Appiano per ordine dell'imperatore Carlo V ai Medici nel 1547. In cartografie del XVI secolo si registra una mutazione del nome in \"Ferraio\".\nPortoferraio fu rifondata per volere di Cosimo I granduca di Toscana nel 1548, affidando all'architetto Giovanni Camerini la progettazione di una citt\u00e0 fortificata simbolicamente chiamata \"Cosmopoli\" (\u00abCitt\u00e0 di Cosimo\u00bb). Nel 1576 Tommaso Porcacchi scrisse che il granduca \u00abha fatto fabricare una citt\u00e0 che da tutte tre le parti di fuora circonda con le fortissime sue mura quell'isola, che par distaccata dall'Elba; e dal nome suo l'ha chiamata Cosmopoli\u00bb. La nuova citt\u00e0 fu concepita come presidio militare con lo scopo di difendere le coste toscane nonch\u00e9 come sede dei Cavalieri di Santo Stefano, e nel 1583 venne cos\u00ec descritta da Giovan Battista Adriani: \u00abIl poggio pi\u00f9 elevato, che signoreggia e scuopre tutto il porto, fu chiamato il Falcone: l'altro men rilevato dalla forma della fortezza secondo la qualit\u00e0 del sito hebbe nome la Stella, spargendo le sue fortificazioni qua e l\u00e0 a guisa di razzi. Parimente fermarono un bastione sopra la bocca del porto, il quale fu chiamato dalla forma Linguella\u00bb. L'epigrafe marmorea che il granduca fece apporre sulla cosiddetta Porta a Mare, l'ingresso principale del porto, descrive infatti la fondazione della nuova citt\u00e0: \u00ab\"Templa, moenia, domus, arces, portum Cosmus florentinorum dux a fundamentis erexit a. D. MDXXXXVIII\"\u00bb.\nLa citt\u00e0, exclave toscana nel Principato di Piombino, all'inizio era poco pi\u00f9 che un insieme di fortificazioni (ancora tutt'oggi visitabili e ben conservate), come i tre forti: Forte Stella, Forte Falcone e la Linguella (mentre Forte Inglese fu realizzato successivamente per rinforzare la cittadina in vista dell'assedio della flotta britannica) e la bellissima cinta muraria, i cui resti, tuttora in buono stato e resi abitabili, circondano il centro storico di Portoferraio.\nAncora oggi \u00e8 in gran parte visibile l'imponente cortina di bastioni che dalla rada si eleva fino al Forte del Falcone (Bastione della Cornacchia a difesa dell'antica Porta a Terra, Bastione delle Palle di sotto che dalla Porta degli Altesi dava accesso al superiore Bastione delle Palle di sopra, Cortina degli Altesi, Bastione del Veneziano, Opera del Raggione, Opera del Cavaliere, Tanaglia sotto il Falcone, Opera nuova, Opera di Santa Fine, Batteria degli Spagnoli di fronte alla spiaggia delle Ghiaie). Nel 1694, ad opera del governatore Mario Tornaquinci, fu realizzato il cosiddetto \"Ponticello\", una struttura - poi demolita nel gennaio 1925 - sul fossato artificiale che separava la citt\u00e0 fortificata dal resto dell'isola. Nell'anno 1700 furono lastricate le vie del centro storico, per volere del governatore Benedetto Guerrini, con bozze irregolari di calcare compatto rosato estratto nelle cave marittime di Punta Pina e Punta degli Scalpellini, i due promontori che chiudono la vicina insenatura di Bagnaia. Tale caratteristica, nel passato, ha suggerito l'epiteto di \u00abCitt\u00e0 rosa\u00bb dato a Portoferraio.\nLa citt\u00e0 rimase sotto il controllo del Granducato di Toscana fino al XVIII secolo quando l'isola, per la sua posizione strategica, fu al centro di una guerra tra Francia, Austria e Inghilterra. Con un decreto del 1702, il governatore Alessandro Del Nero istitu\u00ec la realizzazione di un ghetto presso il Forte Stella, nella strada che poi prese il nome di via degli Ebrei. Nel 1801 Portoferraio fu al centro di un lungo assedio tra la marina francese e quella anglo-toscana, che risult\u00f2 vittoriosa, sebbene l'isola fu poi ceduta alla Francia. Nell'aprile 1814, con il Trattato di Fontainebleau, l'isola fu affidata a Napoleone Bonaparte come sede del suo primo esilio. Napoleone scelse Portoferraio come capoluogo dell'isola; nella citt\u00e0 sono ancora presenti e visitabili le due ville che furono sua residenza, quella di San Martino e la Villa dei Mulini. Fu grazie al regno dell'imperatore francese, seppur breve (1814-1815), che Portoferraio crebbe in importanza e modernit\u00e0 in maniera esponenziale, come tutta l'isola del resto, grazie alle infrastrutture create e alla valorizzazione delle miniere di ferro di Rio Marina. In questo periodo Portoferraio divenne il porto adibito al trasporto del ferro dalle miniere elbane al continente, e da ci\u00f2 deriva il nome attuale. Successivamente Portoferraio torn\u00f2 sotto il dominio del Granducato di Toscana fino all'unit\u00e0 d'Italia nel 1860. Nei \u00abBagni penali\u00bb della citt\u00e0 fu rinchiuso Giovanni Passannante, a causa di un attentato nei confronti di Umberto I di Savoia.\nIl 13 dicembre 1900, per interessamento dell'onorevole Pilade Del Buono, fu posta la prima pietra di un quartiere siderurgico con altiforni della societ\u00e0 Ilva, poi distrutto durante i bombardamenti della seconda guerra mondiale; l'Ilva acquist\u00f2 dal Demanio l'area delle vecchie saline per un costo di lire. Tra il 1902 e il 1904 l'architetto Adolfo Copped\u00e8 progett\u00f2 a Portoferraio alcuni importanti edifici, come il Palazzo dei Merli in stile neoquattrocentesco (1904) poi distrutto dai bombardamenti del 1944, il Palazzo degli Altiforni (1904) e la Fattoria di San Martino (1902).\nDurante la seconda guerra mondiale Portoferraio sub\u00ec vari bombardamenti; tra i maggiori si ricorda quello ad opera della Luftwaffe (16 settembre 1943) con dieci Junkers Ju 88 decollati dall'Aeroporto di Viterbo, che provoc\u00f2 47 vittime tra civili e militari.\nPortoferraio conobbe successivamente un periodo economicamente stabile, come tutta l'isola, grazie alle miniere di ferro fino agli inizi degli anni settanta, quando l'industria del ferro entr\u00f2 in crisi. Nel 1958, nell'area portuale di Portoferraio, fu realizzata dall'architetto Emilio Isotta la cosiddetta \u00abPalazzata a mare\u00bb, che con il suo contestato grattacielo caratterizzato da guglie metalliche doveva simbolicamente evocare il passato siderurgico della cittadina.\nNonostante la chiusura delle miniere di ferro all'Elba (1981), Portoferraio, grazie alle sue spiagge, seppe riciclarsi nell'industria del turismo che ancora oggi rappresenta la principale fonte di ricchezza.\nMonumenti e luoghi d'interesse.\nSiti archeologici.\nNel territorio del comune di Portoferraio si trovano alcuni resti archeologici risalenti a et\u00e0 differenti, prevalentemente etrusco-romana e medievale.\nAree naturali.\nLa foca monaca a Portoferraio.\nIn una grotta marina nei pressi della spiaggia delle Viste, sottostante la napoleonica palazzina dei Mulini, almeno dal 1871 sino ai primi decenni del XX secolo era accertata la presenza della foca monaca.\nSociet\u00e0.\nEtnie e minoranze straniere.\nSecondo i dati ISTAT al 31 dicembre 2018 la popolazione di Portoferraio era per circa il 92,08% di cittadinanza italiana. La popolazione straniera residente ammontava a persone, il 7,92% della popolazione. Le nazionalit\u00e0 maggiormente rappresentate in base alla loro percentuale sul totale della popolazione residente erano:\nReligione.\nLa maggioranza della popolazione \u00e8 di religione cristiana di rito cattolico. Le parrocchie del comune appartengono alla Diocesi di Massa Marittima-Piombino.\nLa comunit\u00e0 ebraica.\nI primi ebrei si stabilirono a Portoferraio all'inizio del XVII secolo, in seguito all'editto di Cosimo I de Medici che nel 1556 concesse particolari privilegi a tutti coloro che venissero ad abitare a Cosmopoli e alle lettere patenti, denominate poi \"La livornina\", con cui Ferdinando I de' Medici nel 1593 concesse ulteriori privilegi ai mercanti stranieri, in particolare ebrei, che volessero stabilirsi nei nuovi porti liberi dell'isola d'Elba e di Livorno. La prima sinagoga fu costruita tra il 1631 e il 1632. Il numero iniziale era poco superiore alle dieci famiglie e all'inizio del XVIII secolo la comunit\u00e0 ebraica super\u00f2 le 50 persone.\nPer la sepoltura fu autorizzato nel 1765 di circondare con un muro il campo destinato a cimitero: esso sorgeva oltre il fosso del Ponticello dietro la spiaggia delle Ghiaie, a est dell'attuale Hotel Villa Ombrosa. \u00c8 ancora visibile il muro di cinta con la porta centrale murata. Fino al 1954 sopra la porta vi era la scritta \"Cimitero Israelitico\". Nel 1964 le tombe ancora esistenti nel cimitero, circa quaranta con iscrizioni in ebraico e castigliano dal 1646 alla fine del XIX secolo, furono trasferite al cimitero ebraico dei Lupi di Livorno e il terreno sconsacrato e venduto dalla Comunit\u00e0 Ebraica di Livorno ad un confinante. Attualmente \u00e8 utilizzato come giardino della villa retrostante.\nNel 1702 gli ebrei di Portoferraio furono confinati su suggerimento del Granduca nella parte terminale dell'odierna via Elbano Gasperi, che fino ai primi del XX secolo era appunto chiamata via degli Ebrei, costituendo un piccolo ghetto, dal quale gli ebrei non potevano uscire dopo l'una di notte. Intorno alla stessa data fu vietato ad Abramo di Isaac Pardo di costruire una nuova sinagoga, costringendolo a costruirla in un orto dietro casa sua sotto il Forte Stella. Nella sinagoga si festeggiavano tutte le funzioni ebraiche e vi arrivavano ebrei da Piombino, dalla Maremma e dal resto dell'isola d'Elba. Le autorit\u00e0 ecclesiastiche cercavano di isolare la comunit\u00e0 ebraica impedendo ai cristiani di avere rapporti con essa. Particolari restrizioni riguardavano le nutrici e le balie che dovevano avere il permesso del Vicario Foraneo ma anche tutti gli altri lavoratori.\nNel 1826 il governatore prepar\u00f2 un progetto di regolamento della comunit\u00e0 su domanda di una decina di capifamiglia ebrei che fu approvato dal Granduca Leopoldo II con la nomina di due massari che rappresentavano la comunit\u00e0. Dalla seconda met\u00e0 del XVIII secolo la comunit\u00e0 ebraica and\u00f2 riducendosi a causa del peggioramento delle condizioni economiche dell'Elba con la smobilitazione delle guarnigioni militari dopo la pace con l'Impero Ottomano e la soppressione della compagnia urbana composta di 180 uomini.\nAi primi del '900, con la costruzione dello stabilimento siderurgico, nuove famiglie ebraiche arrivarono sull'isola. Con le leggi razziali e le persecuzioni anche queste lasciarono l'isola. Come scrisse Alfonso Preziosi nel volume citato, \u00abin genere gli Ebrei trovarono all'Elba un'oasi di pace sotto la protezione dei privilegi dei Medici e dei Lorena, svolgendo la loro attivit\u00e0 commerciale con i porti dell'Oriente\u00bb.\nCultura.\nMedia.\nStampa.\nA Portoferraio \u00e8 presente la redazione locale de Il Tirreno, quotidiano molto diffuso in buona parte della Toscana con molte redazioni locali.\nTelevisione.\nA Portoferraio ha sede l'emittente televisiva privata Tele Elba.\nGeografia antropica.\nFrazioni.\nOltre alla citt\u00e0 capoluogo di Portoferraio (4\u00a0m s.l.m., abitanti), sono compresi nel territorio comunale vari centri abitati. Lungo la costa occidentale del comune sono situate le frazioni di Viticcio (20\u00a0m, 37 ab.), Biodola e Scaglieri (10\u00a0m, 80 ab. complessivi); mentre lungo la costa orientale si trovano le frazioni di San Giovanni (2\u00a0m, 695 ab.), Magazzini (1\u00a0m, 176 ab.) e Bagnaia (3\u00a0m, 30 ab.), quest'ultima compresa per met\u00e0 nel comune di Rio.\nAltre localit\u00e0 del territorio.\nIn tutto il territorio comunale si trovano inoltre numerose borgate e localit\u00e0 abitate. Le principali sono quelle di Acquabona (65\u00a0m, 42 ab.), Acquaviva (36\u00a0m, 75 ab.), Campitelle (25\u00a0m, 100 ab.), Campo ai Peri (35\u00a0m, 28 ab.), Casa del Duca (30\u00a0m, 76 ab.), Enfola (20\u00a0m, 25 ab.), Le Foci (15\u00a0m, 185 ab.), Norsi (75\u00a0m, 179 ab.), Santo Stefano (58\u00a0m, 41 ab.), Schiopparello (25\u00a0m, 258 ab.), Scotto (19\u00a0m, 108 ab.), Valcarene (59\u00a0m, 130 ab.), Valle di Lazzaro (25\u00a0m, 281 ab.). Del comune fanno parte anche l'isola di Montecristo e lo Scoglio d'Africa.\nDa ricordare anche le localit\u00e0 minori di Albereto, Brunello, Bucine, Buraccio, Carpani, Colle Reciso, Forno, Ottone, Picchiaie, San Martino, Seccione, Tre Acque, Valdana, Val di Denari e Volterraio.\nAmministrazione.\nVicegovernatori della piazzaforte.\nI vicegovernatori o governatori militari dipendevano sotto il regime granducale dai governatori della citt\u00e0 di Livorno, divenendo poi dal 1819 governatori dell'intera isola:\nSport.\nPortoferraio \u00e8 stata sede delle due semitappe della 1\u00aa tappa del Giro d'Italia 1993 (23 maggio), una prova in linea vinta da Moreno Argentin ed una cronometro individuale vinta da Maurizio Fondriest.\n\u00c8 stata la base di allenamento e logistica di Mascalzone Latino, la barca che partecipa all'America's Cup.\nCalcio.\nL\"'A.S.D. Audace Isola d'Elba\" \u00e8 la squadra di calcio del capoluogo elbano, attualmente militante nel girone D della Prima Categoria Toscana. La societ\u00e0 venne fondata il 15 agosto 1905. I colori sociali sono il bianco e il rosso.\nRugby.\nL\"'A.S.D. Elba Rugby\" \u00e8 la societ\u00e0 rugbistica del paese. Il rugby elbano nasce nel 1976 quando fu organizzata da Francesco Ballini la disputa del 1\u00ba Torneo Internazionale della categoria Under 15. Nel novembre 1976 Wilmar Saluz fonda nella scuola media \"Giovanni Pascoli\" la prima squadra elbana di rugby. Nasce col nome di \"Scirocco Rugby\" e negli anni successivi assume il nome di \"Elba Rugby\". Partecipa ai campionati di serie C e raggiunge per tre volte le finali nazionali per l'accesso alla C1 e alla serie B. Attualmente milita nel campionato di serie C."}
